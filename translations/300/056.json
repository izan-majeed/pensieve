[
  {
    "verse_id": 1,
    "translation": "ییٚلہِ  سُہ  سپدن  وول  واقعہ  پیش  یِیِہ۔"
  },
  {
    "verse_id": 2,
    "translation": "تیٚلہِ  آسہِ  نہٕ  کانٛہہ  تمہِ  کِس  واقعہ  سپدنس  بُتھ  پھِرن  وول۔"
  },
  {
    "verse_id": 3,
    "translation": "سۅ  آسہِ  تلُکھ  پیٚٹھ  کرن  واجِنۍ  آفت۔"
  },
  {
    "verse_id": 4,
    "translation": "زمین  یِیہِ  یکبار  تمہِ  ساعتہٕ  ہِلاونہٕ۔  ﴿یعنی  سُہ  آسہِ  نہٕ  عام  بِنُیل  کینہہ  بلکہ  یِیہِ  پوٗرٕ  زمین  بیک  وقت  ہِلاونہٕ﴾۔"
  },
  {
    "verse_id": 5,
    "translation": "تہٕ  پہاڑ  یِن  تِتھہٕ  پٲٹھۍ  ریزٕہ  ریزٕہ  کرنہٕ۔"
  },
  {
    "verse_id": 6,
    "translation": "زِ  تِم  آسن  چھلہٕ  چھانگرِ  گردِ  ہٕنٛدۍ  پٲٹھۍ۔"
  },
  {
    "verse_id": 7,
    "translation": "توٚہۍ  لُکھ  سپدِو  تمہِ  ساعتہٕ  ترین  دَرین  منٛز  تقسیم۔"
  },
  {
    "verse_id": 8,
    "translation": "دٔچِھنہٕ  اندٕ  وٲلۍ،  لہٰذا،  دٔچِھنہِ  اندٕ  کیٚن  ﴿ہٕنزٕ  خۅش  نصیبی﴾  کیا  چُھ  وَنُن۔"
  },
  {
    "verse_id": 9,
    "translation": "تہٕ  کھۅورِ  اَندٕ  وٲلۍ،  وۅنۍ  کیا  ٹِھکانہٕ  چُھ  کھۅورِ  اند  کیٚن  ﴿ہٕنزِ  بدنصیبی﴾  ہُند۔"
  },
  {
    "verse_id": 10,
    "translation": "تہٕ  برونٛٹھہٕ  کنِکۍ  گٔے  برونٛٹھہٕ  کنہِ  کی۔"
  },
  {
    "verse_id": 11,
    "translation": "تِمے  چِھ  مُقرّب  ﴿ٹٲٹھۍ﴾  لُکھ۔"
  },
  {
    "verse_id": 12,
    "translation": "نعمت  والیٚن  جنّتن  منٛز  روزن۔"
  },
  {
    "verse_id": 13,
    "translation": "بروٹِھمیو  منٛزٕ  آسن  واریاہ۔"
  },
  {
    "verse_id": 14,
    "translation": "تہٕ  پٔتِمیو  منٛزٕ  آسن  کم۔"
  },
  {
    "verse_id": 15,
    "translation": "سۅنہٕ  سٕنزو  تارَو  سٍتۍ  وۅننہٕ  آمتیٚن  تختن  پیٚٹھ  آسن۔"
  },
  {
    "verse_id": 16,
    "translation": "اکھ  أکِس  برونٛہہ  کنہِ  تکیِہ  لگٲوِتھ  بِہِتھ۔"
  },
  {
    "verse_id": 17,
    "translation": "تِہنزن  مجلِسن  منٛز  آسن  اَبدی  لڑکہٕ  ﴿امہِ  نِشہِ  چُھ  مُراد  تِتھۍ  لڑکہٕ  یِم  ہمیشہِ  روزن  لڑکے،  تِہٕنز  وٲنٛس  روزِ  ہمیشہ  أکِسٕے  حالتس  پیٚٹھ  ٹھٔہرِتھ﴾۔"
  },
  {
    "verse_id": 18,
    "translation": "جٲری  ناگ  کہ  شراب  سٍتۍ  بٔرِتھ  پیالہٕ  تہٕ  شراب  دٲنۍ  تہٕ  ساغر  ہیٚتھ  آسن  دَوان  پھیران۔"
  },
  {
    "verse_id": 19,
    "translation": "سُہ  چیتھ  نہ  یِیہِ  تِمن  کلس  گِیوٗر  نہ  یِیہِ  تِہنزِ  عقلہِ  منٛز  فتور۔"
  },
  {
    "verse_id": 20,
    "translation": "تہٕ  تِم  کرن  یِمن  برونٛہہ  کنہِ  قسمہٕ  قسمٕکۍ  میٖٹھۍ  میوٕہ  پیش  زِ  یُس  یژھن  سُہ  تُلن۔"
  },
  {
    "verse_id": 21,
    "translation": "تہٕ  پرِندن  ہُند  ماز  کرنکھ  پیش  زِ  یَس  پرندٕہ  سُند  یژھن  سُہ  کھیٚن۔"
  },
  {
    "verse_id": 22,
    "translation": "تہٕ  یِہندِ  خٲطرٕ  آسن  خوبصورت  أچھ  واجِنہِ  حوٗرٕ۔"
  },
  {
    "verse_id": 23,
    "translation": "تِژٕھہ  حسین  زنتہٕ  کٔھٹِتھ  تھاونہٕ  آمُت  مۅختہٕ۔"
  },
  {
    "verse_id": 24,
    "translation": "یِہ  سورُے  کینہہ  میلہِ  یِمن  تِمن  اعمالن  ہٕندِ  بدلہٕ  یِم  تِم  دُنیاہس  منٛز  کران  ٲسۍ۔"
  },
  {
    "verse_id": 25,
    "translation": "تتہِ  بوزن  نہٕ  تِم  کانٛہہ  بے  ہوٗدٕہ  کلام  یا  گناہٕچ  کتھ۔"
  },
  {
    "verse_id": 26,
    "translation": "یۅسہٕ  کتھ  تہِ  سپدِ  سۅ  سپدِ  رٕژ۔"
  },
  {
    "verse_id": 27,
    "translation": "تہٕ  دٔچِھنہٕ  اندٕکۍ،  دٔچِھنہٕ  اَند  کیٚن  ﴿ہٕنزِ  خۅش  نصیبی﴾  کیا  چُھ  ونُن۔"
  },
  {
    "verse_id": 28,
    "translation": "تِم  آسن  کنڈیٚو  روٚس  برٛیٚیَن  منٛز،  ﴿یعنی  تِژٕھہ  برٛییِہ  یِہندین  کُلیٚن  کٔنڈۍ  آسن  نہٕ۔  اعلیٰ  درجہِ  کیٚن  برٛییِہ  کُلیٚن  چِھ  کمٕے  کٔنڈۍ  آسان۔  اَمی  موجوب  چُھ  جنتہٕ  کیٚن  برٛییِہ  کُلیٚن  یِہ  وننہٕ  آمُت  زِ  تِم  آسن  کنڈیٚو  ورٲے،  یعنی  یِہ  آسہِ  سُہ  بہترین  قسم  یُس  دُنیاہس  منٛز  چُھنہٕ﴾"
  },
  {
    "verse_id": 29,
    "translation": "تہٕ  تہ  بر  تہ  کھژمژن  کیلن،"
  },
  {
    "verse_id": 30,
    "translation": "تہٕ  دوٗر  تام  کیٚن  شہجارن،"
  },
  {
    "verse_id": 31,
    "translation": "تہٕ  ہر  دم  پکوٕنِس  آبس،"
  },
  {
    "verse_id": 32,
    "translation": "تہٕ  زانٛہہ  ختم  نہ  گژھن  والیٚن،"
  },
  {
    "verse_id": 33,
    "translation": "تہٕ  بے  روک  ٹوک  میلن  والیٚن  بکثرت  میوَن،"
  },
  {
    "verse_id": 34,
    "translation": "بیٚیہِ  آسن  تھدین  نِشت  گاہن  منٛز۔"
  },
  {
    "verse_id": 35,
    "translation": "تِہنزٕ  خاندارِنہِ  کروکھ  أسۍ  خاص  پٲٹھۍ  نوِ  سرٕ  پٲدٕ۔"
  },
  {
    "verse_id": 36,
    "translation": "تہٕ  تِمہٕ  بناووکھ  اَنٔہرِشہِ۔"
  },
  {
    "verse_id": 37,
    "translation": "پننیٚن  خاندارن  ہٕنزٕ  عاشق  تہٕ  عمرِ  منٛز  برابر۔"
  },
  {
    "verse_id": 38,
    "translation": "یِکینژھاہ  چُھ  دٔچِھنہِ  اَندٕ  والیٚن  خٲطرٕ۔"
  },
  {
    "verse_id": 39,
    "translation": "تِم  آسن  بروٗنٹھمِیو  منٛزٕ  تہِ  سیٚٹھاہ۔"
  },
  {
    "verse_id": 40,
    "translation": "تہٕ  پٔتِمیو  منٛزٕ  تہِ  سیٚٹھاہ۔"
  },
  {
    "verse_id": 41,
    "translation": "تہٕ  کھوورِ  اَندٕ  وٲلۍ،  کھوورِ  اَندٕ  والیٚن  ﴿ہٕنزِ  بدنصیبی﴾  کیا  چُھ  وَنُن۔"
  },
  {
    "verse_id": 42,
    "translation": "تِم  آسن  نارٕ  چپٲژ  تہٕ  گرٚکہٕ  دِوٕنِس  آبس  منٛز۔"
  },
  {
    "verse_id": 43,
    "translation": "تہٕ  سیاہ  دٕہ  کِس  سایس  تل۔"
  },
  {
    "verse_id": 44,
    "translation": "یُس  نَہ  ٹھنڈٕ  گژِھہ  تہٕ  نَہ  بَنہِ  آرام  دِنہٕ  وول۔"
  },
  {
    "verse_id": 45,
    "translation": "یِم  آسن  تِم  لُکھ  یِم  اَتھ  انجامس  واتنہٕ  برونٛہہ  خۅش  حال  ٲسۍ۔"
  },
  {
    "verse_id": 46,
    "translation": "بیٚیہِ  ٲسۍ  گناہِ  عظیمس  پیٚٹھ  ڈٔٹِتھ  روٗزِتھ۔"
  },
  {
    "verse_id": 47,
    "translation": "تِم  ٲسۍ  ونان،  کیا  ییٚلہِ  أسۍ  مٔرِتھ  مِیٚژ  بنَو  تہٕ  پتہٕ  ٲسَو  أڈجہِ  کرٛنٛز  بنیمٕتۍ،  تیٚلہِ  یِموٕہ  أسۍ  بیٚیہِ  کھڑا  کرنہٕ؟"
  },
  {
    "verse_id": 48,
    "translation": "تہٕ  کیا  سٲنۍ  مٲلۍ  بُڈِبب  تہِ  یِنہٕ  تُلنہٕ  یِم  برونٛہہ  چِھ  گُزریمٕتۍ۔"
  },
  {
    "verse_id": 49,
    "translation": "اے  نبیؐ،  یِمن  لُکن  ؤنِو،  پٔزۍ  پٲٹھۍ  یِن  پٔتِمۍ  برونٛٹھمۍ  سٲری،"
  },
  {
    "verse_id": 50,
    "translation": "اکہِ  دۅہ  ضرور  جمع  کرنہٕ  ییٚمیُک  وقت  مقرر  چُھ  کرنہٕ  آمُت۔"
  },
  {
    "verse_id": 51,
    "translation": "پتہٕ،  اے  گمراہَو  تہٕ  بُتھ  پھِرن  والیو!"
  },
  {
    "verse_id": 52,
    "translation": "توٚہۍ  چِھو  زَقّوم  کہ  کُلیُک  غذا  کھیٚنہٕ  وٲلۍ۔"
  },
  {
    "verse_id": 53,
    "translation": "تَمی  سٍتۍ  بٔرِو  توٚہۍ  شکم،"
  },
  {
    "verse_id": 54,
    "translation": "تہٕ  پیٚٹھہٕ  چیٚیِو  گرکہٕ  دِوُن  آب،"
  },
  {
    "verse_id": 55,
    "translation": "ترٛیشہِ  ہتِس  اونٹہٕ  سٕنٛدۍ  پٲٹھۍ۔"
  },
  {
    "verse_id": 56,
    "translation": "یِہ  چُھ  ﴿یِمن  کھوورِ  اَندٕ  والیٚن﴾  ہٕنٛدِ  ضیافتُک  سنٛز  روزِ  جزا  کہ  دۅہ۔"
  },
  {
    "verse_id": 57,
    "translation": "اسہِ  چِھو  توٚہۍ  پٲدٕ  کٔرِمٕتۍ  تیٚلہِ  کیازِ  چِھو  نہٕ  تصدیق  کران؟  ﴿یعنی  امہِ  کتھہِ  ہُند  تصدیق  زِ  أسی  چِھ  تُہندِۍ  رب  تہٕ  معبود  تہٕ  أسۍ  ہیکو  توٚہۍ  دوبارٕہ  تہِ  پٲدٕ  کٔرِتھ﴾۔"
  },
  {
    "verse_id": 58,
    "translation": "زانٛہہ  کوٚروا  تۅہیِہ  غور،  یِہ  نطفہٕ  یُس  توٚہۍ  تراوان  چِھو،"
  },
  {
    "verse_id": 59,
    "translation": "اتھ  چِھوا  توٚہۍ  شُر  بناوان  کِنہٕ  سُہ  بناون  وٲلۍ  چِھ  أسۍ؟"
  },
  {
    "verse_id": 60,
    "translation": "اسہِ  چُھ  تۅہیِہ  درمیان  موت  بٲگروومُت،  تہٕ  أسۍ  چِھنہٕ  امہِ  نِشہِ  عٲجز،"
  },
  {
    "verse_id": 61,
    "translation": "زِ  تُہنزٕ  شکلہٕ  بدلاوَو،  تہٕ  توٚہۍ  کَرو  کُنہِ  تِژِھہ  شکلہِ  منٛز  پٲدٕ  یۅسہٕ  نہٕ  توٚہۍ  زانان  ٲسِو۔"
  },
  {
    "verse_id": 62,
    "translation": "پنٕنۍ  گۅڈنِچ  پیدٲیش  چِھو  توٚہۍ  وارٕ  پٲٹھۍ  زانان،  تیٚلہِ  کیازِ  چِھو  نہٕ  سبق  رَٹان؟"
  },
  {
    "verse_id": 63,
    "translation": "زانٛہہ  سونچُو  تۅہیِہ،  یِہ  بِیول  یُس  توٚہۍ  وَوان  چِھو،"
  },
  {
    "verse_id": 64,
    "translation": "اتھ  چِھوٕہ  زراعت  توٚہۍ  وۅپداوان  کِنہٕ  یِہ  وۅپداون  وٲلۍ  چِھ  أسۍ؟"
  },
  {
    "verse_id": 65,
    "translation": "أسۍ  اگر  یٚژھو  تیٚلہِ  کرَو  یِمن  زراعتن  بوٚس،  تہٕ  توٚہۍ  روٗزِو  رنگہٕ  رنگہٕ  چِہ  کتھہٕ  کران،"
  },
  {
    "verse_id": 66,
    "translation": "زِ  اسہِ  پیٚٹھ  پیٚیِہ  پُٹھہٕ  چیٚٹۍ،"
  },
  {
    "verse_id": 67,
    "translation": "بلکہِ  چِھ  سٲنی  نصیب  خراب۔"
  },
  {
    "verse_id": 68,
    "translation": "زانٛہہ  وُچھوا  تۅہیِہ  أچھ  مٕژرٲوِتھ،  یِہ  آب  یُس  توٚہۍ  چیوان  چِھو،"
  },
  {
    "verse_id": 69,
    "translation": "یِہ  چُھوا  اوٚبرٕ  نِشہِ  تۅہیِہ  تروومُت  کِنہٕ  یِہ  تراون  وٲلۍ  چِھ  أسۍ؟"
  },
  {
    "verse_id": 70,
    "translation": "أسۍ  اگر  ییژھو  یِہ  بناوون  سخت  تلخ،  تیٚلہِ  کیازِ  چِھو  نہٕ  توٚہۍ  شکُر  گُزار  بنان؟"
  },
  {
    "verse_id": 71,
    "translation": "زانٛہہ  کوٚروا  تۅہیِہ  خیال،  یِہ  نار  یُس  توٚہۍ  زالان  چِھو،"
  },
  {
    "verse_id": 72,
    "translation": "اَمِیُک  کُل  چُھوا  تۅہیِہ  پٲدٕ  کوٚرمُت  کِنہٕ  یِہ  پٲدٕ  کرن  وٲلۍ  چِھ  أسۍ؟  ﴿یعنی  یِمن  کُلیٚن  ہُند  زِیُن  توٚہۍ  زالان  چِھو  تِم  چِھوا  تۅہیِہ  پٲدٕ  کٔرِمٕتۍ  کِنہٕ  اَسہِ؟﴾"
  },
  {
    "verse_id": 73,
    "translation": "اسہِ  چُھ  سُہ  یادہٲنی  ہُند  ذریعہ  تہٕ  حاجت  مندن  خٲطرٕ  زندگی  ہُند  سامان  بنوومُت۔"
  },
  {
    "verse_id": 74,
    "translation": "لہٰذا،  اے  نبیؐ،  پننِس  عظیم  ربّ  سٕندِ  ناوٕچ  کٔرِو  تسبیح۔  ﴿یعنی  تٔمۍ  سُند  مُبارک  ناو  ہیٚتھ  کٔرِو  یِہ  اظہار  تہٕ  اعلان  زِ  سُہ  چُھ  تِمو  تمام  عیبو،  نُقصو  تہٕ  کمزوٗریَو  نِشہِ  پاک  یِم  کُفّار  تہٕ  مُشرک  تَس  کُن  منسوٗب  چِھ  کران  تہٕ  یِم  کفر  و  شرک  کِس  پرٛتھ  عقیدس  تہٕ  ٲخرتس  انکار  کرن  والیٚن  ہٕنٛدِس  پرٛتھ  استدلالس  منٛز  پوشیدٕہ  چِھ۔﴾"
  },
  {
    "verse_id": 75,
    "translation": "لہٰذا،  نَہ  ﴿یعنی  کتھ  چَھنہٕ  سۅ  یِہ  تۅہیِہ  سمُجھمُت  چُھو۔  یتھ  جایِہ  چُھ  قرآن  اللہ  تعالیٰ  سٕندِ  طرفہٕ  آسنس  پیٚٹھ  قسم  کھیٚنہٕ  برونٛہہ  لفظ  لَا  ورتاوُن  خۅد  یِہ  ظٲہر  کران  زِ  لُکھ  ٲسۍ  یتھ  پاک  کتابہِ  متعلق  کینہہ  کتھہٕ  بناوان  یُہُند  تردید  کرنہٕ  موجوب  یِہ  قسم  چُھ  کھیٚنہٕ  یِوان۔﴾  بٕہ  چُھس  قسم  کھیٚوان  تارکن  ہٕندین  مواقع  ہن  ہُنٛد،"
  },
  {
    "verse_id": 76,
    "translation": "تہٕ  اگر  تۅہیِہ  فِکرِ  تریو،  تیٚلہِ  چُھ  یِہ  سیٹھاہ  بوٚڈ  قسم۔"
  },
  {
    "verse_id": 77,
    "translation": "زِ  یِہ  چُھ  اکھ  بلند  پایِہ  قرآن،  ﴿تارکن  تہٕ  سیارن  ہٕندیو  مواقع ہَو  نِشہِ  چُھ  مُراد  تِہندِۍ  مقامات،  تِہِندۍ  منٛزل  تہٕ  تِہِندۍ  مدار۔  تہٕ  قرآن  کِس  بُلند  پایِہ  کتاب  آسنس  پیٚٹھ  تِہُند  قسم  کھینُک  مطلب  چُھ  یِہ  زِ  عالم  بالاہس  منٛز  یُتھ  محکم  تہٕ  مضبوط  اجرامِ  فلکی  ہُک  نظام  چُھ  تِیتُھے  مضبوط  تہٕ  محکم  چُھ  یِہ  کلام  تہِ۔  ییٚمۍ  خُداین  سُہ  نظام  بنوومُت  چُھ  تمی  خُداین  چُھ  یِہ  کلام  تہِ  نٲزِل  کوٚرمُت۔﴾"
  },
  {
    "verse_id": 78,
    "translation": "أکِس  محفوظ  کتابہِ  منٛز  ثبت،"
  },
  {
    "verse_id": 79,
    "translation": "یتھ  پاک  بازَو  وَرٲے  کانٛہہ  اتھہٕ  ہیٚکہِ  نہٕ  لٲگِتھ۔  ﴿یعنی  یِہ  چُھ  پاک  فرشتو  ذریعہ  آمُت،  شیطانن  ہُند  چُھنہٕ  یتھ  منٛز  کانٛہہ  دخل﴾"
  },
  {
    "verse_id": 80,
    "translation": "یِہ  چُھ  ربّ  العالمین  سُند  نٲزِل  کوٚرمُت۔"
  },
  {
    "verse_id": 81,
    "translation": "تیٚلہِ  کیا  توٚہۍ  چِھوا  یَتھ  کلامس  سٍتۍ  لاپروٲہی  وَرتاوان؟"
  },
  {
    "verse_id": 82,
    "translation": "تہٕ  امہِ  نعمت  منٛزٕ  چُھو  تۅہیِہ  پنُن  حِصّہ  یِہ  تھوومُت  زِ  اَتھ  چِھو  انکار  کران؟"
  },
  {
    "verse_id": 83,
    "translation": "تیٚلہِ  کیازِ  نہٕ،  ییٚمہِ  ساعتہٕ  مَرن  وٲلۍ  سُند  زُو  ۂٹِس  تام  چُھ  ووتمُت  آسان،"
  },
  {
    "verse_id": 84,
    "translation": "تہٕ  توٚہۍ  چِھو  آسان  وُچھان  زِ  سُہ  چُھ  مَران،"
  },
  {
    "verse_id": 85,
    "translation": "تمہِ  وقتہٕ  چِھ  أسۍ  تس  تُہٕندِ  بہ  نسبت  زیادٕہ  نکھہٕ  آسان،  مگر  توٚہۍ  چِھو  نہٕ  وُچِھتھ  ہیکان۔"
  },
  {
    "verse_id": 86,
    "translation": "وۅنۍ  اگر  توٚہۍ  کٲنٛسہِ  ہٕندۍ  محکوم  چِھونہٕ،  تہٕ  پننِس  اَتھ  خیالس  منٛز  چِھو  پٔزِیٲرۍ،"
  },
  {
    "verse_id": 87,
    "translation": "تمہِ  ساعتہٕ  کیازِ  چِھو  نہٕ  تٔمۍ  سُند  نیرٕوُن  زُو  واپس  اَنان؟"
  },
  {
    "verse_id": 88,
    "translation": "پتہٕ  اگر  سُہ  مَرن  وول  مُقرّبِینَو  منٛزٕ  آسہِ،"
  },
  {
    "verse_id": 89,
    "translation": "تیٚلہِ  چُھ  تٔمۍ  سٕندِ  خٲطرٕ  راحت  تہٕ  جان  رزق  بیٚیہِ  نعمت  بوٚرُت  جنت۔"
  },
  {
    "verse_id": 90,
    "translation": "تہٕ  اگر  سُہ  اصحابِ  الیَمِینَو  ﴿یعنی  دٔچِھنہِ  اَندٕ  والیو﴾  منٛزٕ  آسہِ،"
  },
  {
    "verse_id": 91,
    "translation": "تیٚلہِ  چُھ  تٔمۍ  سُند  استقبال  یِتھہٕ  پٲٹھۍ  سپدان  زِ  سلام  چھے  ژےٚ،  ژٕ  چُھکھ  اصحابِ  الیَمِینَو  منٛزٕ۔"
  },
  {
    "verse_id": 92,
    "translation": "تہٕ  اگر  سُہ  انکار  کرن  والیو  گُمراہ  لُکو  منٛزٕ  آسہِ،"
  },
  {
    "verse_id": 93,
    "translation": "تیٚلہِ  چُھ  تٔمۍ  سٕندِ  رَنزوَنہٕ  خٲطرٕ  گرٛکہٕ  دِوُن  آب۔"
  },
  {
    "verse_id": 94,
    "translation": "بیٚیہِ  جہنمس  چھکنہٕ  یُن۔"
  },
  {
    "verse_id": 95,
    "translation": "یِہ  سورُے  کینہہ  چُھ  بالکل  حق۔"
  },
  {
    "verse_id": 96,
    "translation": "لہٰذا،  اے  نبیؐ،  پننِس  عظمت  وٲلِس  ربّ  سٕندِ  ناوٕچ  تسبیح  کٔرِو۔  ﴿اَمی  ہدایت  مُطٲبق  دِیُت  نبی  صلی  اللہ  علیہ و سلمو  حُکم  زِ  رکوعس  منٛز  ؤنِو،  سُبحَانَ  رَبِّیَ  العَظِیمِ۔"
  }
]