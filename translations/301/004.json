[
  {
    "verse_id": 1,
    "translation": "اے  لوٗکو  کھوٗژِو  پننِس  پروردِگارس  مُخالفت  تہٕ  نافرمٲنی  کرنہٕ  نِشہِ،  ییٚمۍ  توٚہۍ  پٲدٕہ  کٔرِنو  أکِس  شخصس  نِشہِ  یعنی  حضرتِ  آدمؑ،  بیٚیہِ  ییٚمی  پروردِگارن  پٲدٕہ  کٔرۍ  تٔمۍ  سٕے  شخصس  نِشہِ  تِہٕنٛز  آشِنۍ  یعنی  حضرتِ  حوا  یۅسہِ  پٲدٕہ  کٔرٕن  حضرتِ  آدم  سٕنٛزِی  لرکانہِ  منٛزٕہ،  بیٚیہِ  ییٚمۍ  چھکرٲو  علمس  منٛز  تِمن  دۅن  نِشہِ  مۅہنِوۍ  تہٕ  زنانہٕ  بے  شُمار،  بیٚیہِ  کھوٗژِو  خدایس  ییٚمۍ  سُند  واسطہٕ  دِتھ  توٚہۍ  اکھ  أکِس  نِشہِ  چھِو  پننین  حقن  ہُند  مُطالبہٕ  کران  یعنی  ونان  چٕھو  پانہٕ  وٲنۍ  کہ  خدایس  کھوٚژ  میون  حق  کر  ادا۔  وۅنۍ  ییٚلہِ  توٚہۍ  چھِو  خدایس  کھوژنُک  تجویز  کران  لہٰذا  گژِھہ  تُہُند  تہِ  پانہٕ  تس  کھوژُن۔  خصوصاً  گژِھہ  ٲشنٲیی  ہُند  حق  ضایع  کرنس  تہِ  کھوژُن،  بیشک  اللہ  تعالیٰ  چُھ  ہمیشہ  تۅہیہِ  پیٚٹھ  پوٗرٕ  نگرٲنی  کران۔  سُہ  چُھ  تُہٕندۍ  سٲرِی  حالات  پانہٕ  وُچھان۔"
  },
  {
    "verse_id": 2,
    "translation": "بیٚیہِ  ٲسِو  اے  ولیو  تہٕ  سربراہو  یتیمن  پننُے  مال  حوالہٕ  کران  تہٕ  واپس  دِوان،  بیٚیہِ  مہ  ٲسِو  پنُن  ردی  مال  تِہٕندِس  رٕتِس  مالس  سٍتۍ  بدلاوان،  بیٚیہِ  مہ  کھیٚیو  تِہُند  مال  مِلنٲوِتھ  پننِس  مالس  سٍتۍ،  پٔزۍ  پٲٹھۍ  یہِ  مال  بدلاوُن  چُھ  سٮ۪ٹھاہ  بوٚڈ  گناہ۔"
  },
  {
    "verse_id": 3,
    "translation": "بیٚیہِ  ہرگاہ  توٚہۍ  کھوٗژِو  یتیم  کورین  سٍتۍ  نیتھٕر  کٔرِتھ  ما  ہیٚکو  نہٕ  أسۍ  تِمن  منٛز  عدل  واِنصاف  قٲیِم  تھٲوِتھ،  تیٚلہِ  گژِھہ  نہٕ  تُہُند  نِکاح  کرُن  تِمن  یتیم  کورین  ورٲے  بیین  زنانن  سٍتۍ  یِمہٕ  تۅہیہِ  خوش  کرنو  زٍز  تہِ،  ترٚے  ترٚے  تہِ،  ژور  ژور  تہِ،  پس  ہرگاہ  زٕ  زنانہٕ،  ترٚے  زنانہٕ  یا  ژور  زنانہٕ  آسنہٕ  کِس  صورتس  منٛز  توٚہۍ  کھوٗژِو  عدل  تہٕ  اِنصاف  کیاہ  ہیٚکِو  نہٕ  کٔرِتھ  تِمن  منٛز  سارنٕے  معاملن  اندر  تیٚلہِ  گژِھہ  أکۍسٕے  زنانہِ  پیٚٹھ  اِکتفا  کرُن،  یا  کنیزِہ  پیٚٹھٕے،  یہِ  یعنی  أکۍسٕے  زنانہِ  پیٚٹھ  یا  صِرف  کنیزِہ  پیٚٹھ  اِکتفا  کرُن  چُھ  زیادٕہ  نزدیک  یتھ  کتھہِ  کہ  توٚہۍ  کٔرِو  نہٕ  بے  اِنصٲفی۔"
  },
  {
    "verse_id": 4,
    "translation": "بیٚیہِ  ٲسِو  دِوان  زنانن  مہرٕ  تُہٕندِ  دِل  چہِ  خوشی  سان،  پس  اگر  تِمہٕ  زنانہٕ  پننہِ  خوشی  سٍتۍ  مہرٕہ  أندرٕ  ہ  کانہہ  حصہٕ  یا  سورُے  مہر  تراون  پس  کھیٚیِو  توٚہۍ  تہِ  گناہ  کہِ  تہٕ  ضریٚرکہ  اندیشہِ  ورٲے،  سُہ  چُھ  تُہٕندِ  خٲطرٕ  مزٕہ  دارتہٕ  خوشگوار،  جبٕر  کٔرِتھ  مہر  بخثاونہٕ  سٍتۍ  چُھنہٕ  مہر  معاف  سپدان۔  یِتھے  پٲٹھۍ  جعلسٲزی  کٔرِتھ  کاغذس  پیٚٹھ  زنانہِ  ہُند  دستخط  یا  نیٚٹھ  کرناونہٕ  سٍتۍ  چُھنہٕ  مہر  بخشِش  سپدان۔"
  },
  {
    "verse_id": 5,
    "translation": "اگر  یتیم  بالغ  سپدن  مگر  تِم  آسن  وٕنہِ  کم  عقل  تیٚلہِ  مہ  ٲسِو  دِوان  تِمن  کم  عقلن  سُہ  مال  پنُن،  یُس  مال  عام  طور  اللہ  تعالیٰ  ہن  چُھ  بنوومُت  زںدگی  قٲیِم  تھاونُک  اکھ  ذریعہ،  سُہ  ہے  تِمن  کم  عقل  بچن  اَتھہِ  لگہِ  تِم  کرن  سُہ  ضایع  تہٕ  خراب،  بیٚیہِ  ٲسِو  تمہِ  منٛزٕہ  کھیٚاوان  چاوان۔  بیٚیہِ  ٲسِیوکھ  پۅشاک  بناوان،  بیٚیہِ  ٲسِیوکھ  زیٚوِہ  سٍتۍ  معقول  طریقہٕ  سٍتۍ  فہمٲیش  کران  تسلی  دِوان  کہ  یہِ  مال  چُھ  تُہُندُے۔  أسۍ  چھِ  محض  امِچ  حفاظت  کرنہٕ  خٲطرٕ۔"
  },
  {
    "verse_id": 6,
    "translation": "بیٚیہِ  ٲسِو  یتیمن  آزمٲیِش  کران۔  تِہٕندِ  ذریعہ  ٲسِو  بازرٕہ  کانہہ  چیز  انناوان  تا  اینکہ  معلوم  آسہِ  سپدان  تٔمسُند  فہم  تہٕ  شعور  کوٚت  ووت،  یوٚتانۍ  تِم  نیتھٕر  کرنس  قٲبِل  سپدان  آسن،  پس  اگر  توٚہۍ  لٔبِو  تِمن  منٛز  صلٲحیت  مال  کہِ  حفاظت  کرنٕچ،  ادٕہ  دِیوکھ  تِمن  مال  یعنی  کریوٗکھ  سپُرد،  بیٚیہِ  مہ  ٲسِو  تِہُند  مال  زیادٕہ  خرچان  جلٕد  جلٕد  مۅکلاوان۔  ییٚمہِ  خیالہٕ  کہِ  تِم  ما  بڈن  یا  بالغ  سپدن۔  پتہٕ  ییہِ  نہٕ  اسہِ  خرچنُک  تہٕ  کھیٚنُک  کانہہ  موقع،  بیٚیہِ  یُس  ولیاہ  یا  سرپرستاہ  مالدار  آسہِ  سُہ  روزِو  بالکُل  پاک  یتیم  سُند  مال  کھیٚنہٕ  نِشہِ،  بیٚیہِ  یُس  سرپرست  فقیر  آسہِ  سُہ  کھیٚیِن  چیٚیِن  تمہِ  منٛزٕہ  مُنٲسِب  طریقہٕ  موجوب،  توپتہٕ  ییٚلہِ  تۅہۍ  واتنٲوِو  تِمن  کُن  مال  تِہُند  یعنی  تِمن  کٔرِو  سپُرد،  پس  گواہ  تھٲوِیوکھ  تِمن  پیٚٹھ،  کٲفی  چُھ  اللہ  تعالیٰ  حِساب  ہیوٕوُن۔"
  },
  {
    "verse_id": 7,
    "translation": "مردن  ادٕہ  تِم  لۅکٕٹۍ  ٲسِتن  یا  بٔڈۍ  تِہٕندِ  خٲطرٕ  تہِ  چُھ  اکھ  حصہٕ  تتھ  مالس  اندر۔  یُس  تراون  پتھ  کُن  مرنہٕ  پتہٕ  مول  موج  تہٕ  نزدیک  ٲشناو،  یِتھے  پٲٹھۍ  چُھ  زنانن  ادٕہ  تِمہٕ  لۅکچہِ  ٲسِتن  یا  بجہِ  تِہٕندِ  خٲطرٕ  تہِ  چُھ  اکھ  حصہٕ  تتھ  اندر  یُس  تراون  پتھ  کُن  مرنہٕ  پتہٕ  مول  موج  تہٕ  نزدیک  ٲشناو،  ادٕہ  سُہ  مال  کم  ٲسِتن  یا  زیادٕہ  ٲسِتن،  سارنٕے  ہٕندِ  خٲطرٕ  چُھ  تتھ  مالس  اندر  اکھ  حصہٕ  مُقرر  کرنہٕ  آمُت  خداے  سٕندِ  طرفہٕ۔  لہٰذا  گژِھہ  نہٕ  کانہہ  تہِ  نہ  مرد  تہٕ  نہ  زنانہٕ،  نہ  بوٚڈ  تہٕ  نہ  لۅکُٹ  تمہِ  حصہٕ  نِشہِ  محروم  یُن  کرنہٕ۔"
  },
  {
    "verse_id": 8,
    "translation": "بیٚیہِ  ییٰٚلہِ  حٲضر  آسن  سپدان  ترکس  تقسیم  کرنہٕ  کہِ  وقتہٕ  ٲشناو  یتیم  تہٕ  مِسکین  پس  ٲسِو  تِمن  کھیٚن  چیٚن  دِوان  تمی  ترکہٕ  کہ  مالٕ  منٛزٕہ۔  یہِ  حُکم  اوس  ابتداہس  اندر۔  پتہٕ  چُھنہٕ  یہِ  حکُم  روٗدمُت  ییٚلہِ  وراثتٕکۍ  صریح  احکام  نٲزِل  سپدِۍ۔  بیٚیہِ  ٲسِو  تِمن  سٍتۍ  کتھ  کران  مُنٲسِب  طریقہٕ۔"
  },
  {
    "verse_id": 9,
    "translation": "بیٚیہِ  گژِھہ  کھۅژُن  تِمن  لوٗکن  ہُند  یتیمن  ہٕندِ  حقہٕ  تِہٕندِس  نقصانس۔  زانُن  گژِھہ  کہ  ہرگاہ  تِمن  سرپرستن  پننہِ  مرنہٕ  کہِ  وقتہٕ  لۅکٕٹۍ  لۅکٕٹۍ  اولاد  پانس  پتھ  کُن  روزٕہ  ہن،  تِہٕندِ  خٲطرٕ  گژِھہ  فکر  تہٕ  غم  تھاہن۔  یُتھُے  معاملہٕ  گژٕھہ  بوزُن  پرتھ  یتیم  سٕندِ  حقہٕ،  پس  کھوٗژِو  اللہ  تعالیٰ  ہس۔  بیٚیہِ  ونِو  مُفید  تہٕ  مربوط  کلام۔"
  },
  {
    "verse_id": 10,
    "translation": "پٔزۍ  پٲٹھۍ  یِم  لوٗکھ  یتیمن  ہُند  مال  چھِ  کھیٚوان  ناحق  ظلم  وسِتم  کٔرِتھ،  تِم  چھِنا  مگر  پننین  یٔڈن  مںٛز  نار  بران،  بیٚیہِ  واتن  تِم  عنقریب  دزوٕنِس  نارس  اندر۔  "
  },
  {
    "verse_id": 11,
    "translation": "اللہ  تعالیٰ  چُھ  تۅہیہِ  وراثتُک  حکُم  فرماوان  تُہٕندین  اولادن  ہٕندِ  حقہٕ۔  کُس  کِتھہٕ  پٲٹھۍ  کرِوراثت  منٛزٕہ  پنُن  حصہٕ  حٲصِل،  أکِس  مردٕہ  سُند  حصہٕ  چُھ  دۅن  زنانن  ہٕندِس  حِصس  برابر۔  ییٚلہِ  اکھ  نیٚچُو  تہٕ  زٕ  کورِ  آسن۔  سٲرسِٕے  مالس  سپدِ  نصفاہ  نصف  اکھ  نصف  گوو  نیٚچوِس۔  بیاکھ  نصف  گوو  دۅن  کورین  بٲگرِتھ۔  ہرگاہ  نیٚچوِس  سٍتۍ  آسہِ  اکھ  کوٗر  تیٚلہِ  یِن  مالس  ترٚے  حصہٕ  کرنہٕ،  زٕ  حصہٕ  گٔے  نیٚچوِس  اکھ  حصہٕ  گوو  کورِ۔  ہرگاہ  نیٚچوٕے  یوت  آسہِ  تیٚلہِ  گوو  سورُے  مال  تس،  پس  ہرگاہ  پتھ  کُن  روزن  کورے  زٕ  یا  دۅیو  کھۅتہٕ  زیادٕہ،  پس  تِہٕندِ  خٲطرٕ  چُھ  سارے  مال  کیو  ترٚیو  حصو  أندرٕہ  زٕ  حصہٕ۔  یُس  مال  مٔرمٕتۍ  شخصن  پتھ  کُن  تروومُت  آسہِ،  ہرگاہ  اکٕے  کوٗر  کوٗر  روزِہ  پتھ  کُن،  تٔمِس  واتہِ  مالُک  نصِف  حصہٕ  باقی  گو  بیین  ٲشناون  یِم  حقدار  آسن،  مُردہٕ  سٕندِس  مٲلِس  ماجہِ  ہُند  حصہٕ  چُھ،  یِمو  دۅیو  أندرٕہ  پرتھ  أکِس  واتہٕ  شیٚیُم  حصہٕ۔  تمہِ  مالہٕ  منٛزٕہ  یُس  مٔمٕتۍ  شخصن  پتھ  کُن  ترومُت  آسہِ،  ہرگہے  تٔمِس  مٔمتِس  شخصس  آسہِ  روٗد  مُت  اولاد  تہِ،  پس  ہرگاہ  تس  اولاد  آسہِ  نہٕ  روٗدمُت،  وٲرِث  آسیٚس  روٗدمُت  مول  موج،  تیٚلہِ  گوو  ماجہِ  ترٚیِم  حصہٕ،  باقٕے  گوو  مٲلِس،  ہرگاہ  أمِس  مُردس  آسن  روٗدۍ  مٕتۍ  بٲے  یا  بیٚنہِ  تہِ  تیٚلہِ  واتہِ  ماجہِ  شیٚم  حصہٕ  باقٕے  گوو  مٲلِس،  بیٚنین  باین  نہٕ  کِہِنۍ،  یہِ  تقسیم  یۅسہٕ  بیان  کرنہٕ  آیہِ  گٔیہِ  وصیت  تہٕ  قرض  ادا  کرنہٕ  پتہٕ،  مال  تِہُند  بیٚیہِ  نیٚچِو  تِہٕندۍ۔  تۅہیہِ  چھَنہِ  کینہہ  خبر  کُس  چُھ  تۅہیہِ  تِمو  أندرٕہ  زیادٕہ  فٲیدٕہ  تہٕ  نفع  واتناوٕوُن۔  أمِچ  خبر  چھےٚ  خداےسٕے  یٲژ،  تمی  خداین  چُھ  پرتھ  أکۍ  سُںد  حصہٕ  مُقرر  کوٚرمُت،  بیشک  اللہ  تعالیٰ  چُھ  سورُے  زانہٕ  وُن۔  سُے  چُھ  حِکمت  وول۔"
  },
  {
    "verse_id": 12,
    "translation": "بیٚیہِ  چُھ  تُہٕندِ  خٲطرٕ  نصف  تمہِ  مالُک  یُس  پتھ  کُن  تراون  تُہٕنزٕہ  زنانہٕ  ہرگاہ  نےتِمن  روزِہ  اولاد،  ہرگاہ  تِمن  اولاد  روزِہ  پتھ  کُن  تیٚلہِ  چُھ  تِہٕندِ  خٲطرٕ  ژوٗرِم  حصہٕ  تِہٕندِ  مالُک  یُس  تِمو  پتھ  کُن  تروومُت  آسہِ،  یۅہے  تقسیم  چُھ  تمہِ  وصیت  پتہٕ  یۅسہٕ  تِمو  کٔر  مٕژ  آسہِ  کٲنسہِ  ہٕںدِ  حقہٕ  بیٚیہِ  قرضہٕ  ادا  کرنہٕ  پتہٕ،  بیٚیہِ  زنانن  ہٕندِ  خٲطرٕ  ژوٗرِم  حصہٕ  تِہٕندِ  مالہٕ  منٛزٕہ  یُس  توٚہۍ  پتھ  کُن  ترٲوِو  ہرگاہ  نے  تۅہیہِ  آسہِ  اولاد،  ہرگاہ  تۅہیہِ  پتھ  کُن  اولاد  تہِ  آسہِ  تیٚلہِ  واتہِ  تُہٕنٛزن  زنانن  تُہٕندِ  مالُک  ٲٹھِم  ﴿8﴾  حصہٕ  یُس  تۅہیہِ  پتھ  کُن  تروومُت  آسیٚو،  سوے  وراثت  ییہِ  جٲرِی  کرنہٕ  تُہٕنٛز  وصیت  تہٕ  قرض  پوٗرٕ  کرنہٕ  پتہٕ،  وۅنۍ  اگر  کانہہ  شخصاہ  آسہِ  یس  نہٕ  مول  موج  آسہِ  نہ  اولاد  آسن،  یا  کانہہ  زنانہٕ  اسہِ  یس  نہٕ  مول  موج  تہٕ  اولاد  آسن،  تس  آسہِ  بۅے  یا  بیٚنہِ،  پس  چُھ  تِمو  دۅیو  أندرٕہ  پرتھ  أکۍ  سٕندِ  خٲطرٕ  شیٚیِم  حصہٕ،  وۅنۍ  ہرگاہ  تمہِ  کھۅتہٕ  زیادٕہ  تہِ  آسن  تِم  تیٚلہِ  چھِ  تِم  سٲرِی  شریک  أکِس  ترٚیمِس  حصس  اندر،  یہِ  تقسیم  تہٕ  وراثت  ییہِ  جٲرِی  کرنہٕ  تمہِ  وصیت  پتہٕ  یۅسہٕ  وصیت  کرنہٕ  آمٕژ  آسہِ  بیٚیہِ  قرض  نکھہٕ  وٲلِتھ،  مگر  یہِ  وصیت  گژِھہ  آسٕنۍ  تِژٕھے  یۅسہٕ  نہٕ  کٲنسہِ  وٲرثس  ضریر  واتناوِ۔  یعنی  مال  کہِ  ترییٚمہِ  حصہٕ  کھۅتہٕ  گژِھہ  نہٕ  زیادٕہ  آسُن۔  یۅسہٕ  وصیت  ترییٚمہِ  حصہٕ  کھۅتہٕ  زیادٕہ  آسہِ  سۅ  ییہِ  نہٕ  جٲرِی  کرنہٕ،  یۅہے  حکُم  چُھ  خداے  سٕندِ  طرفہٕ،  اللہ  تعالیٰ  چُھ  سورُے  زانہٕ  وُن  تہٕ  ژیٚڈ  کروُن۔  تٔمِس  چُھ  معلوٗم  کُس  چُھ  میٲنۍ  حکُم  مانان  تہٕ  کُس  چُھنہٕ  مانان۔  تہٕ  مانن  والین  چُھنہٕ  سٍتی  سزا  دِوان  کیازِ  سُہ  چُھ  حلیم  تہِ۔"
  },
  {
    "verse_id": 13,
    "translation": "یِم  احکام  چھِ  خداے  سٕندۍ  نِشانہٕ  یِمو  نِشہِ  گژِھہ  نہٕ  ڈلُن،  یُس  اکھاہ  حکُم  مانہِ  خداے  سُند  بیٚیہِ  تِہٕندِس  پیغمبرٕہ  سُند،  تس  واتناوِ  خدا  تِمن  جنتن  اندر  یِمو  منٛزٕہ  جۅیہِ  پکان  آسن۔  تِمنٕے  جنتن  منٛز  روزن  تِم  ہمیشہ،  یہے  گٔیہِ  بٔڈ  کامیٲبی  تہٕ  رستگٲری۔"
  },
  {
    "verse_id": 14,
    "translation": "بیٚیہِ  یُس  نافرمٲنی  کرِ  خداے  سٕنٛز  بیٚیہِ  تِہٕںدِس  رسول  سٕنٛز،  بیٚیہِ  ڈٔلہِ  تِہٕندیو  حدو  نِشہِ۔  مسٲوِی  زانہِ  یِمن  حدن  ہٕنٛز  پابندی  کرٕنۍ  سُہ  گوو  کُفر۔  تمیُک  سزا  چُھ،  تس  واتناوِ  خدا  نارِ  جہنمس  اندر  ہمیشہ  خٲطرٕ،  بیٚیہِ  چُھ  تہٕندِ  خٲطرٕ  ذلیل  کروُن  عذاب۔"
  },
  {
    "verse_id": 15,
    "translation": "بیٚیہِ  یِمہٕ  زنانہٕ  یچھ  کامہِ  کرن  تُہٕنٛزو  منکوحہ  زنانو  أندرٕہ،  پس  رٔٹِو  توٚہۍ  تِمن  پیٚٹھ  ژور  گواہ  مسلمان،  پس  ییٚلہِ  تِم  ژور  گواہ  گوٲہی  دِن  تِہٕنٛزِ  یچھ  کامہِ  پیٚٹھ،  پس  کٔرِیوکھ  تِمہٕ  زنانہٕ  بند  گرن  اندر  یوٚتانۍ  تِم  مرن  یا  فرماوِ  اللہ  تعالیٰ  تِہٕندِ  خٲطرٕ  بیاکھ  حُکماہ۔"
  },
  {
    "verse_id": 16,
    "translation": "بیٚیہِ  یِم  زٕ  شخص  مرد  تہٕ  زنانہٕ  یچھ  کٲم  کرن  تۅہیہِ  أندرٕہ،  پس  واتناوِ  تکلیف  تِمن  اتھو  سٍتۍ  تہٕ  کتھو  سٍتۍ،  پس  ہرگاہ  تِمو  توبہٕ  کوٚر،  پنٕنۍ  حالت  درُست  کٔرِکھ  پس  ترٲوِو  تِمن  تکلیف  دِنُک  خیال،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  توبہٕ  قبول  کروُن  سٮ۪ٹھاہ  رحم  کروُن۔  یِم  احکام  ٲسۍ  حدِ  زِنا  نٲزِل  سپدنہٕ  برونٹھ۔"
  },
  {
    "verse_id": 17,
    "translation": "توبہٕ  قبول  کرُن  چُھنہٕ  مٹہِ  اللہ  تعالیٰ  ہس  پیٚٹھ  مگر  تِمن  تِمن  لوٗکن  ہٕندۍ  توبہٕ  یِم  یچھ  کٲم  کرن  نادٲنی  سببہٕ  توپتہٕ  کرن  تمہِ  پتے  توبہٕ  یعنی  مرنُک  وقت  واتنہٕ  برونٹھ،  پس  تِہُندُے  توبہٕ  کرِ  اللہ  تعالیٰ  قبول،  اللہ  تعالیٰ  چُھ  سورُے  زانہٕ  وُن  تہٕ  سٮ۪ٹھاہ  حِکمت  وول۔  تس  چھےٚ  پوٗرٕ  خبر  کہ  کم  چھِ  دِلہٕ  کِنۍ  توبہٕ  کران  تہٕ  کم  چھِنہٕ  بصدقِ  دِل  توبہٕ  کران۔  تِہُند  حکُم  آسُن  گوو  کہ  سُہ  چُھنہٕ  بصدقِ  دِل  توبہٕ  کروٕنین  مندچھاوان  تہٕ  رُسوا  کران۔"
  },
  {
    "verse_id": 18,
    "translation": "بیٚیہِ  چُھنہٕ  توبہٕ  قبول  سپدان  تِمن  لوٗکن  یِم  یچھ  کامہِ  روزن  کران،  یوٚتانۍ  تِمن  مرنُک  وقت  واتہِ  عالمِ  ٲخرتُک  چیز  یِیکھ  بوزنہٕ  تمہِ  ساتہٕ  دپن  أسۍ  چھِ  توبہٕ  کران  وۅنۍ۔  تمہِ  ساتُک  توبہٕ  چُھنہٕ  قابلِ  قبول،  بیٚیہِ  چُھنہِ  تِمن  لوٗکن  ہُند  توبہٕ  قبول  یِم  مرن  کُفرس  پیٚٹھ،  تِم  لوٗکھ  یِم  چھِ  تِہٕندِ  خٲطرٕ  چُھ  اسہِ  تیار  تھوومُت  کڈُر  عذاب۔"
  },
  {
    "verse_id": 19,
    "translation": "اے  باایمانو  ہرگِز  چُھنہٕ  تۅہیہِ  جٲیِز  تہٕ  حلال  توٚہۍ  کیاہ  سپدِو  جبراً  تہٕ  زبردستی  زنانن  ہٕںدۍ  وٲرِث،  بیٚیہِ  مہ  ٲسِیوکھ  زنانہٕ  بند  کران،  یُتھ  توٚہۍ  وصول  کٔرِو  تمہِ  مالہٕ  أندرٕہ  کینہہ  یُس  تۅہیہِ  تِمن  دیُتمُت  آسیٚو،  مگرہے  تِمہٕ  کانہہ  نٔنۍ  یچھ  کٲماہ  کرن  تیٚلہِ  چُھ  تۅہیہِ  خٲطرٕ  تِمہٕ  بند  کرنہِ  جٲیِز  مگر  سُہ  مال  وصول  کرُن  یُس  تۅہیہِ  تِمن  دیُتمُت  آسیٚو  چُھ  ناجٲیِز  بدستور،  بیٚیہِ  ٲسِو  زنانن  سٍتۍ  زندگی  بسر  کران  رٕتۍ  پٲٹھۍ،  پس  ہرگاہ  تۅہیہِ  تِم  ناپسند  آسن،  پس  مُمکِن  چُھ  یُس  چیز  تۅہیہِ  ناپسند  آسہِ،  اللہ  تعالیٰ  تھاوِ  تتھ  اندر  تُہٕندِ  خٲطرٕ  وارِیاہ  خٲر  تہٕ  برکت۔"
  },
  {
    "verse_id": 20,
    "translation": "ہرگاہ  توٚہۍ  اِرادٕہ  کٔرِو  أکِس  زنانہِ  بدل  بیاکھ  زنانہٕ  کرٕنۍ  یعنی  مۅکلاوٕنۍ  تس  بدل  بیاکھ  کرٕنۍ،  تتھ  حالس  اندر  ہرگاہ  تِمو  زنانو  أندرٕہ  کٲنسہِ  وارِیاہ  مال  آسیو  دیُتمُت،  پس  یُتھنہٕ  تمہِ  مالہٕ  منٛزٕہ  واپس  ٲسِیوکھ  ہیٚوان  کینہہ،  کیاہ  ہیٚیوکھہٕ  سُہ  پال  واپس  ظُلم  کٔرِتھ،  پنُن  پان  بٔڈِس  ظُلمس  گرفتار  کٔرِتھ۔  تہِ  گژِھہ  نہٕ  ہرگِز  کرُن۔"
  },
  {
    "verse_id": 21,
    "translation": "توٚہۍ  کِتھہٕ  پٲٹھۍ  ہیٚیِو  تِمن  نِشہِ  سُہ  مال  حالانکہ  بتحقیق  نزدیک  چھِو  سپٕدمٕتۍ  توٚہۍ  تِمن  یعنی  خلوت  صحیحہ  چُھ  لبنہٕ  آمُت،  بیٚیہِ  چُھو  تِمو  زنانو  تہِ  تۅہیہِ  نِش  عہد و پیمان  روٚٹمُت  عقدِ  نِکاح  یعنے  ایجابِ  قبول  کرنکہِ  وقتہٕ۔  تۅہیہِ  چُھو  مہرسٕے  بدلہٕ  زنانہِ  نِشہِ  تمتع  تُلُن  قبول  کوٚرمُت۔  لہذا  ییٚلہِ  توٚہۍ  تمتع  تُلِو  تمیُک  بدلہٕ  تہٕ  عِوٕض  یعنی  مہر  کیازِ  کٔرِونہٕ  ادا۔  یہے  گٔیہِ  سخت  بے  اِنصٲفی  تہٕ  ظُلم۔"
  },
  {
    "verse_id": 22,
    "translation": "اے  باایمانو  مہ  ٲسِو  نیتھٕر  کران  تِمن  زنانن  سٍتۍ  یِمن  سٍتۍ  تُہٕندیو  مالیو  یا  بٕڈۍببو  نِکاح  آسہِ  کوٚرمُت  یا  ناجٲیِز  طریقہٕ  پٲٹھۍ  ہمبستری  آسہِ  کٔرمٕژ،  مگر  یہِ  أزِکہِ  برونٹھ  گُزریومُت  آسہِ  یعنی  اِسلام  برونٹھ  تہِ  آو  اِسلام  کہ  برکت  عفو  کرنہٕ،  پٔزۍ  پٲٹھۍ  تہِ  چُھ  عقلہِ  کِنۍ  تہِ  سٮ۪ٹھاہ  یچھ  عُرفہٕ  کِنۍ  تہِ  سٮ۪ٹھاہ  قٲبلِ  نفرت،  بیٚیہِ  چُھ  شرعاً  تہِ  سٮ۪ٹھاہ  خراب  طریقہٕ۔"
  },
  {
    "verse_id": 23,
    "translation": "حرام  آیہِ  کرنہٕ  تۅہیہِ  پیٚٹھ  ماجہِ  تُہٕنٛزٕہ،  بیٚیہِ  کورِہ  تُہٕنٛزٕہ۔  بیٚیہِ  بیٚنہِ  تُہٕنزٕ،  تِمہٕ  سکھ  بیٚنہِ  ٲسِتن،  مٲلۍ  بیٚنہِ  ٲسِتن  یا  ماجہِ  بیٚنہِ  ٲسِتن  یعنی  تِمن  سٍتۍ  نِکاح  کرُن  چُھ  تۅہیہِ  حرام  تہٕ  ناجٲیِز،  بیٚیہِ  پۅپھہٕ  تُہٕنٛزٕہ۔  تُہٕںٛزن  مالین  ہٕنٛزٕہ  بیٚنہِ۔  سکھ  بیٚنہِ۔  مٲلۍ  بیٚنہِ۔  ماجہِ  بیٚنہِ،  بیٚیہِ  ماسہٕ  تُہٕنٛزٕہ  یعنی  ماجن  ہٕنٛزٕہ  بیٚنہِ۔  سکھ  بیٚنہِ۔  مٲلۍ  بیٚنہِ  ماجہِ  بیٚنہِ،  بیٚیہِ  باوزٕہ  تُہٕںٛزٕہ  یعنی  بٲے  سٕنٛزٕ  ہ  کورِ۔  مٲلۍ  بٲے  سٕنٛزٕہ  تہِ۔  ماجہِ  بٲے  سٕنٛزٕہ  تہِ۔  بیٚیہِ  بیٚنٛزٕہ  تُہٕنٛزٕہ  یعنی  بیٚنین  ہٕںٛزٕہ  کورِ۔  سکھ  بیٚنہِ  ہٕںٛز  تہِ  مٲلۍ  بیٚنہِ  ہٕںٛز  تہِ۔  ماجہِ  بیٚنہِ  ہٕںٛز  تہِ،  بیٚیہِ  چھےٚ  حرام  تۅہیہِ  پیٚٹھ  تُہٕنٛزٕہ  تِمہٕ  ماجہِ  یِمو  تۅہیہِ  دۅد  دیُتمُت  آسہِ،  بیٚیہِ  چُھ  حرام  تۅہیہِ۔  تِمن  بیٚنین  سٍتۍ  نِکاح  کرُن  یِمہٕ  دۅد  چیٚنہٕ  سببہٕ  تُہٕنٛزٕہ  بیٚنہِ  آسن  سپٕزمٕژٕہ  یعنی  تۅہیہِ  ٲسیو  تُہٕںٛزن  حقیقی  ماجن  ہُند  دۅد  چوٚمُت  یا  دۅدٕہ  ماجن  ہُند  دۅد  چوٚمُت  یا  آسہِ  تِمو  تُہٕںٛزن  حقیقی  ماجن  یا  دۅدٕہ  ماجن  دۅد  چوٚمُت،  بیٚیہِ  آیہِ  حرام  کرنہٕ  تۅہیہِ  تِہٕںٛزن  زنانن  ہٕںٛزٕ  ماجہِ  یعنی  تُہٕںٛزٕہ  ہشہِ  ماسہٕ  ہشہِ  تہٕ  پۅپھہٕ  ہشہِ،  بیٚیہِ  آیہِ  حرام  کرنہٕ  تۅہیہِ  تُہٕںٛزن  تِمن  زنانن  ہٕںٛزٕہ  کورِ  یِمن  سٍتۍ  تۅہیہِ  خلوتِ  صحیحہ  کوٚرمُت  آسہِ۔  یِم  کورِ  توٚہۍ  رچھان  چُھوکھ  یِم  کورِ  تِمن  برونٹھمین  خاوندن  ہٕںٛزٕہ  آسن،  پس  ہرگاہ  توٚہۍ  آسیونہٕ  تِمن  سٍتۍ  خلوتِ  صحیحہ  کوٚرمُت  تیٚلہِ  چُھنہٕ  کانہہ  حرج  تِہٕںٛزن  کورین  سٍتۍ  نِکاح  کرنس۔  کیازِ  نِکاح  یعنی  ایجاب  وقبول  سٍتی  چھَنہٕ  زنانہِ  ہٕںدین  اصول  وفروعن  ہٕنٛز  حُرمت  سپدان۔  بلکہ  چھےٚ  حُرمت  سپدان  خلوتِ  صحیحہ  سٍتۍ،  بیٚیہِ  چھےٚ  حرام  تۅہیہِ  تُہٕںٛزن  نیٚچوین  ہٕںٛزٕہ  منکوحہ  زنانہٕ  بیٚیہِ  تِمہٕ  زنانہٕ  یِمن  سٍتۍ  تُہٕںدیو  نیٚچویو  ناجٲیِز  طریقہٕ  ہمبستری  کٔرمٕژ  آسہِ،  بلکہ  تِمن  نیٚچوین  ہٕںٛزٕہ  زنانہٕ  چھےٚ  تۅہیہِ  پیٚٹھ  حرام  یِم  نیٚچِوۍ  تۅہیہِ  پننہِ  پُشتٕکۍ  آسن۔  منگتہٕ  نیٚچوین  ہٕںٛزن  زنانن  سٍتۍ  نِکاح  کرُن  چُھ  جٲیِز۔  ییٚلہِ  نہٕ  تِمہٕ  زنانہٕ  تُہٕندِس  نِکاحس  اندر  روزن  کُنہِ  طریقہٕ،  بیٚیہِ  آو  حرام  کرنہٕ  تۅہیہِ  پیٚٹھ  دۅن  بیٚنین  سٍتۍ  یِکہٕ  وٹہٕ  نِکاح  کرُن،  مگر  یہِ  کینژھاہ  امہِ  قسمہٕ  اِسلام  اننہٕ  برونٹھ  گُذریومُت  چُھ  تتھ  سٲرسِٕے  چُھ  عفو۔  آیِندٕہ  خٲطرٕ  گژِھہ  احتیاط  کرُن،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 24,
    "translation": "بیٚیہِ  چُھ  حرام  آمُت  کرنہٕ  تۅہیہِ  پیٚٹھ  تِمن  زنانن  سٍتۍ  نِکاح  کرُن  یِمن  خاوند  موجود  آسن،  مگر  نہ  تِمہٕ  زنانہٕ  یِمن  توٚہۍ  مٲلِک  سپدِو۔  یِمہٕ  تُہٕںٛزٕہ  کنیزٕہ  سپدن  تِمن  ہے  خاوند  زِندٕہ  تہِ  آسن  دارالحربس  اندر۔  تِمہٕ  چھےٚ  حلال،  یِمے  احکام  چھِ  لیٚکھۍ  مٕتۍ  اللہ  تعالیٰ  ہن  تۅہیہِ  پیٚٹھ،  بیٚیہِ  آیہِ  حلال  کرنہٕ  تۅہیہِ  خٲطرٕ  تِمہٕ  سارے  زنانہٕ  یِمہٕ  یِمو  زنانو  ورٲے  چھےٚ،  اینکہ  ژھٲںڈِیوکھ  توٚہۍ  تِمہٕ  زنانہٕ  پننیو  دیارو  بدل،  درحالتیکہ  گناہ  نِشہِ  بچہٕ  وٕنۍ  ٲسِو۔  گناہ  کروٕنۍ  ٲسِو  نہٕ  یعنی  باقٲعدٕہ  ایجاب  وقبول  کٔرِتھ  مہر  مُقرر  کٔرِتھ  دۅن  شٲہِدن  برونٹھ  کنہِ  ییہِ  نِکاح  کرنہٕ،  پس  تِمو  زنانو  منٛزٕہ  یِمن  ںِشہِ  توٚہۍ  نفع  تُلِو  یعنی  نفسٕچ  خواہش  پوٗرٕ  کٔرِو،  پس  دِیِو  تِمن  تِہُند  مہرٕہ  یُس  مُقرر  کرنہٕ  آمُت  چُھ،  بیٚیہِ  چُھنہٕ  تۅہیہِ  کانہہ  گناہ  تتھ  چیزس  پیٚٹھ  یتھ  پیٚٹھ  توٚہۍ  بٲژ  زٕ  پانہٕ  وٲنۍ  رٲضی  سپدِو۔  عقدِ  نِکاح  وِزِ  کانہہ  چیز  مُقرر  کرنہٕ  پتہٕ۔  زیادتی  کٔرِ  تو  یا  کمی  کٔرِتو  کُنہِ  چیزس  منٛز  تمیُک  چُھ  تۅہیہِ  اِختیار،  پٔزۍ  پٲٹھۍ  اللہ  تعالیٰ  چُھ  سورُے  زانان۔  تس  چُھ  معلوم  تُہُند  فٲیِدٕہ  تہٕ  نفع  کتھ  چیزس  منٛز  چُھ۔  تمی  مُناسبت  چُھ  سُہ  احکام  تُہٕندِی  خٲطرٕ  جٲرِی  کران  سُہ  چُھ  سٮ۪ٹھاہ  حِکمت  وول۔  بحکمت  چُھ  سُہ  احکام  پنٕنۍ  تۅہیہِ  پیٚٹھ  مُقرر  کران  اگرچہ  تۅہیہِ  متہٕ  تٔرۍتن  فِکرِ۔"
  },
  {
    "verse_id": 25,
    "translation": "بیٚیہِ  یُس  اکھاہ  ہیٚکہِ  نہٕ  تۅہیہِ  أندرٕہ  باایمان  آزادزنانہِ  سٍتۍ  نِکاح  کٔرِتھ،  پس  کٔرِن  سُہ  نِکاح  کٲنسہِ  باایمان  کنیزِہ  سٍتۍ  یۅسہٕ  کٲنسہِ  مسلمان  سٕنٛز  کنیز  آسہِ۔  کیازِ  کنیزِہ  ہُند  مہر  چُھ  آزاد  زنانہِ  ہٕںدِ  کھۅتہٕ  کم  آسان۔  کنیزِہ  سٍتۍ  نِکاح  کرنس  منٛز  گژِھہ  نہ  عار  زانُن،  اللہ  تعالیٰ  سٕے  چھےٚ  پوٗرٕ  خبر  تُہٕندِ  ایمانٕچ۔  مُمکن  چُھ  سۅ  کنیز  ما  آسہِ  ایمان  کہ  اعتبارٕہ  تُہٕندِ  کھۅتہٕ  بہتر۔  تمیُک  پوٗرٕ  علم  چُھ  اللہ  تعالیٰ  ہس۔  پس  روٗد  نسبہ  کہ  اعتبارٕہ  تتھ  منٛز  چُھ  توٚہۍ أڈۍ اڈین  ہٕندۍ  جزو،  سٲرِی  برابر  کیازِ  سارنٕے  اِنسانن  ہُند  اصل  چُھ  حضرتِ  آدم  تہٕ  حضرت  حوا  علیہما  السلام۔  وۅنۍ  ییلہِ  معلوم  سپُد  عار  گژھنُک  چُھنہٕ  کانہہ  وجہاہ۔  لہٰذا  گژِھہ  ضروٗرت  کہ  وقتہٕ  کنیزن  سٍتۍ  نِکاح  کرُن،  پس  کٔرِو  نِکاح  کنیزن  سٍتۍ  بشرطیکہ  تِہٕندین  مٲلکن  ہُند  اِجازت  کٔرِو  حٲصِل،  بیٚیہِ  دِیو  تِمن  مہرٕ  قٲعدٕہ  موجوب،  درحالتیکہ  تِم  کنیزٕہ  آسن  پانس  رٲچھ  کروٕنین  ہٕندۍ  پٲٹھۍ۔  یچھ  کامہِ  کروٕنہِ  آسن  نہٕ۔  نہ  آسن  دوستی  یا  یارٕز  لاگوٕنہِ  کٲنسہِ  سٍتۍ  یعنی  ژُورِہ  پٲٹھۍ  یچھ  کامہِ  کروٕنۍ  آسن  نہٕ،  پس  ییٚلہِ  تِمہٕ  کنیزٕہ  نیتھٕر  گراکنہِ  بنن،  پس  ہرگاہ  تمہِ  پتہٕ  تِمہٕ  کانہہ  یچھ  کٲماہ  کرن،  پس  چُھ  تِہُند  سزا  تمہِ  سزاہُک  نصف  یُس  سزا  مُقرر  کرنہٕ  آمُت  چُھ  نیتھرٕ  گراکنین  آزاد  زنانن  ہُند،  یہِ  کنیزٕہ  سٍتۍ  نِکاح  کرُن  چُھ  تِہٕندِی  خٲطرٕ  یِمن  بے  نِکاح  روزنہٕ  کِس  حالتس  اندر  یچھ  کامین  منٛز  مُبتلا  سپدنُک  خطرٕہ  آسہِ  تۅہیہِ  أندرٕہ،  ہرگاہ  توٚہۍ  صبر  کٔرِو  تہِ  چُھ  بہتر  تُہٕندِ  خٲطرٕ۔  تمہِ  سٍتۍ  سپدِ  رٲچھ  تُہٕندِس  نسلس  غلام  بننہٕ  نِشہِ۔  نتہٕ  ہرگاہ  صبر  کٔرِو  نہٕ  کنیزن  سٍتی  کٔرِو  نِکاح  تیٚلہِ  بنن  تُہٕندۍ  اولاد  غلام  تس  شخصہٕ  سٕندۍ  ییٚمۍ  سٕںٛز  سۅ  کنیز  آسہِ،  اللہ  تعالیٰ  چُھ  مغفرت  کروُن،  رحم  کروُن  تِمن  یِم  نہٕ  تاب  ہیٚکن  کٔرِتھ۔  مجبور  سپدِتھ  کرن  کنیزن  سٍتۍ  نِکاح۔"
  },
  {
    "verse_id": 26,
    "translation": "یژھان  چُھ  اللہ  تعالیٰ  وارٕہ  نٔنرٲوِتھ  تۅہیہِ  حلال  وحرامٕکۍ  احکام  بیان  کرٕنۍ،  بیٚیہِ  چُھو  تۅہیہِ  ہاوان  وتھ  تِمن  اہلِ  حقن  ہٕںٛز  یِم  تۅہیہِ  برونٹھ  ٲسۍ  تِمن  ہُند  قصہٕ  بیان  کٔرِتھ،  بیٚیہِ  چُھ  سُہ  برحمت  متوجہ  تۅہیہِ  کُن۔  اللہ  تعالیٰ  چُھ  سٮ۪ٹھاہ  علم  وول  سٮ۪ٹھاہ  حِکمت  وول۔"
  },
  {
    "verse_id": 27,
    "translation": "اللہ  تعالیٰ  چُھ  یژھان  کہ  تۅہیہِ  دِیہِ  توفیق  توبہٕ  کرنُک  تہٕ  تُہُںد  توبہٕ  کرِ  قبول،  مگر  یِم  لوٗکھ  پیروی  چھِ  کران  نفسہٕ  چن  خواہِشن  تِم  چھِ  یژھان،  اینکہ  توٚہۍ  ڈٔلِو  سیٚزِ  وتہِ  نِشہِ۔  خداے  سٕندیو  حُکمو  نِشہِ  ووکھہٕ  پٲٹھۍ۔"
  },
  {
    "verse_id": 28,
    "translation": "اللہ  تعالیٰ  چُھ  یژھان  احکامن  اندر  تۅہیہِ  پیٚٹھ  بور  لوٚژراوُن،  انسان  چُھ  پٲدٕہ  کرنہٕ  آمُت  کمزور۔  توے  آےنہٕ  أمِس  پیٚٹھ  تِتھۍ  احکام  فرض  کرنہٕ  یِم  نہٕ  سُہ  برداشتٕے  کٔرِتھ  ہیٚکہِ  ہا۔"
  },
  {
    "verse_id": 29,
    "translation": "اے  باایمانو  مہ  کھیٚیو  مال  اکھ  أکسُند  ناجٲیِز  طریقہٕ  پٲٹھۍ  سودٕہ  پٲٹھۍ  غضبہٕ  پٲٹھۍ  تہٕ  دھوکہٕ  پٲٹھۍ،  لیکن  ہرگاہ  پانہٕ  وٲنۍ  رضامندی  سان  تِجارت  کٔرِو  یُس  شریعت  کیو  اصولو  مُطٲبِق  آسہِ  تتھ  چُھنہٕ  کانہہ  حرج،  بیٚیہِ  مہ  کٔرِیوکھ  مارٕہ  پنٕنۍ  پان  یعنی  تِژٕھہ  کامہِ  مہ  کٔرِو  یِمو  سٍتۍ  توٚہۍ  قتلٕکۍ  سزاوار  سپدِو،  پٔزۍ  پٲٹھۍ  اللہ  تعالیٰ  چُھ  ہمیشہ  تۅہیہِ  پیٚٹھ  رحمت  وول۔"
  },
  {
    "verse_id": 30,
    "translation": "بیٚیہِ  یُس  اکھاہ  یِم  چیز  کرِ  ییٚمہِ  نِشہِ  ممانعت  آیہِ  کرنہٕ  سرکشی  تہٕ  ظُلم  کِنۍ۔  پس  جلدی  واتناوون  أسۍ  سُہ  نارس  اندر،  یہِ  چُھ  اللہ  تعالیٰ  ہس  نِشہِ  سہل  تہٕ  آسان۔"
  },
  {
    "verse_id": 31,
    "translation": "اے  لوٗکو  ہرگاہ  توٚہۍ  پتھ  روٗزِو  بڈیو  ممنوع  چیزو  تہٕ  بڈیو  گنہو  نِشہِ  بیٚیہِ  کٔرِو  رٕژٕ  عملہٕ،  بخشٲیِش  کٔرِو  أسۍ  تُہٕندین  لۅکٹین  گنہن،  بیٚیہِ  واتناوو  أسۍ  توٚہۍ  عزتٕچہِ  جایہِ  منٛز  سۅ  گٔیہِ  جنت۔"
  },
  {
    "verse_id": 32,
    "translation": "بیٚیہِ  مہ  کٔرِو  آرزو  تہٕ  تمنا  توٚہۍ  سٲرِی  مرد  تہٕ  زنانہٕ  تمہِ  کُنہِ  چیزُک  ییٚمہِ  سٍتۍ  فضیلت  دِنہٕ  آو  تۅہیہِ  اندر  أڈین  یعنی  مردن  أڈین  پیٚٹھ  یعنی  زنانن  پیٚٹھ۔  مثلاً  مرٕد  آسُن  یا  مردن  دوگن  بوگ  آسُن  یا  دۅن  مردن  ہٕںٛز  گوٲہی  مُکمل  ٲسِن  کیازِ،  مردن  ہٕندِ  خٲطرٕ  چھےٚ  تِمن  عملن  ہٕںٛز  مزوٗرۍ  تہٕ  ثواب  مُقرر  ٲخرتس  اندر  یِمہٕ  تِمو  کرِ  مژٕ  آسن،  زنانن  ہٕندِ  خٲطرٕ  چھےٚ  تِمن  عملن  ہٕںٛز  مزوٗرۍ  تہٕ  ثواب  مُقرر  ٲخرتس  اندر  یِمہٕ  عملہٕ  تِمو  کرِ  مژٕ  آسن۔  ٲخرت  کہ  نجاتُک  دارو  مدار  چُھ  عملنٕے  پیٚٹھ۔  تتھ  منٛز  چَھنہٕ  خصوصیت  کٲنسہِ  ہٕندِ  خٲطرٕ۔  یُس  یُتھ  رُت  کرِ  دنیاہس  اندر  تیُتھ  رُت  لبہِ  سُہ  ٲخرتس  اندر۔  تمنا  کرنہٕ  سٍتۍ  کیاہ  بنہِ  بلکہ  پزِ،  درخواست  کرُن  تہٕ  منگُن  اللہ  تعالیٰ  ہس  تِہُند  فضل۔  سُے  کڈِ  تُہٕندۍ  سٲرِی  مطلب  تہٕ  آرزو۔  یہِ  سپُد  نٲزِل  ییٚلہِ  زنانو  تمنا  کوٚر  أسۍ  تہِ  ہے  مرد  آسہواسہِ  تہِ  بنہِ  ہا  مردن  ہٕنٛز  ہِش  مزوٗرۍ  تہٕ  حصہٕ،  پٔزۍ  پٲٹھۍ  اللہ  تعالیٰ  چُھ  پرتھ  چیز  پورٕ  زانہٕ  وُن۔"
  },
  {
    "verse_id": 33,
    "translation": "پرتھ  کُنہِ  مالہٕ  خٲطرٕ  یُس  مال  پتھ  کُن  تراون  مول  موج  تہٕ  رشتہٕ  دار  کوٚر  اسہِ  مُقرر  تمہِ  مالُک  وٲرِث  یِمن  ہُند  بیان  کرنہٕ  آو،  وۅنۍ  روٗدۍ  باقٕے  تِم  لوٗکھ  یِمن  سٍتۍ  تۅہیہِ  معاہدٕہ  کوٚرمُت  آسیو،  پس  دِیو  تِمن  پنُن  حصہٕ  یعنی  شیٚیم  حصہٕ،  پٔزۍ  پٲٹھۍ  اللہ  تعالیٰ  چُھ  پرتھ  چیزس  پیٚٹھ  گواہ۔  پرتھ  چیزس  چُھ  پانہٕ  وُچھان۔  یہِ  حکم  اوس  اِبتداہس  اندر۔  پتہٕ  چُھ  یہِ  حکُم  منسوخ  آمُت  کرنہٕ  بآییہ،"
  },
  {
    "verse_id": 34,
    "translation": "مرد  چھِ  حٲِکم  پیٚٹھاؤلۍ  زنانن  پیٚٹھ  دۅیو  وجہو،  اکھ  ییٚمہِ  مۅکھہٕ  کہ  اللہ  تعالیٰ  ہن  چُھ  قدرتی  فضیلت  دیُتمُت  أڈین  أڈین  پیٚٹھ  یعنی  مردن  زنانن  پیٚٹھ،  بیٚیہِ  ییٚمہِ  مۅکھہٕ  کہ  تِمو  مردو  چُھ  خرٕچ  کوٚرمُت  پنُن  مال  تِمن  پیٚٹھ۔  مہرس  منٛز  نان  ونفقس  منٛز۔  لہٰذا  چھےٚ  زنانہٕ  محتاج  مردن  کُن۔  خرٕچ  دِوٕنۍ  سُند  اتھہٕ  چُھ  بُلند  تہٕ  تھوٚد  تسٕندِ  اتھہٕ  کھۅتہٕ  یس  خرٕچ  دِنہٕ  ییہِ،  پس  یِمہٕ  زنانہٕ  نیک  تہٕ  رٕژٕ  چھےٚ  مردن  ہٕںدِس  فضیلتس  کُن  نظر  کٔرِتھ  تِہٕنٛز  فرماں بردٲری  کران۔  تِمہٕ  چھےٚ  مردن  ہٕںدِ  کھۅتہٕ  برونٹھ  کنہِ  نہ  آسنہٕ  کِس  صورتس  منٛز  پننِس  پانس  تہِ  مردٕہ  سٕندِس  سٲرسٕے  مالس  رٲچھ  تہٕ  حفاظت  کران،  اللہ  تعالیٰ  سٕندِ  رٲچھ  کرنہٕ  سٍتۍ  رٲچھ  کرنُک  توفیق  دِنہٕ  سٍتۍ۔  یا  تتھ  بدل  کہ  اللہ  تعالیٰ  ہن  کیاہ  چُھ  تُہٕندین  حقوقن  ہٕندِ  حفاظتُک  امر  کوٚرمُت  مردن،  پتھ  روزٕہ  تِمہٕ  زنانہٕ  یِمن  ہٕندِ  نافرمٲنی  ہُند  تۅہیہِ  اندیشہ  آسہِ،  پسِ  کٔرِو  تِمن  گۅڈٕہ  زبٲنی  فہمٲیِش  تہٕ  نصیحت،  توپتہٕ  کرِیوکھ  الگ  بِسترو  نِشہِ۔  یعنی  پانس  نِشہِ  مہ  دِیوکھ  شۅنٛگنہٕ،  توپتہٕ  لٲیوکھ۔  مگر  تِتُھے  ییٚمہِ  سٍتۍ  نہٕ  زخم  لگیٚکھ  یا  کانہہ  تان  پھُٹیٚکھ۔  اعتدال  سان۔  اتھ  منٛز  چھِ  ترٚے  درجہِ  ﴿1﴾  نافرمٲنی  ہٕںدِ  خوف  تہٕ  اندیشہ  کہ  وقتہٕ  گٔیہِ  فہمٲیِش  ﴿2﴾  نافرمٲنی  ظٲہِر  سپدن  کہ  وقتہٕ  گٔیہِ  جُدٲیی  وتھرٕنِس  اندر ﴿3﴾  گرِ  گرِ  نافرمٲنی  کرنس  پیٚٹھ  گۅڈٕہ  لایُن،  پس  ہرگاہ  تُہٕںٛز  فرماں بردٲری  کرن،  پس  مہ  ژھٲنڈِو  تِمن  ناحق  ظلم  کرنہٕ  خٲطرٕ  کانہہ  وتھاہ  تہٕ  بہاناہ،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  تھوٚد  تہٕ  بوٚڈ۔  تٔمۍ  سُند  علم  تہٕ  قدرت  چھےٚ  سٮ۪ٹھاہ  بٔڈ۔  اگر  توٚہۍ  تِمن  زنانن  ناحق  تکلیف  واتنٲوِو  تیٚلہِ  کیاہ  کرِ  اللہ  تعالیٰ  تہِ  تۅہیہِ  پننہِ  نافرمٲنی  کرنہٕ  مۅکھہٕ  گرفتار۔"
  },
  {
    "verse_id": 35,
    "translation": "پس  ہرگاہ  توٚہۍ  کھوٗژِو  اے  حٲکِمو  یا  سرپرستو  تِمن  دۅن  بٲژن  ہٕندِس  زیادٕہ  مُخالفتس  کُنہِ  قسمہٕ  اِصلاح  نہ  سپدنس،  تیٚلہِ  سوزِو  توٚہۍ  مردٕہ  سٕندیو  رشتہٕ  دارو  أندرٕہ  اکھ  فٲصلہٕ  کروُناہ  تہٕ  زنانہِ  ہٕںدیو  رشتہٕ  دارو  أندرٕہ  اکھ  فٲصلہٕ  کروُناہ  یِمن  تمِچ  قٲبلیت  آسہِ،  ہرگاہ  یِم  دۅشوے  فٲصلہٕ  کروٕنۍ  سۅدِلہٕ  اِصلاح  سپدُن  آسن  یژھان  اللہ  تعالیٰ  دِیہِ  توفیق  مِلہٕ  ژار  کرنُک  یِمن  دۅن  بٲژن  اندر،  پٔزۍ  پٲٹھۍ  چُھ  اللہ  تعالیٰ  ہمیشہ  سورُے  زانہٕ  وُن،  سارچِی  خبر  تھاوٕوُن۔"
  },
  {
    "verse_id": 36,
    "translation": "بیٚیہِ  کٔرِو  عبادت  کُنِس  خداے  سٕںٛزبیٚیہِ  مہ  ٹھہرٲوِو  شریک  کانہہ  چیزاہ  ادٕہ  سُہ  انسان  ٲسِتن  یاغٲر  انسان  نہ  عبادتس  اندر  نہ  تٔمۍ  سٕندیو  صفتو  أندرٕہ  کُنہِ  صفتس  اندر۔  سُہ  زٲنیوٗن  شریک  آسنہٕ  نِشہِ  مُنزہ  تہٕ  پاک،  بیٚیہِ  کٔرِو  مٲلِس  ماجہِ  نسبت  احسان  یعنی  رُت  معاملہٕ،  بیٚیہِ  کٔرِو  احسان  ٲشناون  سٍتۍ،  بیٚیہِ  یتیمن  سٍتۍ،  بیٚیہِ  مِسکینن  نسبت،  بیٚیہِ  نزدیک  ہمساین  تہٕ  دوٗر  ہمساین  نسبت،  بیٚیہِ  تس  رفیقس  نسبت  یُس  نکھہٕ  تۅہیہِ  بِہِتھ  آسیو،  بیٚیہِ  مُسافرس  نسبت،  بیٚیہِ  غلامن  کنیزن  نسبت،  پٔزۍ  پٲٹھۍ  اللہ  تعالیٰ  چُھنہٕ  پسند  کران  تس  یُس  مُتکبر  آسہِ  دِل  کِنۍ  آسہِ  پنُن  پان  بوٚڈ  زانان،  بیین  آسہِ  نِچہِ  نظرِ  وُچھان  تھیٚکہٕ  وُن  آسہِ۔  زیٚوِ  سٍتۍ  آسہِ  پنٕںۍ  تعریف  پانے  کران۔"
  },
  {
    "verse_id": 37,
    "translation": "یِم  گے  تِمے  یِم  پانہٕ  بخل  کران  چھِ  بیٚیہِ  چھِ  لوٗکن  تہِ  بخلُک  تجویز  کران،  بیٚیہِ  کھٔٹِتھ  تھاوان  تہِ  یہِ  کینژھاہ  اللہ  تعالیٰ  ہن  عطا  کوٚرمُت  چُھ  پننہِ  فضل  سٍتۍ۔  سُہ  گوو  مال  یا  نعتِ  حضرتِ  پیغمبر  آخرالزمان  صلی  اللہ  علیہ  و سلم،  یہود  ٲسۍ  یِم  دۅشوے  چیز  کران،  بیٚیہِ  چُھ  اسہِ  تیار  تُھوومُت  یِتھیٚن  ناسپاس  کٲفرن  ہٕندِ  خٲطرٕ  ذلیل  کروُن  عذاب۔"
  },
  {
    "verse_id": 38,
    "translation": "بیٚیہِ  تِم  لوٗکھ  یِم  پنُن  مال  خرٕچ  چھِ  کران  لوٗکن  ہاونہٕ  خٲطرٕ،  بیٚیہِ  چھِنہٕ  ایمان  انان  کُنِس  خدایس،  بیٚیہِ  چھِنہٕ  پژھ  کران  پٔتمِس  دۅہس  یعنی  قیامتس،  بیٚیہِ  ییٚمۍ  سُند  دوست  شیطان  آسہِ۔  پس  سٮ۪ٹھاہ  یچھ  چُھ  تِہُند  دوست  سُہ  چُھ  تِمن  کامین  ہُند  مشورٕہ  دِوان  یِمن  کامین  ہُند  سخت  ضریر  چُھ۔"
  },
  {
    "verse_id": 39,
    "translation": "بیٚیہِ  کیاہ  سنا  نقصان  گژِھہ  ہا  یِمن  کٲفرن،  ہرگاہ  تِم  ایمان  انہٕ  ہن  پژھ  کرہن  کُنِس  خدایس  بیٚیہِ  قیامت  کِس  دۅہس،  بیٚیہِ  کرہن  خرٕچ  سُہ  مال  یُس  اللہ  تعالیٰ  نٕے  دیُتمُت  اوسُکھ،  اللہ  تعالیٰ  ہس  ٲس  گۅڈٕہ  پیٚٹھے  یِہٕندِ  نیک  وبدٕچ  پوٗرٕہ  خبر۔  تمی  موجوب  دِیکھ  سزا۔"
  },
  {
    "verse_id": 40,
    "translation": "پٔزۍ  پٲٹھۍ  اللہ  تعالیٰ  چُھنہٕ  ظلم  کران  کٲنسہِ  أکِس  ذرس  برابر،  بلکہ  چُھ  تیوت  رحمت  وول  کہ  ہرگاہ  باایمان  بندٕہ  سٕنٛز  آسہِ  اکھ  نیکی  تتھ  چُھ  اللہ  تعالیٰ  تٔمِس  وارِیاہ  گۅنہٕ  زیادٕہ  ثواب  عطا  کران،  بیٚیہِ  چُھ  پننہِ  طرفہٕ  بطورِ  انعام  عملن  ہٕندِ  معاوضہٕ  ورٲے  بٔڈ  مزوٗرۍ  عطاکران۔"
  },
  {
    "verse_id": 41,
    "translation": "پس  کیاہ  سنا  حال  سپدِ  یِمن  کٲفرن  ہُند  تمہِ  وقتہٕ  ییٚمہِ  وقتہٕ  أسۍ  حٲضر  کروکھ  پرتھ  اُمت  کہ  طرفہٕ  اکھ  اکھ  گواہ۔  یعنی  پنُن  پنُن  پیغمبر،  توٚہۍ  تہِ  اَنَو  یِمن  پننین  اُمتین  ہٕندۍ  گواہ  یا  رسول  اللہ۔"
  },
  {
    "verse_id": 42,
    "translation": "تمہِ  دۅہہ  سپدِ  یۅہے  حال  کہ  تمنا  کرن  کٲفر  بیٚیہِ  یِمو  نافرمٲنی  کٔر  پیغمبرِ  برحق  سٕنٛز  ہرگہے  تِم  زمینس  منٛز  دوٚبرِتھ۔  تِمن  پیٚٹھ  ییہِ  ہا  زمین  ہموار  کرنہٕ،  مگر  تمہِ  سٍتۍ  ما  اندِ  ہیکھ  کینہہ،  پروردِگارس  نِشہِ  ہیٚکن  نہٕ  تِم  کانہہ  کتھاہ  ژورِ  تھٲوِتھ۔"
  },
  {
    "verse_id": 43,
    "translation": "اے  باایمانو  توٚہۍ  مہ  ٲسِو  مستی  تہٕ  بے  ہوشی  اندر  نماز  پران  بلکہ  ٲسِو  ٹھہران  توٚتانۍ  یوٚتانۍ  تۅہیہِ  ہوش  آسہِ  یِوان،  تہٕ  زانُن  آسہِ  تگان  تۅہیہِ  کہ  توٚہۍ  کیاہ  چھِو  نمازِ  مںٛز  پران۔  یا  گوو  مطلب  نماز  پرنٕچہِ  جایہِ  مہ  ٲسِو  نزدیک  سپدان  درحالتِ  سکر و بیہوشی۔  یعنی  مسجدن  منٛز  مہ  ٲسِو  اژان  اتھ  حالس  منٛز۔  ﴿یہِ  آیہِ  کریمہ  چُھ  شراب  حرام  سپدنہٕ  برونٹھ  نٲزِل  سپُدمُت﴾،  بیٚیہِ  مہ  ٲسِو  بے  غسلی  ہٕںدِس  حالس  منٛز  نماز  پران،  مگرہے  ٹھہرنہٕ  ورٲے  فقط  پکُن  آسیو  مسجدِ  منٛز،  یوٚتانۍ  نہٕ  غسل  کران  ٲسِو،  بیٚیہِ  ہرگاہ  توٚہۍ  بیمار  ٲسِو  یتھ  بیٚمارِ  اندر  آب  استعمال  کرُن  مُضر  آسہِ  تُہٕندِ  خٲطرٕ،  یاٲسِو  مُسافر،  یا  ییہِ  تۅہیہِ  أندرٕہ  کانہہ  بیت  الخلا  نِشہِ  فارِغ  سپدِتھ  فضلاتِ  دفع  کٔرِتھ،  یا  سپدِو  توٚہۍ  نزدیک  زنانن  نِشہِ  ییٚمہِ  سٍتۍ  غسل  پھُٹیٚو،  پس  لٔبِو  نہٕ  توٚہۍ  آب  ییٚمہِ  سٍتۍ  غسل  یا  طہارت  کٔرِہو،  پس  قصد  تہٕ  اِرادٕہ  کٔرِو  توٚہۍ  پاک  میٚژِ  ہُند،  پس  اکھ  ژٔںڈ  دِنہٕ  پتہٕ  دِیو  پھش  بُتھین  پننین،  دۅیِم  ژٔںڈ  دِتھ  دِیو  پھش  نرین  پننین،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  عفو  کروُن  سٮ۪ٹھاہ  مغفرت  کروُن۔"
  },
  {
    "verse_id": 44,
    "translation": "پس  پروردِگار  سُند  شان  چُھ  یہِ،  سُہ  چُھ  بندن  پیٚٹھ  سہل  احکام  نٲزِل  کران۔  یس  شخصس  نِشہِ  آب  دوٗر  آسہِ  أکِس  میلس  تس  چُھ  تیمُم  کرنُک  اِجازت۔  ادٕہ  سُہ  مُسافر  ٲسِتن  یا  مُقیم  ٲسِتن۔  شرعی  میل  گوو  ژور  ساس  اتھہٕ  یعنی  زٕ  ساس  گز،  آیاوُچھان  چھِونا  تِمن  لوٗکن  کُن  یِمن  کتابہِ  منٛز  یعنی  تورات  کہِ  عملہِ  منٛزٕہ  اکھ  حصہٕ  آو  دِنہٕ  یعنی  یہِ  چھےٚ  بنظر  تعجُب  وُچھنس  لایق  اکھ  کتھاہ۔  مٔلۍ  چھِ  ہیٚوان  تِم  گُمرٲہی  یعنی  کُفر  چھِ  اختیار  کران،  پانہٕ  ٲسۍ  تِم  ڈٔلمٕتی  مگر  تِم  چھِ  یژھان  توٚہۍ  تہِ  گژِھو  گُمراہ  سپدِتھ  سیٚزِ  وتہِ  نِشہِ  ڈلٕنۍ۔"
  },
  {
    "verse_id": 45,
    "translation": "بیٚیہِ  چُھ  اللہ  تعالیٰ  ہس  پوٚز  معلوم  تُہٕندین  دُشمنن  ہُند۔  یعنی  تُہٕندۍ  دُشمن  کم  چھِ،  توے  چُھ  سُہ  تۅہیہِ  آگاہ  کران،  کٲفی  چُھ  اللہ  تعالیٰ  تُہُند  دوست  تہٕ  رفیق،  اللہ  تعالیٰ  چُھ  کٲفی  تُہُند  مددگار۔"
  },
  {
    "verse_id": 46,
    "translation": "یِمن  ہٕنٛز  ذکر  کرنہٕ  آیہِ  یِم  چھِ  یہودو  مںٛزٕہ۔  یِم  تغیر  دِوان  چھِ  تورات  کین  معاملاتن۔  ڈالان  چھِ  تِمن  کلماتن  پننیو  حالو  نِشہِ،  معنیو  تہٕ  مطلبونِشہِ،  بیٚیہِ  چھِ  ونان  بوٗز  اسہِ  کنو  سٍتۍ  مگر  مون  نہٕ  اسہِ  کینہہ۔  بوٗزِو  توٚہۍ  بوزناونہِ  مہ  ییِو  بیٚیہِ  کٔرِو  سون  رعایت،  یِمے  چیز  چھِ  ونان  زیٚو  پنٕنۍ  گول  مول  کٔرِتھ۔  لہجہٕ  بدلٲوِتھ۔  لہجہٕ  تحقیرٕہ  بدل  لہجہٕ  توقیر  کٔرِتھ  یُتھنہٕ  لوٗکن  فکرِ  ترِ،  بیٚیہِ  دینِ  اِسلامس  طعنہٕ  زنی  کٔرِتھ۔  یِم  الفاظ  ٲسۍ  یِم  یہود  استعمال  کران  یِمن  زٕ  زٕ  معنی  چھِ۔  اکھ  معنی  تعریفُک۔  بیاکھ  معنی  مُسلمانن  دھوکہٕ  دِنہٕ  خٲطرٕ۔  مسلمان  ٲسۍ  تعریفُک  معنی  مراد  بوزان۔  مگر  یِم  ٲسۍ  پننہِ  جایہِ  مذمتُک  معنی  نِوان۔  لفظ  راعنا  چُھ  رعایت  أندرٕہ  تہٕ  رعونت  أندرٕہ  تہِ۔  صحابہٕ  صٲب  ٲسۍ  رعایتُک  معنی  بوزان۔  مگر  یِم  یہود  ٲسۍ  پننہِ  جایہِ  رعونتُک  معنی  بوزان۔  بیاکھ  معنی  چُھ  اتھ  \"پۂلۍ  \"  سُند۔  تمہِ  خٲطرٕ  ٲسۍ  تِم  عینٕچ  زیر  زیٹھرٲوِتھ  پران  راعینا  یعنی  اے  سانہِ  پہلہِ،  گبہِ  رٲچھ۔  امی  سٍتۍ  ٲسۍ  طعنہٕ  دِوان۔  نبی  کریم  صلی  اللہ  علیہ  و سلمس  گبہِ  رٲچھ  ونان۔  بیٚیہِ  ٲسۍ  دینِ  اِسلامس  تہِ  طعنہٕ  دِوان  کہ  یہِ  چُھ  أکِس  گبہِ  رٲچھ  سُند  دین۔  اللہ  تعالیٰ  چُھ  فرماوان،  ہرگاہ  یِم  ونہن  بوٗز  بیٚیہِ  مون  اسہِ،  بوزِو  حض  سون۔  سٲنِس  حالس  کُن  کٔرِو  نظر،  البتہ  تی  اوس  تِہٕندِ  خٲطرٕبہتر،  بیٚیہِ  اوس  یی  مُنٲسِب،  مگر  اللہ  تعالیٰ  ہن  کٔرۍ  یِم  پننہِ  رحمت  نِشہِ  یِہٕندۍ  حق  تہٕ  پوٚز  پوشیدٕہ  تھاونہٕ  سببہٕ  دوٗر،  پس  انن  نہٕ  ایمان  یِم  مگر  کمی  کینہہ  لوٗکھ۔"
  },
  {
    "verse_id": 47,
    "translation": "اے  تِمو  لوٗکو  یِمن  کتاب  دِنہٕ  آیہِ،  ایمان  أنِو  پژھ  کٔرِو  تتھ  کتابہِ  یۅسہٕ  اسہِ  نٲزِل  کٔر،  یۅسہٕ  کتاب  تصدیق  کران  چھےٚ  تتھ  کتابہِ  یۅسہٕ  تۅہیہِ  سٍتۍ  چھےٚ  یعنی  تورات،  سُہ  وقت  واتنہٕ  برونٹھ  کہ  أسۍ  کیاہ  دِمو  تغیر  تُہٕنٛزن  شکلن،  نس  أچھ  تہٕ  بۅمہٕ  تھاووکھ  نہٕ  کُنہِ  تہِ،  پس  بناووکھ  أسۍ  بُتھۍ  تِہٕندۍ  تھر  ہِی،  نتہٕ  کروکھ  تِژٕھے  لعنت  یِژھ  بٹہٕ  وارِ  والین  لوٗکن  کٔر۔  تِمن  کٔر  واندرن  تہٕ  خنزیرن  ہٕںٛز  ہِش  شکل،  خداے  سُند  یُس  حکُم  چُھ  صٲدِر  سپدان  سُہ  چُھ  پوٗرٕ  سپدان۔"
  },
  {
    "verse_id": 48,
    "translation": "پٔزۍ  پٲٹھۍ  اللہ  تعالیٰ  چُھنہٕ  سزا  دِتھ  تہِ  مغفرت  کران  شِرکس۔  تس  کیاہ  ٹھہراوِ  کانہہ  شریک  بلکہ  چُھ  مُشرِکن  دٲیمی  سزاہس  اندر  مُبتلا  تھاوان،  تمہِ  ورٲے  چُھ  مغفرت  کران  سارنٕے  گنہن  لۅکٹین  تہٕ  بڈین  تہِ۔  سزا  دِنہٕ  ورٲے  یِمن  یژِھہ  تہٕ  تِمن،  یُس  اکھاہ  شریک  ٹھہراوِ  خدایس۔  پس  بتحقیق  نوٚورٲوۍ  تٔمۍ  گناہ  سٮ۪ٹھاہ  بٔڈۍ۔  یعنی  سُہ  سپُد  بٔڈِ  جُرمُک  مُرتکب  یُس  نہٕ  قٲبلِ  مغفرتھٕے  چُھ۔  توٚتانۍ  یوٚتانۍ  نہٕ  شِرکہٕ  نِشہِ  پتھ  روزِ  تہٕ  توبہٕ  کرِ۔"
  },
  {
    "verse_id": 49,
    "translation": "آیا  وُچھان  چُھکھناژٕ  تِمن  لوٗکن  کُن  یِم  پنٕںۍ  پان  مُقدس  تہٕ  پاک  زانان  چھِ۔  یِم  پٲنۍ  پانس  تعریف  کران  چھِ۔  تمہِ  سٍتۍ  اندیٚکھ  نہٕ  کینہہ،  بلکہ  چُھ  قٲبلِ  تعریف  سُے  یس  خدا  پاک  کرِ  تہٕ  مُقدس  ونہِ،  ظلم  ییہِ  نہٕ  کرنہٕ  کٲنسہِ  أکِس  تتھ  پنہٕ  پیٖنتِس  برابر  تہِ  یُس  کٔھزرآنچہِ  ہٕندِس  سنرِس  منٛز  آسان  چُھ۔"
  },
  {
    "verse_id": 50,
    "translation": "وُچھ  کِتھہٕ  پٲٹھۍ  چھِ  یِم  نوٚراوان  کُنِس  خدایس  پیٚٹھ  اپُز۔  پنُن  پان  مُقدس  تہٕ  پاک  زاننہٕ  سٍتۍ۔  باوجود  کُفر  وشِرک  چھِ  یِم  پنُن  پان  مقبول  زانان،  یہے  کتھ  چھےٚ  کٲفی  نٔنِس  گنہس  مُبتلا  آسنہٕ  خٲطرٕ۔  اتھ  کُن  نظر  کٔرِتھ  یُس  عذاب  یِمن  کرنہٕ  ییہِ  سُہ  چُھنہٕ  یِہٕندِ  جُرم  کھۅتہٕ  کینہہ  تہِ  زیادٕہ۔"
  },
  {
    "verse_id": 51,
    "translation": "آیا  وُچھان  چھُکھنا  ژٕ  اے  مُخٲطبِ  تِمن  لوٗکن  کُن  یِمن  کتابہِ  ہُند  یعنی  توراتُک  اکھ  حصاہ  عطا  کرنہٕ  آمُت  چھُ۔  مگر  باوجودآں  چھِ  تِم  پژھ  کران  قریشن  ہٕندین  پۅتلین  بیٚیہِ  شیطانس،  ونان  چھِ  تِم  کٲفرن  خوش  کرنہٕ  خٲطرٕ،  کہ  کٲفر  چھِ  زیادٕہ  سیٚزِ  وتہِ  پیٚٹھ  باایمانن  ہٕندِ  کھۅتہٕ۔"
  },
  {
    "verse_id": 52,
    "translation": "یِمے  لوٗکھ  کیاہ  گٔے  تِم  یِمن  اللہ  تعالیٰ  ہن  لعنت  کٔر  یِم  پننہِ  رحمت  نِشہِ  دوٗر  کٔرِن،  یس  أکِس  اللہ  تعالیٰ  لعنت  کرِ  پس  لبہٕ  ہن  نہٕ  ژٕ  تٔمۍ  سٕندِ  خٲطرٕ  کانہہ  مددگاراہ  عذاب  کہِ  وقتہٕ۔"
  },
  {
    "verse_id": 53,
    "translation": "کِنہٕ  تِمن  چھےٚ  کُنہِ  قسمہٕ  پادشاہت،  تیٚلہِ  تہِ  دِہن  نہٕ  تِم  لوٗکن  اکھ  رژھ  تہِ  نقیر  چھِ  ونان  کٔھزرٕ  آنچہِ  پیٚٹھ  یُس  زٲویُل  دیٚل  چُھ  آسان۔"
  },
  {
    "verse_id": 54,
    "translation": "بلکہ  چُھ  یِمن  یہودن  حسد  لوٗکن  ہُند  بالخصوص  نبی  کریم  سُند  صلی  اللہ  علیہ  و  سلم  یتھ  کتھہِ  پیٚٹھ  کہ  تِمن  کوٚر  اللہ  تعالیٰ  ہن  عطا  پنُن  بوٚڈ  فضل  نبوت  تہٕ  رسالت  بیٚیہِ  مُتعدد  ازواجِ  طاہرات،  پس  نو  کانہہ  کتھاہ  چھنہٕ  بتحقیق  اسہِ  کٔرنا  عطا  حضرتِ  اِبراہیم  سٕندِ  خاندانس  کتاب  تہٕ  حِکمت۔  بیٚیہِ  کٔر  اسہِ  تِمن  بٔڈ  بادشاہت  عطا۔  تِمن  أندرٕ  اوس  حضرتِ  یوسُف  تہٕ  حضرتِ  سلیمان  یِمن  بٔڈ  سلطنت  ٲس  بیٚیہِ  حضرتِ  داوود  یِمن  بے  شُمار  نِکاح  ٲسۍ۔"
  },
  {
    "verse_id": 55,
    "translation": "پس  تِمو  تمہِ  وقتہٕ  کیو  یہودو  أندرٕہ  ٲسۍ  أڈۍ  یِمو  تِمن  پیغمبرن  پژھ  کٔر  بیٚیہِ  ٲسۍ  أڈۍ  یِم  کُفرو  اِنکار  سٕے  پیٚٹھ  روٗدۍ،  تِمن  نِشہِ  پھِرُکھ  بُتھ۔  ہرگاہ  وۅنۍ  أزِکہ  وقتہٕ  یہود  تہِ  تۅہیہِ  پژھ  کرن  نہٕ  یا  رسول  اللہ  توٚہۍ  مہ  حض  سپدِو  آزردٕہ۔  یہِ  یِہٕنٛز  نو  کتھاہ  چھنہٕ،  کٲفی  چُھ  جہنم  تِہٕندِ  زالنہٕ  خٲطرٕ  تِمن  سزا  دِنہٕ  خٲطرٕ۔"
  },
  {
    "verse_id": 56,
    "translation": "پٔزۍ  پٲٹھۍ  یِمو  لوٗکو  اِنکار  کوٚر  سانین  آیاتن  تہٕ  احکامن،  جلدی  واتناووکھ  أسۍ  تِم  نارس  اندر،  ییٚلہِ  ییٚلہِ  بُزنہٕ  آسہِ  یِوان  تہٕ  دٔزِتھ  آسہِ  پیٚوان  تِہٕںٛز  ژم۔  فوراً  آسوکھ  تتھ  ژمہِ  بدل  بیاکھ  ژم  پٲدٕہ  کران  یُتھ  وارٕہ  آسن  عذابُک  مزٕہ  ژٕہان،  پٔزۍ  پٲٹھۍ  اللہ  تعالیٰ  چُھ  غٲلِب  حِکمت  وول۔"
  },
  {
    "verse_id": 57,
    "translation": "یِمو  لوٗکو  پژھ  کٔر  کُنِس  خدایس  بیٚیہِ  تِہٕندِس  پیٚغمبرس  بیٚیہِ  کریٚکھ  رٕژٕ  عملہٕ،  جلدی  واتناووکھ  أسۍ  تِم  تِمن  جنتن  اندر  یِمو  منٛزٕہ  جۅیہِ  پکان  آسن،  تِمنٕے  جنتن  اندر  روزن  تِم  ہمیشہ،  تِہٕںدِی  خٲطرٕ  آسن  تِمن  جنتن  اندر  پاک  وپاکیزٕہ  زنانہٕ،  بیٚیہِ  واتناووکھ  أسۍ  تِم  زیٖٹھِس  سایس  تل۔"
  },
  {
    "verse_id": 58,
    "translation": "پٔزۍ  پٲٹھۍ  اے  باایمانو  اللہ  تعالیٰ  چُھ  تۅہیہِ  امر  کران  ییٚمہِ  کُے  کہ  امانت  واتناوو  تمہِ  کِس  حقدارس،  بیٚیہِ  چُھ  حکُم  اللہ  تعالیٰ  کہ  ییٚلہِ  توٚہۍ  لوٗکن  منٛز  فٲصلہٕ  کرُن  ہیٚوان  ٲسِو  سُہ  فٲصلہٕ  ٲسۍ  زیٚوعدلہٕ  موجوب  کٲنسہِ  أکۍسٕنٛز  طرفدٲری  ورٲے  کران،  پٔزۍ  پٲٹھۍ  اللہ  تعالیٰ  ییٚمہِ  کتھہِ  ہٕںٛز  تۅہیہِ  فہمٲیِش  تہٕ  نصیحت  چُھ  کران  کیاہ  رٕژ  کتھاہ  چھےٚ  سۅ،  پٔزۍ  پٲٹھۍ  اللہ  تعالیٰ  چُھ  تہِ  سورُے  بوزٕوُن  یہِ  توٚہۍ  امانتس  مُتعلق  ونان  چُھوٕ،  تہِ  سورُے  وُچھہِ  وُن  یہِ  توٚہۍ  امانتس  کران  چِھو۔"
  },
  {
    "verse_id": 59,
    "translation": "اے  باایمانو  مٲنِو  حکُم  خداے  سُند  بیٚیہِ  پیغمبرِ  خداے  سُند،  بیٚیہِ  یِم  تۅہیہِ  منٛز  یعنی  مسلمان  تُہٕندۍ  حٲکِم  آسن  تِمن  ہٕندۍ  احکام  تہِ  مٲنِو،  پس  اگر  اختلاف  سپدِ  تۅہیہِ  کُنہِ  امرس  منٛز  کہ  یہِ  چھا  خدا و پیغمبر  خداے  سُند  حکُم  کِنہٕ  چُھنہٕ،  پس  نِیوٗن  سُہ  معاملہٕ  خدایس  تہٕ  پیغمبرِ  خدایس  نِشہِ۔  پیغمبرِ  خدا  کرن  پانے  تمیُک  فٲصلہٕ  یہِ  گوو  عہدِ  رسالتس  اندر۔  تِمن  پتہٕ  کٔرِو  پیش  اَئمہ  تہٕ  علما  دینن  سُہ  معاملہٕ۔  تِم  کٔرِن  تمیُک  فٲصلہٕ  قرآن  وحدیث  موجوب،  چھِوہے  توٚہۍ  پژھ  کران  خدایس  بیٚیہِ  پٔتمِس  دۅہس  یعنی  قیامتس،  یہِ  اِختلاف  کہ  وقتہٕ  رجُوع  کرُن  قرآن  وحدیثس  کُن  یی  چُھ  بہتر  بیٚیہِ  سٮ۪ٹھاہ  رُت  انجام  کِنۍ۔  کیازِ  امیُک  نتیجہ  چُھ  دنیاہس  اندر  امن  وراحت  تہٕ  ٲخرتس  اندر  نجات  وسعادت۔"
  },
  {
    "verse_id": 60,
    "translation": "وُچھان  چھِو  نا  توٚہۍ  یا  رسول  اللہؐ  تِمن  لوٗکن  کُن  یِم  زیٚوِ  سٍتۍ  دعویٰ  چھِ  کران  پژھ  کرنُک  تتھ  کتابہِ  یۅسہٕ  تۅہیہِ  پیٚٹھ  نٲزِل  آیہِ  کرنہٕ  بیٚیہِ  یہِ  تۅہیہِ  برونٹھ  نٲزِل  آو  کرنہٕ  یعنی  تورات،  باوجودآں  چھِ  تِم  اِرادٕہ  کران  کہ  فیصل  بناون  شیطان،  حالانکہ  تِمن  آیو  حکُم  کرنہٕ  شیطانس  اِنکار  کرنُک۔  تِہُند  نہٕ  کانہہ  چیز  مانہٕ  نُک،  کیازِ  شیطان  چُھ  یژھان  تِمن  سٮ۪ٹھاہ  یچھ  گُمرٲہی  منٛز  مُبتلا  کرُن۔"
  },
  {
    "verse_id": 61,
    "translation": "بیٚیہِ  ییٚلہِ  وننہٕ  چُھ  یِوان  تِمن  ؤلِو  رجُوع  کٔرِو  تتھ  حُکمس  کُن  یُس  اللہ  تعالیٰ  ہن  نٲزِل  کوٚر،  بیٚیہِ  کٔرِو  رجُوع  پیغمبرِ  خدایس  کُن،  تِم  یہِ  فٲصلہٕ  کرن  تی  کٔرِو  منظور،  وُچھوٗکھ  توٚہۍ  یا  رسول  اللہ  مُنافق  تمہِ  ساتہٕ  اعراض  کران  تہٕ  بُتھ  پھِران  تۅہیہِ  برونٹھ  کُن  یِنہٕ  نِشہِ  عجیب  طریقو۔"
  },
  {
    "verse_id": 62,
    "translation": "پس  کیاہ  سنا  حال  بنہِ  تمہِ  وقتہٕ  ییٚلہِ  تِم  کُنہِ  مُصیبتس  گرفتار  گژھن،  تمہِ  ناجٲیِز  حرکت  کہ  شامتہٕ  یۅسہٕ  تِمو  یہِ  مُصیبت  واتنہٕ  برونٹھ  کٔر  مٕژ  ٲس۔  یعنی  مُقدمُک  فٲصلہٕ  کرناونہِ  ٲسۍ  آمٕتۍ  أکِس  کٲفرس  نِشہِ،  تمہِ  پتہٕ  یِن  تۅہیہِ  نِشہِ  قسم  ہاوان،  کہ  اسہِ  اوس  نا  اِرادٕہ  امہِ  أندرٕہ  مگر  رُتُے۔  بیٚیہِ  اوس  اسہِ  اِرادٕہ  دۅن  منٛز  گژِھہ  مُوافقت  سپدُن۔"
  },
  {
    "verse_id": 63,
    "translation": "یِم  گٔے  تِمے  کہ  اللہ  تعالیٰ  ہٕے  چُھ  زانان  تِہٕندین  دِلن  منٛز  کمہِ  قسمُک  نِفاق  تہٕ  کُفر  چُھ،  پس  کٔرِو  توٚہۍ  تِمن  نِشہِ  درگُذر  بیٚیہِ  کٔرِیوکھ  یِمہٕ  حرکژ  تراونٕچ  نصیحت۔  بیٚیہِ  فرمٲوِیوکھ  پننہِ  جایہِ  موثر  کلاماہ  یِمہٕ  حرکژ  تراونس  مُتعلق۔"
  },
  {
    "verse_id": 64,
    "translation": "بیٚیہِ  سوٗزنہ  اسہِ  کانہہ  پیغمبراہ  مگر  ییٚمی  خٲطرٕ  کہ  تِہُند  ییہِ  ماننہٕ  خداے  سٕندِ  حُکمہٕ  سٍتۍ،  بیٚیہِ  ییٚمہِ  ساتہٕ  یِمو  نافرمٲنی  کٔرِتھ  پننین  پانن  ظلم  کریو  ہرگاہ  تۅہیہِ  نِشہِ  آسہن  آمٕتۍ  نٲدِم  تہٕ  پشیمان  گٔژِتھ،  پس  منگہن  مغفرت  خدایس،  بیٚیہِ  منگہِ  ہا  یِہٕندِ  خٲطرٕ  مغفرت  پیغمبرِ  برحق  تہِ  یعنی  توٚہۍ  تہِ  مٔنگہِ  ہِو  تِہندِ  خٲطرٕ  دعاے  مغفرت،  البتہ  لبہہن  تِم  اللہ  تعالیٰ  ہس  توبہٕ  قبول  کروُن  تہٕ  رحم  کروُن۔"
  },
  {
    "verse_id": 65,
    "translation": "پس  قسم  چُھ  تُہٕندِس  پروردِگارٕہ  سُند  ہرگِز  چھِنہٕ  تِم  باایمان  یوٚتانۍ  نہٕ  تۅہی  اَتھہِ  آسن  فٲصلہٕ  کرناوان  پننین  تنازعن  اندر،  تمہِ  پتہٕ  آسن  نہٕ  کُنہِ  قسمہٕ  دِل  تنگ  سپدان  تُہٕندِ  فٲصلہٕ  سٍتۍ،  بلکہ  آسن  پوٗرٕ  پٲٹھۍ  سُہ  فٲصلہٕ  مانان  تہٕ  تسلیم  کران۔"
  },
  {
    "verse_id": 66,
    "translation": "بیٚیہِ  ہرگاہ  أسۍ  تِمن  حکُم  کرہو  کہ  مٲرِیوکھ  پان  پنٕنۍ  یا  نیرِو  پنہٕ  نیو  شہرو  أندرٕہ،  تتھ  حُکمس  کرہن  نہٕ  تعمیل  مگر  تِمو  أندرٕہ  کمٕے  لوٗکھ،  بیٚیہِ  ہرگاہ  تِمن  عمل  کرہن  تِمن  نصیحتن  پیٚٹھ  یِمہٕ  نصیحژٕ  تِمن  کرنہٕ  چھےٚ  یِوان۔  البتہ  سٮ۪ٹھاہ  جان  اوس  تِہٕندِ  خٲطرٕ۔  بیٚیہِ  اوس  زیادٕہ  بہتر  تِہٕندِ  ایمان  کہ  درِرٕ  خٲطرٕ۔"
  },
  {
    "verse_id": 67,
    "translation": "بیٚیہِ  کٔرِہو  تتھ  صورتس  اندر  أسۍ  تِمن  پننہِ  طرفہٕ  بٔڈ  مزوٗرۍ  عطا۔"
  },
  {
    "verse_id": 68,
    "translation": "بیٚیہِ  ہاوٕہوکھ  أسۍ  ضروٗر  وتھاہ  سیٚز  جنتس  واتنٕچ۔"
  },
  {
    "verse_id": 69,
    "translation": "بیٚیہِ  یِم  لوٗکھ  حکُم  مانن  خداے  سُند  بیٚیہِ  پیغمبرِ  خداے  سُند،  پس  تِمے  لوٗکھ  آسن  تتھ  جماعتس  سٍتۍ  یِمن  اللہ  تعالیٰ  ہن  پنُن  انعام  عطا  کوٚر،  تِم  گٔے  حضراتِ  انبیا  بیٚیہِ  صدیق  بیٚیہِ  شہدا۔  بیٚیہِ  نیکو  کار،  کیاہ  رٕژ  چھےٚ  یِمن  حضراتن  ہٕںٛز  رفاقت۔"
  },
  {
    "verse_id": 70,
    "translation": "بیٚیہِ  چُھ  یہِ  خداے  سُندُے  فضل،  پس  چُھ  اللہ  تعالیٰ  ہٕے  پوٗرٕ  زانن  وول۔"
  },
  {
    "verse_id": 71,
    "translation": "اے  با  ایمانو  بچاو  پنُن  کٔرِو  ہتھیار۔  سِلاح  سامانہٕ  ٲسِو  پانس  سٍتۍ  تُلان،  ادٕہ  ٲسِتو  نیران  جمٲژ و جمٲژو  یا  ٲسِتو  نیران  اِکہٕ  وٹہٕ  کُنی  جماعت۔"
  },
  {
    "verse_id": 72,
    "translation": "بیٚیہِ  چھِ  پٔزۍ  پٲٹھۍ  تۅہیہِ  منٛز  بعض  یِم  ضروٗر  جہادٕہ  خٲطرٕ  نیرنس  منٛز  سُستی  کران  چھِ۔  پتھ  روزان  چھ،  توپتہٕ  ہرگاہ  تۅہیہِ  جہادس  منٛز  کینہہ  تکلیفاہ  واتان  چُھو،  ونانن  چُھ  سُہ  شخص  تمہِ  ساتہٕ  بیشک  خداین  کٔر  مےٚ  پٮ۪ٹھ  مہربٲنی  کہ  بہٕ  اوسُس  نہٕ  جہاد  کرنہِ  درامُت  تِمن  سٍتۍ۔"
  },
  {
    "verse_id": 73,
    "translation": "توپتہٕ  ہرگاہ  توٚہۍ  کانہہ  فضلاہ  تہٕ  مہربٲنیاہ  خداے  سٕندِ  طرفہٕ  واتان  چُھ  یعنی  فتح  تہٕ  غنیمت  تمہِ  ساتہٕ  چُھ  ونان،  زن  نہٕ  تۅہیہِ  سٍتۍ  کِہِنۍ  تعلق  چُھس  مُحبتُک  مال  اتھہٕ  گژہںس  پیٚٹھ  افسوس  کٔرِتھ،  کاش  کہ  بہٕ  تہِ  آسہا  تِمنٕے  سٍتۍ۔  مےٚ  تہِ  سپدِہا  بٔڈ  کامیٲبی  حٲصِل۔  اللہ  تعالیٰ  چُھس  فرماوان۔  بٔڈ  کامیٲبی  حٲصِل  کرنٕچ  ییٚلہِ  خواہِش  کٲنسہِ  آسہِ۔"
  },
  {
    "verse_id": 74,
    "translation": "سُہ  کرِن  تیٚلہِ  جہاد  خداے  سٕنٛزِ  وتہِ  اندر۔  کلمہ  اِسلام  کہ  تھزرٕہ  خٲطرٕ۔  نہایت  ایماندٲری  تہٕ  اِخلاص  سان  نفاق  ترٲوِتھ۔  تِمن  کٲفرن  سٍتۍ  یِم  دنیاہٕچ  زندگی  چھِ  موٚلۍ  ہیٚوان  ٲخرتس  بدل،  یُس  اکھاہ  جہاد  کرِ  خداے  سٕنٛزِہ  وتہِ  اندر،  پس  ییہِ  مارنہٕ  یا  سپدِ  سُے  غٲلِب۔  دۅشوٕنۍ  حالتن  کرو  أسۍ  تس  عطابٔڈ  مزوٗرۍ  ٲخرتس  اندر۔"
  },
  {
    "verse_id": 75,
    "translation": "بیٚیہِ  کیاہ  عذُر  چُھ  تۅہیہِ  کہ  توٚہۍ  چھِو  نہٕ  جہاد  کران  خداے  سٕنٛزِ  وتہِ  اندر۔  حالانکہ  جہاد  کرنُک  سبب  چُھ  موجود۔  سُہ  گوو  گۅڈٕنی  پروردِگارٕہ  سٕندِ  کلمہ  کہ  تھزرٕہ  خٲطر،  تمہِ  علاوٕہ  چُھ  بیاکھ  وجہ  کہ  کمزور  باایمانن  ہٕندِ  حفاظت  خٲطرٕ  تہِ  چُھ  جہاد  کرُن  ضروری۔  یُتھ  تِم  کٲفرن  ہٕندِ  ظُلم  تہٕ  سِتم  نِشہِ  آزاد  سپدن۔  یِمن  منٛز  کینہہ  مرٕد  چھ،  کینہہ  زنانہٕ  چھےٚ  تہٕ  کینہہ  لۅکٕٹۍ  چھِ۔  یِم  کٲفرن  ہٕندیو  ظلمو  سببہٕ  پریشان  سپدِتھ  دعا  کران  چھِ۔  بعٲجزی  منگان  چھِ  اے  سانہِ  پروردِگارٕہ  اسہِ  کڈ  تہٕ  ییٚمہِ  شہرٕہ  نیٚبر،  ییٚمِکۍ  لوٗکھ  سخت  ظٲلِم  چھِ۔  یِم  اسہِ  رنگارنگ  مُصیبتن  گرفتار  کران  چھِ،  بیٚیہِ  تُلتن  ژٕ  سانہِ  خٲطرٕ  پننہِ  طرفہٕ  کانہہ  دوستاہ،  بیٚیہِ  سوزتن  ژٕ  سانہِ  خٲطرٕ  پننہِ  طرفہٕ  کانہہ  مددگاراہ  یُس  اسہِ  یِمن  ظٲلِمن  ہٕندِ  ظُلمہٕ  نِشہِ  مۅکلاوِہا۔"
  },
  {
    "verse_id": 76,
    "translation": "یِمو  لوٗکو  پوٗرٕہ  ایمان  اوٚن  کُنِس  خدایس  تِم  چھِ  یِم  احکام  بوٗزِتھ  جہاد  کران  خداے  سٕنٛزِ  وتہِ  اندر  محض  تِہٕندِی  رضامندی  خٲطرٕ۔  تِہٕندِ  کلمہ  کہ  تھزرٕہ  خٲطرٕ،  یِمو  کُفر  تہٕ  اِنکار  کوٚر  تِم  چھِ  جنگ  کران  شیطان  سٕندِ  خٲطرٕ  یعنی  کُفرکہ  غلبہٕ  خٲطرٕ،  پس  جہاد  کٔرِو  توٚہۍ  اے  باایمانو  شیطان  سٕندین  یارن  سٍتۍ  یعنی  کٲفرن  سٍتۍ۔  یقین  تھٲوِو  کہ،  پٔزۍ  پٲٹھۍ  شیطان  سٕنٛزٕہ  چالہٕ  چھےٚ  گۅڈٕہ  پیٚٹھے  سُست  تہٕ  کمزور۔"
  },
  {
    "verse_id": 77,
    "translation": "تۅہیہِ  وُچھوٗکھنا  تِم  لوٗکھ  یِمن  وننہٕ  آیوو  جنگ  مہ  کٔرِو  اتھہٕ  پنٕنۍ  رٔٹِو  تمہِ  نِشہِ  پتھ۔  سرِ  دست  یِم  تۅہیہِ  حکُم  کرنہٕ  یِوان  چھِ  تِمن  پیٚٹھ  کٔرِو  عمل۔  نماز  پٔرِو  پابندی  سان  بیٚیہِ  دِیو  زکوٰت  مگر  تِم  ٲسۍ  بے  تٲبی  سان  جہادُک  اِجازت  طلب  کران،  ادٕہ  ییٚلہِ  تِمن  پیٚٹھ  جہاد  فرض  کرنہٕ  آو،  تمہِ  وقتہٕ  لٔج  اکھ  جماعت  تِموٕے  أندرٕہ  لوٗکن  یعنی  مکہ  کین  کٲفرن  تِتھُے  کھوژنہِ  یُتھ  خدایس  شوبہِ  ہا  کھوٚژُن،  بلکہ  تمہِ  کھۅتہٕ  زیادے،  وننہِ  لٔگۍ  دِلہٕ  سٍتۍ  یا  زیٚوِ  سٍتۍ،  خدایا  اسہِ  پیٚٹھ  کیازِ  کوٚرُتھ  ژےٚ  وۅنۍ  جہاد  فرض،  اسہِ  کونہٕ  دِژٲیتھ  ژےٚ  مہلت  کُنہِ  وقتس  تام،  فرمٲوِیوکھ  توٚہۍ  یارسول  اللہؐ  دنیاہُک  تمتع  چُھ  وارِیاہ  کم۔  ٲخرت  چُھ  سٮ۪ٹھاہ  بہتر  تِمن  ہٕندِ  خٲطرٕ  یِم  خداے  سٕنٛزِ  نافرمٲنی  نِشہِ  پتھ  روزن۔  سُہ  ٲخرت  حٲصِل  کرنہٕ  خٲطرٕ  چُھ  بہترین  ذریعہ  جہاد،  تۅہیہِ  ہرگِز  کُنہِ  قسمُک  ظُلم  ییہِ  نہٕ  کرنہٕ  أکِس  پنہٕ  داوِ  برابر  تہِ۔  ییٖژ  عمل  کٔرِو  تیوٗت  ییِو  ثواب  عطا  کرنہٕ۔  عملو  أندرٕہ  چُھ  جہاد  کرُن  خداے  سٕندِ  رضا  خٲطرٕ  بٔڈ  عمل۔  امہِ  نِشہِ  کیازِ  چُھوکھ  پنٕنۍ  پان  محروم  کران۔  کیاہ  توٚہۍ  چھِوٕہ  موتس  تہٕ  مرنس  کھوژان  موتہٕ  خٲطرٕ  یُس  وقت  مُقرر  کرنہٕ  آمُت  چُھ  تمہِ  نِشہِ  ہیٚکہِ  نہٕ  کانہہ  تہِ  بٔچِتھ۔"
  },
  {
    "verse_id": 78,
    "translation": "ییٚتہِ  ٲسِو  توٚہۍ  تہٕ  تتہِ  ضروٗر  واتہِ  تۅہیہِ  موت  اگرچہ  ٲسِتو  توٚہۍ  چونہٕ  سُرخی  سٍتۍ  مضبوط  تہٕ  محکم  کرنہٕ  آمتین  قلاین  تہٕ  مکانن  اندر،  بیٚیہِ  ہرگاہ  واتان  چھےٚ  تِمن  مُنافقن  نعمتاہ،  ونان  چھِ  تمہِ  ساتہٕ  یہِ  نعمت  وٲژ  از  طرفہِ  خدا  اتفاقاً،  نتہٕ  مسلمانن  ہُند  طاقت  اوس  نہٕ  کِہِنۍ،  بیٚیہِ  ییٚلہِ  واتان  چھےٚ  تِمن  کانہہ  سختیاہ  جنگس  اندرتمہِ  ساتہٕ  چھِ  دپان  یہِ  وٲژ  اسہِ  تُہٕندِ  طرفہٕ،  تُہٕندِبے  تدبیری  سٍتۍ۔  گرن  منٛز  ٲسۍ  آرام  سان  خواہ  مخواہ  کٔڈِو  گرو  أندرٕہ،  توٚہۍ  فرمٲوِیوکھ  میون  چُھنہٕ  اتھ  اندر  کِہِنۍ  دخل۔  سورُے  چُھ  خداے  سٕندِی  طرفہٕ۔  پس  کیاہ  گوو  یِمن  مُنافِقن  یِمن  چھَنہٕ  اکھ  کتھ  تہِ  فکرِ  تران۔"
  },
  {
    "verse_id": 79,
    "translation": "حقیقت  چھےٚ  یی  کہ  اے  انسان  یہِ  کینژھاہ  واتان  چُھے  ژےٚ  رُت  رُت،  سُہ  چُھ  خداے  سٕندِطرفہٕ  سُ،  ے  چھُے  عطا  کران  پننہِ  فضل  سٍتۍ،  بیٚیہِ  یہِ  کینژھاہ  واتان  چُھے  ژےٚ  خراب  تہٕ  یچھ  تہِ  چُھے  پننی  طرفہٕ  کیازِ  سبب  تمیُک  چُھ  چانہِ  یچھ  عملہٕ  تہٕ  نافرمٲنی،  اسہِ  حض  سوزِو  توٚہۍ  واقعی  لوٗکن  کُن  پیغمبرِ  برحق۔  مُنافِق  تہٕ  کٲفر  متہٕ  مٲنِنۍ،  بس  چُھ  گواہ  امہِ  کتھہِ  ہُند  اللہ  تعالیٰ۔"
  },
  {
    "verse_id": 80,
    "translation": "یُس  اکھاہ  حکُم  مانہِ  پیغمبرِ  برحق  سُند  تمی  مون  حکُم  خداے  سُند۔  ییٚمۍ  نافرمٲنی  کٔر  تِہٕنٛز  تٔمۍ  کٔر  نافرمٲنی  اللہ  تعالیٰ  سٕنٛز۔  یِتھہٕ  پٲٹھۍ  اللہ  تعالیٰ  سٕںٛز  اطاعت  کرٕنۍ  عقلاً  تہٕ  وٲجِب  چھےٚ،  یِتھے  پٲٹھۍ  چھےٚ  رسولِ  کریم  سٕنٛز  اطاعت  کرٕنۍ  تہِ  عقلاً  وٲجِب،  بیٚیہِ  یُس  اکھاہ  بُتھ  پھِرِ  اعراض  کرِ  کٔرۍتن۔  توٚہۍ  مہ  حض  کھیٚیِو  تمیُک  غم۔  پس  سوزِو  نا  اسہِ  توٚہۍ  تِہٕندِ  خٲطرٕ  رٲچھ  کہ  توٚہۍ  مہ  دِیو  تِمن  ہرگِز  کُفر  کرنہٕ۔"
  },
  {
    "verse_id": 81,
    "translation": "بیٚیہِ  چھِ  تِم  مُنٲفِق  ونان  تۅہیہِ  برونٹھ  کنہِ  سٲنۍ  کٲم  چھےٚ  حکُم  مانُن۔  فرمانبردٲری  کرٕنۍ،  پس  ییٚلہِ  نیران  چھِ  تۅہیہِ  نِشہِ،  رٲتۍ  کیُت  چھےٚ  اکھ  جماعت  تِمو  أندرٕہ  یعنی  تِہٕندۍ  زِٹھۍ  تُہٕندِ  س  فرماونس  بدل  کرنُک  مشورٕہ  کران،  اللہ  تعالیٰ  چُھ  لیٚکھان  تہِ  سورُے  یہِ  تِم  رٲتۍ  کیُت  تۅہیہِ  خلاف  سٲزِشہِ  کران  چھِ،  موقعس  پیٚٹھ  دِیکھ  سُہ  خوب  سزا،  پس  مہ  کٔرِو  تِہٕںٛزن  بے  ہودگِین  کُن  کانہہ  خیال  تہٕ  التفات،  توٚہۍ  پُشرٲوِو  یہِ  معاملہٕ  خدایس  تس  پیٚٹھ  کٔرِو  توٚہۍ  اعتماد،  بس  چُھ  اللہ  تعالیٰ  تُہُند  وکیل  تہٕ  کارساز۔"
  },
  {
    "verse_id": 82,
    "translation": "کیازِ  چھِنہٕ  یِم  مُنٲفِق  تامل  تہٕ  غور  کران  قرآنِ  مجیدس  اندر،  أمِچ  فصاحت  تہٕ  بلاغت  وُچھان۔  کوٗتاہ  تھدِ  درجہٕ  چُھ  یہِ  فصیح  وبلیغ۔  اتھ  منٛز  چھےٚ  تِمہٕ  خبرٕ  یِمہٕ  چیزٕچ  دلالت  چھےٚ  کران  کہ  یہِ  چُھ  بیشک  کلامِ  خدا،  ہرگاہ  ہے  یہِ  قرآنِ  مجید  آسِہا  خدایس  ورٲے  بیٚیہِ  کٲنسہِ  ہٕندِ  طرفہٕ،  ضروٗر  لبہٕ  ہن  تِم  تیٚلہِ  تتھ  منٛز  وارِیاہ  اختلاف  باعتبار  فصاحت  و  بلاغت  تہِ  تہٕ  پوٗشیدٕہ  حالات  بیان  کرنہٕ  کہ  اعتبارٕہ  تہِ۔"
  },
  {
    "verse_id": 83,
    "translation": "بیٚیہِ  ییٚلہِ  واتان  چھےٚ  تِمن  نِشہِ  کانہہ  خبراہ  امنٕچ  یا  خوفٕچ  سۅ  خبر  چھِ  تِم  شایع  کران  تحقیق  ورٲے۔  تتھ  منٛز  چھےٚ  نیران  وارِیاہ  خبرٕ  بے  بُنیاد  تہٕ  بے  اصل،  ہرگاہ  ہے  سُہ  معاملہٕ  تِم  پیش  کرہن  پیغمبرِ  برحق  صلی  اللہ  علیہ  و سلمن  نِشہِ  یا  تِمن  لوٗکن  نِشہِ  یِم  تِمو  أندرٕہ  معاملہٕ  شِناس  ٲسۍ  یعنی  اکابِر  صحابہ  رضی  اللہ  عنہم،  البتہٕ  زانہٕ  ہن  تِم  لوٗکھ  یِم  پوٗرٕہ  تحقیقات  کروٕنۍ  چھِ  تِمو  أندرٕہ  أمِچ  حقیقت  کیاہ  چھےٚ،  توپتہٕ  یۅسہٕ  کتھ  تِم  مشہور  کرنس  لایق  زانہٕہن  سۅے  ییہِ  ہا  مشہور  کرنہٕ۔  یۅسہٕ  کتھ  نہٕ  تتھ  لایق  آسِہا  سۅ  ییہِ  ہا  محفوظ  تھاونہٕ،  ہرگاہ  نے  خداے  سُند  یہِ  خاص  فضل  تہٕ  رحمت  تۅہیہِ  پیٚٹھ  آسِہا  کہ  تۅہیہِ  کوٚرنو  قرآنِ  مجید  عطا۔  تۅہیہِ  کُن  سوزُن  پنُن  پیغمبرِ  برحق  نتہٕ  کرِ  ہو  توٚہۍ  سٲری  کم  کینژھو  شخصو  ورٲے  شیطان  سٕنٛز  مطابعت۔"
  },
  {
    "verse_id": 84,
    "translation": "پس  اے  پیغمبرِ  توٚہۍ  کٔرِو  جہاد  خداے  سٕنٛزِ  وتہِ  اندر۔  امیُک  مہ  بٔرِو  پروا  کہ  لوٗکھ  نیرنہٕ  تۅہیہِ  سٍتۍ  جہادس  کِنہٕ  نہ،  تۅہیہِ  چُھنہٕ  مگر  پننی  کامہِ  ہٕںٛز  ذمہ  دٲرِی  ہُند  تکلیف  دِنہٕ  یِوان۔  لوٗکن  ہٕںٛزِ  کامہِ  ہٕںٛز  چھنہٕ  تۅہیہِ  پیٚٹھ  کانہہ  تہِ  ذمہ  دٲرِی،  توٚہۍ  دِیو  صرف  ترغیب  باایمانن  جہاد  کرنُک  توپتہٕ  نیرۍ  تن  جہاد  کرنہٕ  خٲطرٕ  کانہہ  یا  متہٕ  نیرۍتن،  توٚہۍ  سپدِو  خدایس  نِشہِ  بری  الذمہ،  شاید  کہ  اللہ  تعالیٰ  رٹہِ  پتھ  کٲفرن  ہُند  قوت  طاقت  تہٕ  زور،  کیازِ  اللہ  تعالیٰ  چُھ  یُتھ  زیادٕہ  سخت  زورٕہ  کِنۍ  تہٕ  طاقتہٕ  کِنۍ،  بیٚیہِ  چُھ  زیادٕہ  سخت  عذاب  کرنہٕ  کِنۍ  نافرمانن۔"
  },
  {
    "verse_id": 85,
    "translation": "یُس  اکھاہ  بییِس  شخصس  سُفٲرِش  تہٕ  مدد  کرِ  کُنہِ  رٕژٕ  کامہِ  اندر  تس  آسہِ  تمیُک  رُت  حصہٕ  ٲخرتس  اندر،  بیٚیہِ  یُس  اکھاہ  بییِس  شخصس  سُفٲرِش  تہٕ  مدد  کرِ  کُنہِ  یچھ  کامہِ  اندر  تس  تہِ  آسہِ  تمہِ  کہ  سزاہُک  اکھ  حصہٕ  ٲخرتس  اندر،  اللہ  تعالیٰ  چُھ  پرتھ  چیزس  پیٚٹھ  طاقت  وول۔  سُہ  چُھ  پننہِ  قدرت  سٍتۍ  نیکی  پیٚٹھ  ثواب  عطا  کران  تہٕ  بدی  پیٚٹھ  سزا  دِوان۔"
  },
  {
    "verse_id": 86,
    "translation": "بیٚیہِ  ییٚلہِ  آسہِ  تۅہیہِ  اے  مسلمانو  تعظیم  تہٕ  سلام  یِوان  کرنہٕ  پس  ٲسِو  توٚہۍ  تمیُک  جواب  دِوان  تمہِ  کھۅتہٕ  رٕتہِ  طریقہٕ۔  تہِ  نے  توتہِ  تتھ  ہِیوٗ،  بیشک  اللہ  تعالیٰ  چُھ  پرتھ  چیزس  پیٚٹھ  بازخواست  کروُن  تہٕ  حِساب  ہیٚوُن۔"
  },
  {
    "verse_id": 87,
    "translation": "معبودِ  برحق  گوو  سُے  کہ  کانہہ  معبوداہ  چُھنہٕ  تس  ورٲے،  ضروٗر  سوٛنبراوِ  سُہ  تۅہیہِ  سارنٕے  قیامتُک  دۅہ،  کانہہ  شکاہ  چُھنہٕ  تمہِ  کِس  واقع  سپدنس  اندر،  بیٚیہِ  کُس  اکھاہ  چُھ  خداے  سٕندِ  کھۅتہٕ  زیادٕ  پٔززیور  کلام  فرماونس  اندر۔  مکہ  کیو  مُشرِکو  أندرٕہ  اکھ  جماعتھاہ  آیہِ  مکہ  منورہ،  تِموٕے  کوٚر  ظٲہِر  کہ  أسۍ  آے  مسلمان  سپدِتھ  تہٕ  ہِجرت  کٔرِتھ۔  توپتہٕ  گٔے  بیٚیہِ  واپس  حیلہٕ  کوٚرُکھ  أسۍ  انو  تورٕہ  مال  تِجارت،  توپتہٕ  آے  نہٕ  واپس  کینہہ  تہِ  تتہِ  سپٕدۍ  مُرتد۔  تِمن  متعلق  سپزٕ  مسلمانن  زٕ  جمٲژ۔  أٍڈیو  دوٚپ  تِم  چھِ  کٲفر  أڈیو  دوٚپ،  نہ  تِم  چھِ  مسلمان۔  اللہ  تعالیٰ  چُھ  فرماوان  تِم  چھِ  واقعی  کٲفر  اے  مسلمانو،  توٚہۍ  کیازِ  چھِو  اختلاف  کران  اتھ  منٛز۔"
  },
  {
    "verse_id": 88,
    "translation": "اے  مسلمانو  پس  کیاہ  سپدیو  تۅہیہِ۔  مُنافِقن  ہٕندِس  معاملس  منٛز  کیازِ  گٔیہِ  تۅہیہِ  اندر  زٕ  جمٲژ۔  اکھ  جماعت  چھےٚ  دپان  تِم  چھِ  کٲفر۔  بیاکھ  جماعت  چھےٚ  دپان  تِم  چھِ  مسلمان،  مُتفق  سپدِو  تِہٕندِس  کٲفر  آسنس  پیٚٹھ،  اللہ  تعالیٰ  ہن  پِھر  تِم  واپس  کُفرس  کُن  پننیو  یچھ  عملو  سببہٕ،  کیاہ  توٚہۍ  چھِو  یژھان  وتھ  ہاوٕنۍ  تِم  یِمن  وتھ  راوٕرٲو  اللہ  تعالیٰ  ہن،  یس  وتھ  راوٕ  راوِ  اللہ  تعالیٰ  تسٕندِ  خٲطرٕ  لٔبِو  نہٕ  توٚہۍ  کانہہ  وتھاہ  باایمان  بننٕچ۔"
  },
  {
    "verse_id": 89,
    "translation": "تِم  کیاہ  آسہن  مومن  بلکہ  چھِ  تِہٕندِ  دِلٕچ  خوٲہش  کہ  ہرگاہ  توٚہۍ  تہِ  بٔنِو  کٲفر  یِتھہٕ  پٲٹھۍ  تِم  کٲفر  چھِ،  پس  بٔنہِ  ہِوتوٚہۍ  سٲرِی  معاذاللہ  برابر  کُفرس  أندرٕہ۔  وۅنۍ  ییٚلہِ  تُہُند  حال  تۅہیہِ  نسبت  یہِ  چُھ،  پس  مہ  بنٲوِیون  تِمن  أندرٕہ  کانہہ  پنُن  دوست  تہٕ  یاریوٚ  تانۍ  نہٕ  تِم  بیٚیہِ  ہِجرت  کرن  محض  خداے  سٕندِ  خٲطرٕ،  پس  اگر  تِم  اِسلام  نِشہِ  اعراض  کرن  بُتھ  پھِرن،  کُفرسٕے  پیٚٹھ  بدستور  روزن۔  تیٚلہِ  رٔٹِیوکھ  تہٕ  مٲرِیوکھ  ییٚتنس  پیٚنو  تہٕ  تتِنس،  ہرگِز  مہ  بنٲوِیون  تِمو  أندرٕہ  کانہہ  اکھاہ  نہ  دوست  تہٕ  نہ  مددگار۔  تِمن  نِشہِ  روٗزِو  بالکل  الگ۔"
  },
  {
    "verse_id": 90,
    "translation": "مگر  مہ  مٲرِیوکھ  تِم  یِم  دشمنو  نِشہِ  الگ  سپدِتھ  اِلحاق  کرن  تتھ  قومس  سٍتۍ  یِمن  سٍتۍ  تۅہیہِ  صلحُک  معاہدٕہ  کوٚرمُت  آسیو،  بیٚیہِ  مہ  مٲرِیوکھ  تِم  ہرگاہ  تِم  تۅہیہِ  نِش  براہِ  راست  صلحہٕ  خٲطرٕ  یِن  یتھ  حالتس  اندر  کہ  دِل  تِہِندۍ  آسن  تۅہیہِ  سٍتۍ  لڑٲے  کرنہٕ  نِشہِ  یا  تُہٕندِ  طرفہٕ  پننِس  قومس  سٍتۍ  لڑٲے  کرنہٕ  نِشہِ  چُۅنگرنہٕ  آمٕتۍ۔  یعنی  تِم  آسن  یژھان  غٲر  جٲنبدار  روزُن۔  تِمن  سٍتۍ  تہِ  مہ  کٔرِو  جنگ۔  توٚہۍ  مٲنِو  یہِ  خداے  سُند  احسان  کہ  تُہٕندین  دِلن  اندر  تراوِ  اللہ  تعالیٰ  تِہُند  ہیبت۔  تِم  آے  تۅہیہِ  نِشہِ  صلحُک  درخواست  ہیٚتھ،  ہرگاہ  خدا  یژِھہ  ہاتِمن  کرِہا  تۅہیہِ  پیٚٹھ  مُسلط،  تیٚلہِ  کرہن  تِم  تۅہیہِ  سٍتۍ  مُقابلہٕ  تٕہ  جنگ،  پس  ییٚلہِ  تِم  الگ  روٗدۍ  تۅہیہِ  سٍتۍ  جنگ  تہٕ  لڑٲے  کرنہٕ  نِشہِ،  تمہِ  علاوٕہ  سُوزُکھ  تۅہیہِ  کُن  پیغامِ  صلح،  پس  اتھ  صورتس  منٛز  چُھو  نہٕ  اِجازت  تِمن  سٍتۍ  جنگ  کرنُک۔"
  },
  {
    "verse_id": 91,
    "translation": "توٚہۍ  لٔبِیون  بیاکھ  جماعتھاہ  یِم  یژھان  چھِ  تۅہیہِ  نِشہِ  تہِ  امنس  منٛز  روزُن  پننِس  قومس  نِشہِ  تہِ  امنس  مںٛز  روزُن،  مگر  ییٚلہِ  ییٚلہِ  تِمن  کانہہ  فِتنس  کُن  واپس  نِوان  چُھ  فوراً  چھِ  بُتھہِ  کِنۍ  تتھ  منٛز  پیٚوان،  پس  ہرگاہ  تِم  تۅہیہِ  نِش  الگ  روزن  نہٕ  پیغامِ  صلح  سوزن  نہٕ۔  اتھہٕ  پنٕنۍ  پتھ  رٹن  نہٕ،  تیٚلہِ  کٔرِیوکھ  تِم  گرفتار  بیٚیہِ  مٲرِیوکھ  ییٚتنس  پیٚنو  تہٕ  تتِنس،  یِم  امہِ  قسمٕکۍ  لوٗکھ  یِہٕندِ  خٲطرٕ  دِژ  اسہِ  دلیلاہ  صاف  تہٕ  روشن  رٹنس  تہٕ  قتل  کرنس  پیٚٹھ۔"
  },
  {
    "verse_id": 92,
    "translation": "بیٚیہِ  چھُنہِٕ  جٲیِز  کٲنسہِ  باایمانس  سُہ  کیاہ  مارِ  کٲنسہِ  باایمانس  مگرے  وشفہٕ  پٲٹھۍ  بغلطی  کانہہ  کٲنسہِ  مارِ  تمیُک  حکُم  چُھ  یہِ،  یُس  اکھاہ  کٲنسہِ  باایمانس  بغلطی  مارِ  قتل  کرِ  تسُند  گژِھہ  باایمان  غلام  یا  کنیز  آزاد  کرٕنۍ۔  بیٚیہِ  گژِھہ  خون  بہا  دیُن  مقتول  سٕندین  وٲرثن  کُن  وراثت  کہ  حصہٕ  موجوب،  مگرے  تِم  مقتول  سٕندۍ  وٲرِث  معاف  کرن  سورُے  یا  کانہہ  حصہٕ  تمہِ  منٛزٕہ  تیلہِ  نہٕ  کینہہ،  پس  ہرگاہ  مقتول  آسہِ  دُشمنن  ہٕندِ  قوم  منٛزٕہ  مگر  آسہِ  سُہ  مقتول  پانہٕ  باایمان،  تیٚلہِ  چُھ  قٲتِلس  پیٚٹھ  مٹہِ  صِرف  باایمان  غلام  آزاد  کرُن  بیٚیہِ  نہٕ  کینہہ،  ہرگاہ  مقتول  آسہِ  تمہِ  قومُک  یِمن  سٍتۍ  تۅہیہِ  عہد و پیمان  آسہِ،  تیٚلہِ  چُھ  قٲتِلس  پیٚٹھ  مٹہِ  اکھ  خون  بہادیُن  مقتول  سٕندین  وٲرِثن  کُن  بیٚیہِ  باایمان  غلام  آزاد  کرُن،  وۅنۍ  ییٚمِس  نہٕ  غلام  آزاد  کرُن  میسر  سپدِ  تٔمۍ  سُند  گژِھہ  دۅن  ریٚتن  پے  در  پے  روزدار  روزُن،  یہِ  چُھ  اللہ  تعالیٰ  سٕندِ  طرفہٕ  تُہٕندِ  حقہٕ  توبہٕ،  اللہ  تعالیٰ  چُھ  زانن  وول  بوٚڈ  حِکمت  وول۔"
  },
  {
    "verse_id": 93,
    "translation": "بیٚہِ  یُس  اکھاہ  قتل  کرِ  کٲنسہِ  باایمانس  دِیدٕہ  دانستہ  تٔمۍ  سُند  سزا  چُھ  نارِ  جہنم۔  تتھ  منٛز  روزِ  ہمیشہ  ابدالآباد،  بیٚیہِ  چُھ  تس  پیٚٹھ  غضبِ  خدا  بیٚیہِ  لعنتِ  خدا،  بیٚیہِ  چُھ  تِہٕندِ  خٲطرٕ  تھوومُت  تِم  تیاربوٚڈ  عذاب۔"
  },
  {
    "verse_id": 94,
    "translation": "اے  باایمانو  ییٚلہِ  توٚہۍ  سفر  ٲسِو  کران  خداے  سٕنٛزِ  وتہِ  اندر  یعنی  جہد  کرنہِ  ٲسِو  نیران،  پس  تحقیق  ٲسِو  کران  بیٚیہِ  مہ  ٲسِو  تِمن  یِم  تۅہیہِ  اِسلٲمی  سلام  کرن  یا  کلمہ  شریف  پرن  ییٚمہِ  سٍتۍ  تِہُند  مسلمان  آسُن  ظٲہِر  سپدِ  زورٕہ  ونان  کہ  توٚہۍ  چھِونہٕ  دِلہٕ  کِنۍ  مسلمان،  یتھ  حالس  منٛز  توٚہۍ  ٲسِو  ژھانڈان  دنیاچہ  زندگی  ہُند  سامان  مالِ  غنیمت  حٲصِل  کرنہٕ  سٍتۍ،  پس  اللہ  تعالیٰ  سٕے  نِشہِ  چُھ  بیشُمار  مال،  سُے  کونہٕ  کٔرِو  توٚہۍ  جٲیِز  طریقہٕ  حاصل،  ناجٲیز  طریقہٕ  دنیاہُک  مال  حٲصِل  کرُن  چُھو  نا  جٲیِز،  تُہُند  حال  تہِ  اوس  یُتھے  یعنی  اسلام  کہ  کلمہ  ورٲے  اوسنہٕ  تۅہیہِ  اِسلامُک  کانہہ  علامتھاہ،  پس  تھٲو  اللہ  تعالیٰ  ہن  بٔڈ  مِنت  تۅہیہِ  پیٚٹھ  اِسلامُک  تو  فیق  دِنہٕ  سٍتۍ،  پس  ٲسِو  توٚہۍ  وارِیاہ  تحقیق  کران  کہ  یِمن  لوٗکن  ہُند  حال  کیاہ  چُھ۔  یِم  چھا  دُشمن  کِنہٕ  دوست۔  ہُرٕہ  مُرٕہ  گژِھنہٕ  کُنہِ  قومس  پیٚٹھ  حملہٕ  کرُن۔  بیٚیہِ  کٔرِو  غور  کہ  تُہٕںٛز  حالت  تہِ  ٲس  اِبتداہس  اندر  یِژٕھے،  پٔزۍ  پٲٹھۍ  اللہ  تعالیٰ  چُھ  پوٗرٕہ  زانان  یہِ  توٚہۍ  کران  چھِو۔"
  },
  {
    "verse_id": 95,
    "translation": "چھِنہٕ  برابر  باایمانو  أندرٕہ  تِم  یِم  کُنہِ  عذرٕ  ورٲے  جہادس  نیرنہٕ  نِشہِ  پتھ  روزن،  بیٚیہِ  یِم  محض  خداے  سٕندِ  خٲطرٕ  مال  وجان  سٍتۍ  جہاد  کرن،  فضیلت  دیُت  خداین  مال  وجان  سٍتۍ  جہاد  کروٕنین  جہاد  نِشہِ  پتھ  روزٕ  وٕنین  نِشہِ  درجس  تہٕ  مرتبس  منٛز،  اگرچہ  دۅشوٕنۍ  چُھ  اللہ  تعالیٰ  ہن  رٕتہِ  ثوابُک  وعدٕہ  عطا  کوٚرمُت  ایمان  سببہٕ،  مگر  فضیلت  دیُت  خداین  جہاد  کروٕنین  تمہِ  نِشہِ  پتھ  روزوٕنین  پیٚٹھ  بجہِ  مزورِ  سٍتۍ۔"
  },
  {
    "verse_id": 96,
    "translation": "یِم  چھِ  پروردِگارٕہ  سٕندِ  طرفہٕ  درجات  یِم  سُہ  تِمن  عطا  کرِ  بیٚیہِ  کٔرٕن  تِمن  عطا  مغفرت  تہٕ  رحمت،  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 97,
    "translation": "پٔزۍ  پٲٹھۍ  ییٚلہِ  تِمن  گرٕہ  بیٚہہ  ونین  جہادس  نہ  نیرٕوٕنین  یِمو  پٲنۍ  پانس  ظلم  کوٚر  ترکِ  ہِجرت  کرنہٕ  سٍتۍ  قبضِ  روح  کرنہٕ  خٲطرٕ  ملٲیِک  یِوان  چھِ۔  تِم  چھِکھ  پرژھان  توٚہۍ  کتھ  حالس  منٛز  ٲسِو،  تِم  چھِ  جواب  دِوان  أسۍ  ٲسۍ  کمزوٗری  تہٕ  بے  بسی  ہٕندِس  حالتس  اندر۔  دُشمن  ہٕندِ  خوف  ٲسۍ  نہٕ  ہیٚکان  پننین  اِسلٲمی  عقٲیدن  پیٚٹھ  عمل  کٔرِتھ۔  ضرورِیاتِ  دین  تہٕ  شعایرِ  اِسلام  بجا  أنِتھ،  ملٲیِک  چھِکھ  دپان،  کیاہ  خداے  سُند  زمین  اوسنا  کھوٚل۔  توٚہۍ  ہیٚکہِ  ہِو  نا  بیٚیہِ  کُنہِ  جایہِ  کُن  ہِجرت  کٔرِتھ  تِمن  پُھورنہٕ  امیُک  جواب،  پس  تِمن  لوٗکن  ہٕںٛز  جاے  چھےٚ  جہنم۔  کٲژاہ  یچھ  جایاہ  چھےٚ  سۅ  تِہٕندِ  واتنہٕ  خٲطرٕ۔"
  },
  {
    "verse_id": 98,
    "translation": "مگر  چھِ  مُستثنٰی  امہِ  نِشہِ  تِم  یِم  واقعی  کمزور،  نہ  ہیٚکہٕ  وٕنۍ  آسن۔  مردو  أندرٕہ  زنانو  أندرٕہ  تہٕ  لۅکٹیو  شُریو  أندرٕہ،  یِم  نہ  ہیٚکہٕ  ہن  کُنہِ  حیلہٕ  سٍتۍ  امہِ  شہرٕہ  أندرٕہ  ژٔلِتھ،  نہ  ییہِ  ہا  تِمن  کانہہ  وتھاہ  ژلنہٕ  خٲطرٕ  وتہِ  نِشہِ  بے  خبری  سببہٕ۔  "
  },
  {
    "verse_id": 99,
    "translation": "پس  تِم  یِم  چھِ  تِہٕندِ  حقہٕ  چھے  امید  کہ  اللہ  تعالیٰ  کرِ  تِمن  معاف،  اللہ  تعالیٰ  چُھ  سٮ۪ٹھاہ  معاف  کروُن  سٮ۪ٹھاہ  مغفرت  کروُن۔"
  },
  {
    "verse_id": 100,
    "translation": "بیٚیہِ  یُس  اکھاہ  ہِجرت  کرِ  خداے  سٕنٛزِ  وتہِ  اندر  سُہ  لبہِ  زمینس  اندر  وارِیاہ  جاے  بسنہٕ  خٲطرٕ،  وسیع  جاے  گذارٕہ  مُعاش  خٲطرٕ،  بیٚیہِ  یُس  اکھاہ  دراو  پننہِ  وطنہٕ  منٛزٕہ  ہِجرت  کٔرِتھ  خدایس  تہٕ  تِہٕندِس  رسولس  کُن،  توپتہٕ  ییہِ  تس  اتھ  حالس  منٛز  مرگ،  بیشک  تٔمۍسٕنٛز  مزوٗرۍ  تہٕ  ثواب  سپُد  مٹہِ  خدایس،  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 101,
    "translation": "بیٚیہِ  ییٚلہِ  توٚہۍ  کُنہِ  قسمہٕ  کِس  سفرس  نیران  ٲسِو  اے  باایمانو  پس  چھُونہٕ  کانہہ  حرج  تۅہیہِ  ہرگاہ  توٚہۍ  نمازِ  ہٕندین  رکعتن  کمی  کٔرِو۔  ژورن  رکعتن  نمازِ  بدلہٕ  پٔرِو  زٕے  رکعٲژ۔  سۅ  گٔیہِ  پیٚشِن  نماز  دِگر  نماز  تہٕ  خۅفتن  نماز۔  یِمو  ورٲے  یِمہٕ  نمازِ  ژرو  رکعاتو  کھۅتہٕ  کم  چھےٚ  تمہِ  گٔیہِ  صبح  نماز  تہٕ  شام  نماز۔  تِمہٕ  چھےٚ  برابر  پننہٕ  نِسٕے  حالس  پیٚٹھ  تھاونہِ۔  صبح  زٕ  رکعت  فرض۔  شام  ترٚے  رکعت  فرض۔  سُنت  چُھ  اختیٲری  آو  موقعہ  پرُن  آو  موقعہ  تراوُن۔  تتھ  چُھنہٕ  کانہہ  بازخواست،  ہرگاہ  تۅہیہِ  خوف  آسہِ  کٲفرن  تہٕ  دُشمنن  ہٕندِ  پریشان  کرنُک،  پٔزۍ  پٲٹھۍ  کٲفر  چھِ  ہمیشہ  تُہٕندۍ  نٔنۍ  دُشمن۔"
  },
  {
    "verse_id": 102,
    "translation": "پس  ییٚلہِ  تِمن  منٛز  تشریف  تھاوان  ٲسِو  یا  رسول  اللہؐ  یا  تۅہیہِ  پتہٕ  یُس  اِمام  آسہِ  فوجُک،  تو  پتے  توٚہۍ  اِرادٕہ  کٔرِو  تِم  نماز  پرناونُک،  پس  ووٚتِھن  اکھ  جماعت  تِم  پرن  تۅہیہِ  سٍتۍ  نماز،  بیٚیہِ  رٔٹِن  تِم  سِلاح  پنُن  پانس  سٍتۍ،  پس  ییٚلہِ  تِم  اکھ  رکعت  پرن  تِم  نِیرن  تۅہیہِ  پتھ  کُن  نگرٲنی  تہٕ  پہرٕہ  دِنہِ  خٲطرٕ،  اتھ  جایہِ  یِیِن  دوٚیِم  جماعت،  یِمو  نہٕ  وٕنہِ  نماز  ادا  کٔر،  پس  پرن  تِم  نماز  مسبوق  بٔنِتھ  تۅہیہِ  سٍتۍ،  تِم  تہِ  رٹن  پانس  سٍتۍ  پنُن  سِلاح  سامانہٕ۔  کیازِ  نمازِ  منٛزٕے  ما  پیٚیہِ  دُشمنن  سٍتۍ  مُقابلہٕ  کرُن،  کیازِ  کٲفرن  ہٕںٛز  خواہش  چھےٚ  ہرگاہ  توٚہۍ  سِلاح  سامانہٕ  نِشہِ  کُنہِ  وقتہٕ  بے  خبر  سپدِہو،  تِم  کرہن  تمہِ  ساتہٕ  تۅہیہِ  پیٚٹھ  کُنُے  حملہٕ،  بیٚیہِ  چُھو  نہٕ  تۅہیہِ  کانہہ  گناہ  ہرگاہ  تۅہیہِ  رودُک  بٲرشہِ  ہُند  کانہہ  تکلیف  آسہِ  یا  ٲسِو  توٚہۍ  بیمار  تمہِ  ساتہٕ  کیاہ  مُژرٲوِو  توٚہۍ  سِلاح،  توپتہٕ  تہِ  گژِھہ  پنُن  بچاو  کرُن،  دبس  خبر  دار  روزُن،  پٔزۍ  پٲٹھۍ  اللہ  تعالیٰ  ہن  چُھ  تیار  تُھومُت  کٲفرن  ہٕندِ  خٲطرٕ  خوار  تہٕ  ذلیل  کروُن  عذاب۔"
  },
  {
    "verse_id": 103,
    "translation": "پس  ییٚلہِ  توٚہۍ  نمازِ  خوف  مۅکلٲوِو  پس  کٔرِو  خداے  سُند  یاد  تھدِ  تہٕ  بِہِتھ  تہِ،  بیٚیہِ  لر  ترٲوِتھ  تہِ  غرض  پرتھ  حالس  اندر  روٗزِو  مشغول  بذِکرِ  الٰہی۔  نماز  منٛز  اوس  تخفیف  مگر  ذِکر  خدا  چُھ  پرتھ  حالس  منٛز  برابر،  پس  ییٚلہِ  تۅہیہِ  خوف  دوٗر  سپدِتھ  اطمینان  حٲصِل  سپدِ۔  یا  سفر  ختم  سپدِتھ  پننِس  شہرس  منٛز  وٲتِو  تہٕ  مُقیم  سپدِو،  پس  تھٲوِو  برپا  نماز  قٲعدٕہ  موجوب  حسبِ  معمول،  کیازِ  نماز  چھےٚ  فرض  تہٕ  مٹہِ  باایمانن  پیٚٹھ  وقتٕچ  پابندی  سان۔  پس  چھےٚ  نماز  فرض  آسنہٕ  مۅکھہٕ  ادا  کرٕنۍ  لٲزِم  وقت  مُقرر  کرنہٕ  آمٕژ  آسنہٕ  مۅکھہٕ  پننِس  وقتس  پیٚٹھ  ادا  کرٕنۍ  ضروٗری  تہٕ  لٲزِم۔"
  },
  {
    "verse_id": 104,
    "translation": "بیٚیہِ  مہ  ٲسِو  سُستی  تہٕ  کوٗتٲہی  کران  دُشمنن  پتہٕ  لارنس  اندر  تھکنہٕ  کہ  سببہٕ،  ہرگاہ  توٚہۍ  دود  تہٕ  دگ  محسوٗس  چھِو  کران  زخمن  تہٕ  چھۅکن  ہٕندِ  وجہہ،  تُہُند  دُشمن  تہِ  چُھ  چھۅکن  تہٕ  زخمن  ہٕںٛز  دگ  محسوس  کران  تُہٕندِی  پٲٹھۍ  مگر  تِمن  کونہٕ  چھےٚ  سُستی  تہٕ  کوٗتٲہی  گژھان  حالانکہ،  توٚہۍ  چھِو  خدایس  نِشہِ  تمی  بڈِ  ثوابٕکۍ  امیدوار،  تمِچ  نہٕ  تِمن  کانہہ  برانتھاہ  چھےٚ  نہ  امہِ  مۅکھہٕ  گژِھو  توٚہۍ  چُست  وچالاک  آسٕنۍ،  اللہ  تعالیٰ  چُھ  سورُے  زانہٕ  وُن  سٮ۪ٹھاہ  حِکمت  وول۔"
  },
  {
    "verse_id": 105,
    "translation": "پٔزۍ  پٲٹھۍ  نٲزِل  کٔر  اسہِ  تۅہیہِ  پیٚٹھ  یہِ  کتاب  قرآنِ  مجید  پوٚز  حکُم  ہیٚتھ،  یُتھ  توٚہۍ  فٲصلہٕ  کٔرِو  لوٗکن  منٛز  تمی  موجوب  بیٚیہِ  یہِ  تۅہیہِ  اللہ  تعالیٰ  ہن  بذریعہ  وحی  ہووتہٕ  بوو،  بیٚیہِ  مہ  حض  سپدِو  توٚہۍ  خیانت  کروٕنین  ہٕندۍ  طرفدار۔"
  },
  {
    "verse_id": 106,
    "translation": "بیٚیہِ  مٔنگِو  خدایس  مغفرت،  بیشک  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 107,
    "translation": "توٚہۍ  مہ  حض  کٔرِو  جواب  دِہی  تِمن  لوٗکن  ہٕندِ  طرفہٕ  یِم  خیانت  چھِ  کران  نقصان  چھِ  واتناوان  پٲنۍ  پانس،  پٔزۍ  پٲٹھۍ  اللہ  تعالیٰ  چُھنہٕ  پسند  کران  تس  یُس  خیانت  کروُن  آسہِ  یُس  بوٚڈ  خطاکار  آسہِ۔"
  },
  {
    "verse_id": 108,
    "translation": "یِم  لوٗکھ  چھِ  یہِ  پنٕنۍ  خیانت  لوٗکن  نِشہِ  مندچھِتھ  کھٹان  مگر  خدایس  نِشہِ  چھِنہٕ  مندچھان  تہٕ  کھٹان،  حالانکہ  سُہ  چُھ  تِمن  پرتھ  وقتہٕ  سٍتۍ  سٍتۍ  آسان  خصوصاً  ییٚمہِ  ساتہٕ  رٲتۍ  کیُت  تدبیر  سونچنس  متعلق  تِم  کتھ  کران  چھِ  یِمن  نہٕ  سُہ  رٲضی  چُھ،  اللہ  تعالیٰ  چُھ  تِہٕںٛزن  سارنٕے  کامین  پننہِ  علم  واطلاع  سٍتۍ  احاطہ  کٔرِتھ۔  تِہٕندِ  علمہٕ  نیٚبر  چھنہٕ  کانہہ  کتھ  تہٕ  کانہہ  کٲماہ۔"
  },
  {
    "verse_id": 109,
    "translation": "اے  مسلمانو  توٚہۍ  گوو  تِمے  یِم  جوابدہی  چھُو  کران  مُجرمن  ہٕندِۍ  طرف  ییٚتہِ  دنیاچہ  زندگی  اندر،  توٚہۍ  ؤنۍتوہِ  قیامتٕکۍ  دۅہ  کُس  کرِ  جوابدہی  تِہٕندِ  طرفہٕ  خدایس  نِشہِ،  نتہٕ  کَس  کُس  سنا  بنہِ  وکیل  تُہٕندِ  طرفہٕ  خدایس  نِشہِ۔"
  },
  {
    "verse_id": 110,
    "translation": "بیٚیہِ  یُس  اکھاہ  کانہہ  یچھ  کٲماہ  کرِ۔  ییٚمیُک  ضریر  بییِس  واتہِ  نتہٕ  کرِ  ظلم  پٲنۍ  پانس۔  یعنی  ییٚمیُک  ضریرأمِس  پانسٕے  واتہِ،  توپتہٕ  منگہِ  مغفرت  اللہ  تعالیٰ  ہس  تمہِ  گناہہ  نِشہِ،  سُہ  لبہِ  اللہ  تعالیٰ  ہس  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 111,
    "translation": "بیٚیہِ  یُس  اکھاہ  کانہہ  یچھ  کٲماہ  چُھ  کماوان  سُہ  چُھنہٕ  کماوان  کینہہ  مگر  پنہٕ  نِسٕے  پانس  پیٚٹھ  بٔڈ  خرٲبی،  اللہ  تعالیٰ  چُھ  سورُے  زانہٕ  وُن  سارنٕے  کامین  اندر  سٮ۪ٹھاہ  حِکمت  وول۔"
  },
  {
    "verse_id": 112,
    "translation": "وۅنۍ  یُس  اکھاہ  کانہہ  گنہاہ  نہ  زٲنِتھ  یا  زٲنِتھ  کرِ  توپتہٕ  لاگہِ  تمِچ  ہانژھ  کٲنسہِ  بے  گنہس،  پس  بتحقیق  تٔمۍ  کھور  پننہِ  گردٕنہِ  پیٚٹھ  اپزیُک  تہٕ  ننہِ  گنہک  اکھ  بوٚڈ  بوراہ۔"
  },
  {
    "verse_id": 113,
    "translation": "بیٚیہِ  ہرگِز  نے  خداے  سُند  بوٚڈ  فضل  تہٕ  بٔڈ  رحمت  تۅہیہِ  شٲملِ  حال  آسِہا،  البتہ  تِمو  أندرٕہ  أکھ  جماعتن  کرِیو  پۅختہٕ  اِرادٕہ  توٚہۍ  ڈالنہٕ  خٲطرٕ  غلطی  اندر  تراونہٕ  خٲطرٕ،  ڈالہٕ  ہن  تہٕ  گمراہ  کرہن  نہٕ  تِم  مگر  پننِی  پانن۔  تۅہیہِ  ہیٚکہٕ  نو  نہٕ  کانہہ  ضریر  تہٕ  نقصان  واتنٲوِتھ  پنہٕ  نیو  چالٲکیو  أندرٕہ  کُنہِ  چیزٕہ  سٍتۍ،  کیازِ  اللہ  تعالیٰ  ہن  سوٗز  تۅہیہِ  پیٚٹھ  یہِ  کتاب  ﴿قرآنِ  مجید﴾  بیٚیہِ  ہیٚچھہِ  نٲوِنو  توٚہۍ  عقلہِ  ہٕںٛزٕہ  کتھہٕ۔  بیٚیہِ  ہیٚچھ  نٲو  نو  توٚہۍ  تِمہٕ  تِمہٕ  کتھہٕ  یِمہٕ  نہٕ  توٚہۍ  زٲنِہُو  برونٹھ،  ہمیشہ  روٗد  تۅہیہِ  پیٚٹھ  اللہ  تعالیٰ  سُند  بوٚڈ  فضل۔"
  },
  {
    "verse_id": 114,
    "translation": "کانہہ  خیرو  برکت  چھَنہٕ  عام  لوٗکن  ہٕندین  اکثر  پوٗشیدٕہ  مشورن  اندر،  مگرہے  کٲنسہِ  تِمو  أندرٕہ  خٲرات  کرنُک  یا  کُنہِ  رٕژٕ  کامہِ  ہٕندِ  کرنُک  یا  لوٗکن  اندر  اتحادو  اِتفاق  کرنُک  تجویز  وترغیب  آسہِ  کوٚرمُت۔  تِمن  مشورن  اندر  چُھ  واقعی  خٲرو  برکت،  یُس  اکھاہ  امہِ  قسمٕچہِ  کامہِ  کرِ  محض  خداے  سُند  رضا  ژھانڈنہٕ  خٲطرٕ۔  ریاست  تہٕ  شہرت  حٲصل  کرنہٕ  خٲطرٕ  نہٕ،  پس  کرو  أسۍ  تس  برونٹھ  پہن  عطا  رٕژ  مزوٗرۍ۔  مگر  یِمن  خیانت  کروٕنین  ہٕندۍ  پوٗشیدٕہ  مشورٕہ  امہِ  قسمٕکۍ  چھِنہٕ  کیازِ  تِمو  کٔر  مُخالفت  نبی  کریم  سٕنٛز۔"
  },
  {
    "verse_id": 115,
    "translation": "یُس  اکھاہ  مُخالفت  کرِ  رسول  کریم  سٕنٛز  ہِدایتٕچ  وتھ  تس  نِشہِ  وارٕ  ظٲہِر  سپدن  پتہٕ،  بیٚیہِ  کرِ  پیروی  باایمانن  ہٕنزِ  وتہِ  ورٲے  بیٚیہِ  کُنہِ  وتہِ  ہٕںٛز،  پِھرون  أسۍ  سُہ  تتھ  طرفس  کُن  یتھ  کُن  سُہ  پھِیوٗر  دنیاہس  اندر۔  یہِ  سُہ  کرنہِ  لوٚگ  تی  دِموس  کرنہٕ۔  وگ  تراووس  ڈیٚج۔  مگر  واتناوون  سُہ  پتو  لاکہ  نارِ  جہنمس۔  سٮ۪ٹھاہ  یچھ  چھےٚ  سۅ  تِہٕندِ  واتنٕچ  جایاہ۔"
  },
  {
    "verse_id": 116,
    "translation": "پٔزۍ  پٲٹھۍ  اللہ  تعالیٰ  کرِ  نہٕ  بخشٲیِش  سزا  دِتھ  تہِ  یتھ  کتھہِ  کہ  تس  کیاہ  ییہِ  کانہہ  چیزاہ  یا  کانہہ  شخصاہ  تِہُند  شریک  ٹھہراونہٕ  بلکہ  چُھ  مُشرِکس  ہمیشہ  ابدالآباد  سزاہس  منٛز  گرفتار  روزُن،  تمہِ  ورٲے  یِم  گناہ  آسن  تِمن  کرِ  مغفرت  تہٕ  بخشٲیِش  اللہ  تعالیٰ  ہٕے  سزا  دِنہٕ  ورٲے  یس  یژِھہ  تہٕ  تس۔  گناہِ  صغیر  ٲسِتن  یا  گناہِ  کبیر۔  البتہ  اگر  مُشرِک  شِرک  نِشہِ  پتھ  روزِہ  پوٚز  توبہٕ  کرِ  بصدقِ  دِل  مسلمان  سپدِ  کُنِس  خدایس  پژھ  کرِ  سُہ  لبہِ  تیٚلہِ  عذابِ  دایمی  نِشہِ  نجات۔  مُشرِکس  بخشٲیِش  نہ  سپدنُک  وجہ  چُھ  یی  زِ،  یُس  شخص  اللہ  تعالیٰ  ہس  سٍتۍ  کٲنسہِ  شریک  ٹھہراوان  چُھ۔  سُہ  چُھ  امرِ  حق  نِشہِ  دوٗر  بجہِ  گُمرٲہی  اندر  پیٚوان۔  سُہ  امرِ  حق  گوو  توحید  بٲری  تعالیٰ  یُس  عقلہِ  کِنۍ  تہِ  وٲجِب  چُھ۔  تمہِ  علاوٕہ  چُھ  خٲلقِ  مطعلق  سٕندیو  حقوقو  أندرٕہ  تعظیم  کرُن  لٲزِم۔  مُشرِک  چُھ  پننہِ  شرک  سٍتۍ  حضرتِ  خالق  سٕنٛز  اہانت  تہٕ  بے  تعظیمی  کران۔  تمی  چُھ  تس  عذابِ  دایمی  سزا  مُقرر  کرنہٕ  آمُت  باقٕے  گناہ  یِم  چھِ  اگرچہِ  تِم  چھِ  گُمرٲہی  مگر  توحیدس  خلاف  چھِنہٕ  تمہِ  مۅکھہٕ  آے  تِم  قٲبلِ  عفو  ومغفرت  قرار  دِنہٕ۔  شرِک  تہِ  کُفر  گوو  کُنُے  ناقٲبلِ  مغفرت  آسنس  اندر  کیازِ  کُفرس  اندر  تہِ  چُھ  اِنکار  خٲلِق  لبنہٕ  یِوان،  لہٰذا  چھِ  دۅشوے  ناقٲبلِ  مغفرت۔  سزاوار  عذابِ  ابدی۔  یِم  مُشرِک  کٲتیاہ  بے  عقل  تہٕ  احمق  چھِ۔"
  },
  {
    "verse_id": 117,
    "translation": "یِم  چھِنا  اللہ  تعالیٰ  سٕنٛز  عبادت  ترٲوِتھ  عبادت  کران  مگر  اکھ  تِمنٕے  چیزن  ہٕںٛز  یِمن  زنانہٕ  ناو  چُھ۔  مثلاً  لات،  عزی،  منات  وغٲرٕہ،  بیٚیہِ  چھِنا  یِم  مُشرِک  عبادت  تہٕ  آلو  دِوان  مگر  تس  شِرکس  تہٕ  نافرمان  شیطانس  یُس  اللہ  تعالیٰ  ہن  پننہِ  خاص  رحمت  نِشہِ  دوٗر  کوٚرمُت  چُھ،"
  },
  {
    "verse_id": 118,
    "translation": "ییٚمۍ  شیطانن  مردوٗد  تہٕ  ملعون  گژھنٕہ  کہ  وقتہٕ  لاف  دِوان  ووٚنمُت  چُھ  زِ  بہٕ  رٹن  ضروٗر  چانیو  بندو  أندرٕہ  مُقرر  اکھ  حِصاہ،  تِمن  بہٕ  یہِ  ونان  آسہٕ  تِم  آسن  تہِ  کران۔  "
  },
  {
    "verse_id": 119,
    "translation": "بہٕ  کرکھ  تِم  ضروٗر  شِرکی  تہٕ  کُفری  یچھ  عقٲیدو  سٍتۍ،  بیٚیہِ  نٔنراوٕ  بہٕ  ضروٗر  تِہٕںدین  خیالاتن  اندر  تِم  ہوس  تہٕ  آرزو  یِمو  سٍتۍ  گہن  تہٕ  نافرمٲنین  کُن  رغبت  آسن  کران۔  تِمن  گنہن  ہند  ضریرتہٕ  نقصان  آسیٚکھ  نہٕ  دریٖںٹھۍ  یِوان،  بیٚیہِ  آسکھ  بہٕ  کُفرٕ  چن  تہٕ  فِسقہٕ  چن  کامین  ہُند  حکُم  کران۔  چنانچہِ  تِم  آسن  خدایس  معبودِ  برحقس  ورٲے  بیین  ہٕندین  ناون  پیٚٹھ  جانورن  نامزد  کٔرِتھ  ناو  تھٲوِتھ  تِہٕندن  کنن  ترٕتھ  دِوان  نِشانہٕ  تھاوان،  بیٚیہِ  آسکھ  بہٕ  تِم  ہیٚچھناوان،  پس  آسن  تِم  خداے  سٕنٛزِ  ہ  پٲدٕہ  کرِ  مژٕ  شکلہِ  تغیر  دِوان۔  شکلہِ  تغیر  دیُن  چھےٚ  فِسقٕچ  کٲم۔  مثلاً  ریش  کاسُن۔  بُتھِس  یا  بدنس  کُنہِ  جایہِ  خال  تہٕ  نِشانہٕ  تراوُن  یا  ناو  لیٚکھناوُن۔  چنانچہِ  حدیث  شریفس  منٛز  چُھ  آمُت  منع  فرمُوو  حضرتِ  رسولِ  کریمن  صلی  اللہ  علیہ  و سلم  ﴿عن  الوشر﴾  دندزٲوِلۍ  تہٕ  نک  کرناونہٕ  نِشہِ  ﴿والوشم﴾  بیٚیہِ  خال  تہٕ  نِشانہٕ  تراونہٕ  نِشہِ  ﴿والنتف﴾  بیٚیہِ  سفید  وال  کلہٕ  منٛزٕہ  یا  ریشہٕ  منٛزٕہ  لٔمِتھ  کڈنہٕ  نِشہِ۔  یہِ  گوو  شکلہِ  تغیر  دیُن۔  بییِس  حدیث  شریفس  منٛز  چُھ  آمُت۔  لعنتِ  خدا  تِمن  شخصن  یِم  خداے  سٕنٛزِ  پٲدٕہ  کرِ  مژِ  شکلہِ  تغیر  دِن۔  حضرتِ  عبداللہ  بِن  مسعودن  فرمُوو  لعنتِ  خدا  خال  تراوٕ  وٕنین  زنانن۔  أکۍ  سٕندِس  بیٚیہِ  سٕندِس  مستس  سٍتۍ  مِلناوٕنین  زنانن  یُتھ  گۅن  مس  بوزنہٕ  ییہِ،  بُتھِس  ڈیٚکس  لٔمِتھ  وال  کڈٕ  وٕنین  زنانن۔  دندن  پھہرواوٕ  سٍتۍ  یا  بیٚیہِ  کُنہِ  چیزٕہ  سٍتۍ  خوبصورتی  خٲطرٕ  نِکراوٕوٕنین  زنانن۔  یِمے  کیاہ  گٔیہِ  خداے  سٕنٛزٕہ  پٲدٕہ  کرمژٕ  شکلہٕ  تغیر  دِوٕنہِ  زنانہٕ۔  یِتھے  پٲٹھۍ  چُھ  حدیث  شریفس  منٛز  آمُت۔۔۔مردن  آو  زینت  دِنہٕ  ریشہِ  سٍتۍ۔  زنانن  آو  زینت  دِنہٕ  مستہٕ  سٍتۍ۔  لہذا  گوو  مردن  ہُند  ریش  کاسُن  یا  کرُپُن  یا  زنانن  ہُند  مس  کاسُن  یا  کرُپُن  خداے  سٕنٛزِ  شکلہِ  تغیر  دیُن۔  امہِ  کُے  تجویز  چُھ  انسانس  شیطان  کران  توے  چُھ  ریش  کاسُن  گناہِ  کبیرٕہ  أندرٕہ۔  تمہِ  علاوٕہ  چھےٚ  حضرتِ  نبی  کریم  صلی  اللہ  علیہ  و  سلم  سٕندِس  صریح  حُکمس  ریش  کاسنہٕ  سٍتۍ  مُخالفت  سپدان۔  بُخاری  شریفس  منٛز  چُھ  حدیث  شریف  کہ  فرموو  حضرتِ  نبی  کریمن  صلی  اللہ  علیہ  و  سلم  توٚہۍ  کٔرِو  اے  مسلمانو  باایمانو  مُشرِکن  ہٕںٛز  مُخالفت،  توٚہۍ  تھٲوِو  ریش  پوٗرٕہ،  گوںٛژھ  کٔرِو  پست  مُشرِک  چھِ  گونٛژھ  تھاوان  تہٕ  ریش  کاسان۔  بیاکھ  حدیث  شریف  چُھ  صحیح  مسلِمس  اندر  کہ  فرموو  نبی  کریمن  صلی  اللہ  علیہ  و  سلم۔۔۔۔  مُخالفت  کٔرِو  آتش  پرستن  ہٕںٛز  بیٚیہِ  مُشرِکن  ہٕںٛز۔  مُشرِک  ٲسۍ  ریش  کاسان۔  مجوسۍ  ٲسۍ  ریش  کرٕپان۔  یہِ  چُھ  صریح  فرمانِ  پیغمبرِ  اِسلام  ریشس  مُتعلق۔  اللہ  تعالیٰ  چُھ  فرماوان  قرآنِ  مجیدس  اندر۔۔۔۔  کھوٗژِن  تِم  لوٗکھ  یِم  پیغمبرِ  برحق  سٕندِس  حُکمس  مُخالفت  کرن  کہ  تِمن  واتہِ  دنیاہس  اندر  بٔڈ  بلایاہ  ٲخرتس  اندر  کڈُر  عذاب۔  بییِس  آیہِ  کریمس  اندر  چُھ  اللہ  تعالیٰ  فرماوان۔۔۔۔  کٲنسہِ  باایمان  مردس  یا  باایمان  زنانہِ  چُھنہٕ  ہرگِز  ییٚمہِ  کتھہِ  ہُند  اِختیار  کہ  ییٚلہِ  اللہ  تعالیٰ  بیٚیہِ  تِہُند  پیغمبر  کُنہِ  کتھہِ  متعلق  کانہہ  حُکماہ  فرماون  تِمن  کیاہ  روزِ  کانہہ  گُنجٲیشاہ  تتھ  حُکمس  بدل  کرنٕچ۔  یُس  شخصاہ  خدا  ورسول  سٕندِس  حُکمس  بدل  کرِ  پس  بتحقیق  سُہ  پیٚیو  ننہِ  گُمرٲہی  اندر۔  ییمیُک  انجام  چُھ  نارِ  جہنم۔  کوٗتاہ  افسوس  تِمن  مسلمانن  ہٕندِ  حقہٕ  یِم  رسولہِ  کریم  سٕندِ  محبتُک  تہٕ  مُتابعتُک  دعویٰ  دِوان  چھِ  توپتہٕ  چھِ  تِہٕندِس  اتھ  صریح  حُکمس  مُخالفت  کران۔  ریش  کاسنہٕ  سٍتۍ۔  تِہُند  حکُم  پس  پُشت  ترٲوِتھ  نظر  انداز  کٔرِتھ  شیطان  سٕندِس  حُکمس  تعمیل  کران۔  تسٕنٛزِلاف  زنی  ہُند  تصدیق  کران۔  امی  چُھ  شریعتُک  حکُم  کہ  یُس  ریش  کاسہِ  یا  کرٕ  پہِ  سُہ  چُھ  فاسِق،  وۅنۍ  یُس  اکھاہ  شیطانس  تھاوِ  پنُن  دوست  تہٕ  رفیق  خدایس  ورٲے  یعنی  خداے  سٕنٛز  اطاعت  کرِ  نہٕ  شیطان  سٕنٛزٕے  اطاعت  کرِ  سُہ  شخص  پیٚو  بڈِس  نقصانس  اندر۔  سُہ  بوٚڈ  نقصان  گوو  نارِ  جہنمس  گرفتار  سپدُن۔"
  },
  {
    "verse_id": 120,
    "translation": "شیطان  چُھ  تِمن  لوٗکن  شِرکی  عقٲیدن  متعلق  اپُزۍ  وعدٕہ  کران۔  خیالاتن  اندر  ہوس  تہٕ  خواہشہِ  پٲدٕہ  کران۔  گنہن  تہٕ  نافرمٲنین  اندر  مزٕہ  تہٕ  لذت  آسنُک  وسوسہٕ  تراوان۔  آمدنی  زیادٕہ  سپدنُک  طمع  دِتھ  حرام  تِجارت  ناجٲیِز  معاملاتن  ہُند  مُرتکب  سپدنس  پیٚٹھ  آمادٕہ  کران،  شیطان  چُھنہٕ  تِمن  یِم  وعدٕہ  دِوان  مگرمحض  دھوکہٕ  تہٕ  فریب۔"
  },
  {
    "verse_id": 121,
    "translation": "امہِ  قسمٕکۍ  لوٗکھ  یِم  شیطان  سٕنٛزِ  وتہِ  پکن  تِہٕندین  حُکمن  تعمیل  کرن،  تِہٕںٛز  جاے  چھےٚ  نارِ  جہنم۔  توٚت  وٲتِتھ  لبن  نہٕ  تِم  تمہِ  نِشہِ  ژلنٕچ  کانہہ  صورتھاہ۔"
  },
  {
    "verse_id": 122,
    "translation": "وۅنۍ  یِمو  لوٗکو  خداے  سٕندِس  لاشریک  آسنس  پژھ  کٔر  بیٚیہِ  کریٚکھ  رٕژٕ  عملہٕ،  جلدٕے  واتناووکھ  أسۍ  تِم  تِمن  باغن  منٛز  یِمو  مٔنٛزۍ  کۅلہٕ  پکان  آسن۔  تِمنٕے  باغن  منٛز  روزن  تِم  ہمیشہ  ابدالآباد،  یہِ  چُھ  خداے  سُند  پوٚز  وعدٕہ،  خداے  سٕندِ  کھۅتہٕ  کُہُند  ونُن  چُھ  زیادٕہ  پوٚز  تہٕ  زیادٕہ  صحیح۔"
  },
  {
    "verse_id": 123,
    "translation": "اے  مسلمانو  نجات  وسعادت  ابدی  ییمیُک  وعدٕہ  کرنہٕ  آو،  سُہ  بنہِ  نہٕ  تُہٕندیو  خیالو،  آرزوو  سٍتۍ،  نہ  بنہِ  سُہ  اہلِ  کتابن  ہٕندیو  ژھریو  آرزُوو  سٍتۍ  بلکہ  سپدِ  سُہ  حٲصِل  صِرف  ایمان  سٍتۍ  تہٕ  اعمالِ  صالحہ  سٍتۍ،  پس  یُس  شخصاہ  اطاعتس  منٛز  کمی  کران  کانہہ  یچھ  کٲماہ  کرِ۔  سُہ  از  قسٕم  عقٲید  ٲسِتن  یا  ازکمالِ  اعمال  ٲسِتن،  تتھ  بدلہٕ  ییہِ  تس  ضروٗر  سزا  دِنہٕ  ٲخرتس  اندر۔  ہرگاہ  سۅ  یچھ  کٲم  ازقسٕم  عقٲید  شِرکی  و کُفری  آسہِ  تیٚلہِ  چُھ  تِمن  عذابِ  دایمی  یس  تہٕ  سزا  ابدی  یس  گرفتار  سپدُن۔  ہرگاہ  سۅ  یچھ  کٲم  عملی  آسہِ  تمہِ  نِشہِ  توبہٕ  آسِنہٕ  آمُت  کرنہٕ۔  تتھ  خداے  سٕندِ  طرفہٕ  بخشٲیِش  آسِنہٕ  سپٕز  مٕژ  تیٚلہِ  ییہِ  تس  سزا  دِنہٕ  کُنہِ  محدود  وقتس  تانۍ۔  تمہِ  عذاب  نِشہِ  لبہِ  نہٕ  سُہ  خدایس  ورٲے  کٲنسہِ  أکِس  کٲنسہِ  دوستس  کٲنسہِ  مددگارس  یُس  تٔمِس  مۅکلاوِہا۔"
  },
  {
    "verse_id": 124,
    "translation": "بیٚیہِ  یُس  اکھاہ  کانہہ  رٕژ  کٲماہ  کرِ  مردو  أندرٕہ  یا  زنانو  أندرٕہ  باایمان  ٲسِتھ،  پس  تِمے  لوٗکھ  واتن  جنتس،  تِمن  ییہِ  نہٕ  کُنہِ  قسمہٕ  ظلم  کرنہٕ،  تِہٕںٛز  کانہہ  صحیح  عمل  ییہِ  نہٕ  ضایع  کرنہٕ۔  یتھ  آیہِ  کریمس  منٛز  آو  ذِکر  کرنہٕ  باایمان  آسنُک۔  امہِ  أندرٕہ  چُھ  مُراد  تِمے  یِم  تتھ  دینس  پیٚٹھ  آسن  یُس  دین  خدایس  نِشہِ  منظور  تہٕ  مقبول  دین  آسہِ۔  سُہ  گوو  دینِ  اِسلام  اہلِ  اِسلام  گٔے  تِمے  یِمن  منٛز  یِم  ترٚے  صفت  آسن۔  پوٗرٕہ  تہٕ  کٲمِل  فرماں بردٲری۔  اِخلاص  بیٚیہِ  اِتباع  ملتِ  اِبراہیمی۔  چنانچہ  اللہ  تعالیٰ  چُھ  فرماوان۔"
  },
  {
    "verse_id": 125,
    "translation": "کُس  اکھاہ  چُھ  رُت  دین  کِنۍ  تٔمِس  شخصہٕ  سٕندِ  کھۅتہٕ  ییٚمۍ  پنٕںۍ  گردن  دٲر  پنُن  بُتھ  کوٚرُن  معبودِ  برحقس  کُن  یعنی  فرماں بردار  سپُد  عقٲیدن  تہٕ  عملن  اندر۔  درحالتیکہ  سُہ  آسہِ  بااخلاص  سارنٕے  کامین  اندر۔  کانہہ  عملاہ  کرِ  نہٕ  کُنہِ  ذٲتی  مصلحت  یا  ظٲہِردٲری  خٲطرٕ۔  بیٚیہِ  کرِ  مُتابعت  حضرتِ  ابراہیم  سٕندِس  مِلتس  یعنی  اِسلامس۔  یتھ  منٛز  نہٕ  کُنہِ  قسمہٕ  ہجیٚر  تہٕ  کجی  چُھ۔  تمہِ  علاوٕہ  تہِ  چُھ  سُہ  مِلت  قٲبلِ  اِتباع  تہٕ  پیروی،  کیازِ  اللہ  تعالیٰ  ہن  چُھ  اختیار  کوٚرمُت  حضرتِ  ابراہیم  پنُن  مُخلص  دوست۔  یہِ  کتھ  چھو  ظٲہِر  کہ  دوست  سٕندِس  طریقس  پیٚٹھ  پکُن  چُھ  محبوب  تہٕ  مقبول  آسان۔  یِم  تِہٕںدِ  مِلتٕچ  متابعت  کرن  تِہٕندِی  خٲطرٕ  چُھ  نجات  تہٕ  سعادت۔  اللہ  تعالیٰ  سٕنٛزٕے  پوٗرٕہ  متابعت  کرٕنۍ  چھےٚ  لٲزِم  کیازِ۔"
  },
  {
    "verse_id": 126,
    "translation": "خداے  سُندُے  چُھ  تہِ  سورُے  یہِ  آسمانن  تہٕ  زمینن  اندر  چُھ،  بیٚیہِ  چُھ  اللہ  تعالیٰ  پرتھ  چیزس  احاطہ  کٔرِتھ  پننہِ  عملہِ  سٍتۍ۔  یِمنٕے  دۅن  چیزن  پیٚٹھ  چُھ  وجوب  اِطاعتُک  دارومدار،  اکھ  کمالِ  سلطنتس  پیٚٹھ  بیٚیہِ  کمالِ  اِطلاع  وعلمس  پیٚٹھ۔  یِم  دۅشوے  چیز  چھِ  اللہ  تعالیٰ  سٕے  منٛز  بدرجہ  اکمل  موجود۔"
  },
  {
    "verse_id": 127,
    "translation": "اے  پیغمبر  برحق  صلی  اللہ  علیہ  و سلم  بیٚیہِ  حض  چھِ  لوٗکھ  تۅہیہِ  یتیم  زنانن  ہٕندِس  نِکاحس  مُتعلق  فتویٰ  پرٕژھان،  توٚہۍ  فرمٲوِیوکھ  اللہ  تعالیٰ  چُھ  تۅہیہِ  اِجازت  دِوان  تِمن  سٍتۍ  نِکاح  کرنُک۔  بشرطیکہ  توٚہۍ  کٔرِو  تِہٕندۍ  حقوق  پوٗرٕہ  ادا،  وۅنۍ  یِم  آیات  پرنہٕ  یِوان  چھِ  تۅہیہِ  پیٚٹھ  تِمن  چُھ  تعلُق  تِمن  زنانن  سٍتۍ  یِمن  نہٕ  توٚہۍ  سُہ  پنُن  حصہٕ  دِوان  چِھو  یُس  تِہٕندِ  خٲطرٕ  مُقرر  کرنہٕ  آمُت  چُھ۔  بیٚیہِ  چھِو  توٚہۍ  خواہش  تھاوان  تِمن  سٍتۍ  نِکاح  کرنُک  یُتھ  تمی  بہانہٕ  کھیٚیِو  تِہُند  مال۔  تِمن  یتیم  زنانن  ہرگاہ  تمہِ  مال  وجایداد  تہٕ  حُسن  و  جمال  واجنہِ  آسن  تیٚلہِ  چھِو  تِمن  سٍتۍ  نِکاح  کران  مگر  شریعت  موجوب  یُس  میراث  تہٕ  مہر  تِہُند  حق  چُھ  آسان  تہِ  چُھکھنہٕ  برابر  ادا  کران۔  اگر  صاحب  حُسن  وجمال  تِمہٕ  آسان  چَھنہٕ  تیٚلہِ  چھِو  نہٕ  تِمن  سٍتۍ  نہ  پانہٕ  نِکاح  کران  نہ  چھِوُوکھ  بیٚیہِ  کٲنسہِ  سٍتۍ  نِکاح  دِوان  کرنہٕ۔  کیازِ  نٹھ  چھو  آسان  کہ  تِہُند  مال  ودولت  ما  روزِ  نہٕ  تیٚلہِ  اسہِ  نِش،  بیٚیہِ  چُھ  اللہ  تعالیٰ  حکُم  فرماوان  ضعیف  تہٕ  بے  کس  لۅکٹین  ہٕندِ  حقہٕ،  بیٚیہِ  چُھ  اللہ  تعالیٰ  حکُم  فرماوان  کہ  یتیمن  ہٕندِ  حقہٕ  کٔرِو  پرتھ  معاملس  اندر  عدل  تہٕ  اِنصاف،  بیٚیہِ  تھٲوِو  وارٕہ  ییٚمہِ  کتھہِ  ہُند  خیال  کہ  یۅسہِٕ  رٕژ  کٲماہ  توٚہۍ  کٔرِویتیمن  تہٕ  زنانن  نسبت  تہِ  سورُے  چُھ  وارٕہ  پٲٹھۍ  اللہ  تعالیٰ  پوٗرٕہ  زانان۔"
  },
  {
    "verse_id": 128,
    "translation": "بیٚیہِ  ہرگاہ  کانہہ  زنانہ  کھوژِ  تہٕ  اندیشہِ  کرِ  پننِس  خاوندٕہ  سٕندِس  ماے  تہٕ  محبت  باقٕے  نہ  روزنس  بے  التفاتی  کرنس،  اتھ  صوٗرتس  اندر  چُھنہٕ  کانہہ  حرٕج  یِمن  دۅشوٕنۍ  ہرگاہ  یِم  پانہٕ  وٲنۍ  کُنہِ  طریقہٕ  صلح  کرن۔  مثلاً  اگر  زنانہٕ  یژھان  آسہِ  کہ  بہٕ  روزٕہ  ہا  أمۍسٕے  خاوندس  نِشہِ  یہِ  گوٚژھ  نہٕ  مےٚ  ترٲوِتھ  بیاکھ  نِکاح  کرُن۔  اتھ  صوٗرتس  اندر  تراوِ  سۅ  پنٕنۍ  کینہہ  حقوق  یِم  تِہٕندِس  مردس  پیٚٹھ  آسن۔  مردس  چُھ  جٲیِز  یِمن  کتھن  تسلیم  کرُن  تہٕ  زنانہِ  سٍتۍ  صلح  کرُن،  تنازعہ  کھۅتہٕ  جُدٲیی  تہٕ  مۅکجارٕہ  کھۅتہٕ  چُھ  صلحٕے  رُت  تہٕ  بہتر،  اِنسٲنی  طبیعتن  چُھ  سٍتۍ  تھاونہٕ  آمُت  بخل۔  پرتھ  اکھاہ  چُھ  یژھان  خرچس  اندر  کمی  کرٕنۍ۔  ہرگاہ  زنانہٕ  اخراجاتن  اندر  کمی  کرِ۔  مردس  ییہِ  بوزنہٕ  مےٚ  سپُد  مٲلی  فٲیدٕہ۔  سُہ  سپدِ  أمِس  زنانہِ  پانس  سٍتۍ  تھاونس  پیٚٹھ  رٲضی۔  دۅشوٕنۍ  بٲژن  ہٕںٛز  خواہش  تہٕ  طمع  ییٚلہِ  پوٗرٕہ  سپدِ،  دۅشوے  سپدن  صلحس  پیٚٹھ  رٲضی،  پس  ہرگاہ  توٚہۍ  اے  مردو،  زنانن  سٍتۍ  احسان  کٔرِو،  یچھ  سلوک  کرنہٕ  نِشہِ  پتھ  روزِو  تۅہیہِ  بنیوبوٚڈ  ثواب  کیازِ  اللہ  تعالیٰ  چُھ  تُہٕنٛزٕہ  سارے  کامہِ  پوٗرٕہ  زانان۔  تمی  مۅکھہٕ  دِیو  سُہ  تۅہیہِ  مزوٗرۍ۔"
  },
  {
    "verse_id": 129,
    "translation": "یہِ  کتھ  چھےٚ  مسلم  کہ  توٚہۍ  ہیٚکِو  نہٕ  ہرگِز  واریاہن  زنانن  منٛز  یِمن  سٍتۍ  تۅہیہِ  نِکاح  کوٚرمُت  آسیو  پرتھ  چیزس  اندر  عدل  تہٕ  برابری  کٔرِتھ۔  خصوصاً  دِل  چہِ  مایہِ  تہٕ  محبتس  اندر،  اگرچہ  تُہٕندۍ  دِل  ٲسِتن  سۅ  برابری  کرٕنۍ  سٮ۪ٹھاہ  یژھان  مگر  چونکہ  دِلُک  معاملہٕ  چُھنہٕ  کٲنسہِ  پننِس  اختیارس  اندر،  تمہِ  مۅکھہٕ  چُھنہٕ  دِل  کِس  معاملس  اندر  باز  خواست  کینہہ  مگر  باقٕے  معاملن  اندر  یِم  اِختیٲری  چھِ،  تِمن  اِختیٲری  چیزن  اندر  گژِھنہٕ  أکسٕے  زنانہِ  کُن  سورُے  توجہ  تہٕ  رغبت  کرٕنۍ،  یِمہٕ  یکطرفہ  توجہ  کرنہٕ  سٍتۍ  بیاکھ  زنانہٕ  ترٲوِیوٗن  بالکل  الوند  ہیُو  چیزاہ۔  حقوقِ  شرعیو  نِشہِ  بلکل  محروم۔  نہ  کٔرِو  تٔمۍ  سٕندۍ  حقوق  پوٗرٕہ  ادا  ییٚمہِ  سٍتۍ  سۅ  خاوند  واجِنۍ  بوزنہٕ  ییہِ  ہا۔  نہ  ییہِ  مۅکلاونہٕ  رٕتہِ  طریقہٕ  تااینکہ  بوزنہٕ  ییہِ  ہا  سۅ  بے  نِکاح  تہٕ  بے  خاوند۔  بیاکھ  شخصاہ  کرِ  ہا  تس  سٍتۍ  نِکاح۔  امہِ  طریقہٕ  زنانہٕ  الٲنز  تھاوٕنۍ  یہِ  گوو  تس  نسبت  صریح  ظلم  کرُن۔  ہرگاہ  پننِس  نِکاحس  منٛز  تھاوٕنۍ  آسہِ  تیٚلہِ  تھٲوِیون  رٕتہِ  طریقہٕ،  تتھ  صورتس  اندر  ہرگاہ  بروںٹھ  کنہِ  ناگوار  معاملہٕ  آسن  پیش  آمٕتۍ  تِمن  معاملاتن  کٔرِو  اِصلاح،  آیندٕہ  خٲطرٕ  روٗزِو  تِتھیٚو  معاملو  نِشہِ  بالکل  پتھ۔  برونٹھمین  معاملن  کٔریو  اللہ  تعالیٰ  تہِ  درگُذر،  کیازِ  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 130,
    "translation": "وۅنۍ  ہرگاہ  تٔمۍ  دۅن  بٲژن  منٛز  کُنہِ  طریقہٕ  موافِقت  سپدِنہٕ  بلکہ  سپدن  تِم  اکھ  أکِس  نِشہِ  جُدا  طلاق  سٍتۍ  یا  خلعہ  سٍتۍ  تتھ  منٛز  مہ  تھٲوِیون  یِمو  دۅیو  منٛزٕہ  کانہہ  یہِ  خیال  کہ  میانہِ  ورٲے  پکہِ  نہٕ  بییِس  وتھٕے  بلکہ  کرِ  اللہ  تعالیٰ  پرتھ  أکِس  یِمو  دۅیو  أندرٕہ  بییِس  نِشہِ  بے  نیاز۔  کیازِ  اللہ  تعالیٰ  چُھ  سٮ۪ٹھاہ  وُسعت  وول  سٮ۪ٹھاہ  حِکمت  وول۔"
  },
  {
    "verse_id": 131,
    "translation": "اللہ  تعالیٰ  سُندُے  مُلک  چُھ  تہِ  سورُے  یہِ  آسمانن  اندر  چُھ  یہِ  زمینن  اندر  چُھ  تس  مالکِ  حقیقی  تہٕ  مالکِ  کُل  سٕنٛز  فرمانبردٲری  کرٕنۍ  چھےٚ  لٲزِم  تہٕ  ضروٗری۔  امیُک  حکُم  چُھوونہٕ  تۅہی  یوت  کرنہٕ  یِوان،  بلکہ  واقعی  طور  فرموو  اسہِ  امیُک  حکُم  تِمن  لوٗکن  تہِ  یِمن  آسمٲنی  کتابہٕ  یعنی  تورات  واِنجیل  عطاکرنہٕ  آیہِ  تۅہیہِ  برونٹھ۔  تۅہیہِ  تہِ  چُھو  حکُم  کرنہٕ  یِوان  کہ  کھوٗژِو  اللہ  تعالیٰ  ہس۔  تِہٕندۍ  سٲرِی  حکُم  مٲنِو۔  نافرمٲنی  نِشہِ  روزِو  پتھ۔  یتھ  سورہ  شریفس  چُھ  گۅڈ  کرنہٕ  آمُت  امی  حُکم  سٍتۍ،  یہِ  کتھ  تہِ  آیہِ  تِمن  یہودو  نصاریٰ  ہن  بیٚیہِ  تۅہیہِ  تہِ  وارٕ  ہ  بیان  کرنہٕ  کہ  ہرگاہ  توٚہۍ  احکامن  ہٕںٛز  مُخالفت  کٔرِتھ  کُفر  کٔرِو  تمیُک  چُھنہٕ  اللہ  تعالیٰ  ہس  کانہہ  پروا  تہٕ  کانہہ  ضریر،  کیازِ  اللہ  تعالیٰ  سُندُے  چُھ  مُلک  تہِ  سورُے  یہِ  آسمانن  تہٕ  زمینس  اندر  چُھ،  یِتھِس  بٔڈِس  پادشاہس  چُھنہٕ  کانہہ  نقصان  تُہٕنٛزِ  نافرمٲنی  سٍتۍ  بلکہ  نقصان  چُھو  تۅہیہِ  پٲنۍ  پانس  یِتھِس  بٔڈِس  شہنشاہِ  اعظم  سٕنٛز  مُخالفت  کرنہٕ  سٍتۍ،  اللہ  تعالیٰ  چُھنہٕ  کٲنسہِ  ہٕندِس  اِطاعت  وفرمانبردٲری  محتاج۔  سُہ  چُھ  کٲمِل  الصفات  آسنہٕ  مۅکھہٕ  بذاتِ  خود  تعریف  کرنہٕ  آمُت۔  لہٰذا  چھنہٕ  کٲنسہِ  ہٕںٛزِ  نافرمٲنی  سٍتۍ  تِہٕندین  صفتن  اندر  کُنہِ  قسمہٕ  کمی  لبنہٕ  یِوان۔"
  },
  {
    "verse_id": 132,
    "translation": "اللہ  تعالیٰ  سُندُے  چُھ  سورُے  یہِ  آسمانن  اندر  تہٕ  زمینن  اندر  چُھ  سُ۔  ے  چُھ  تِمن  سارنٕے  چیزن  اندر  قٲدر  مُختار  پننین  فرماں بردار  بندن  ہٕندِ  خٲطرٕ  چُھ  سُہ  کٲفی  کار  ساز  سُہ  تُہُند  کارساز  ٲسِتھ  کُس  اکھاہ  ہیٚکہِ  تِمن  فرماں بردار  بندن  ضریر  واتنٲوِتھ۔"
  },
  {
    "verse_id": 133,
    "translation": "اللہ  تعالیٰ  یِمہٕ  دین  چہ  کامہ  تۅہیہِ  فرماوان  چُھو،  تہِ  چُھ  سُہ  تُہٕندِی  سعادت  خٲطرٕ  فرماوان۔  ورنہ  سُہ  ہیٚکہِ  یہِ  کٲم  بیین  لوٗکن  نِشہِ  تہِ  پوٗرٕہ  کرنٲوِتھ،  تٔمِس  چھےٚ  امِچ  پوٗرٕہ  قدرت۔  اے  لوٗکو  توٚہۍ  مہ  روٗزنِو  یہِ  خیال  کہ  أسۍ  چھِ  کمتانۍ۔  ہرگاہ  سُہ  یژِھہ  تۅہیہِ  سارنٕے  کریو  ختم،  تۅہیہِ  بدل  انہِ  بیین  لوٗکن  تِمنٕے  دپہِ  یہِ  کٲم  کرٕنۍ،  اللہ  تعالیٰ  چُھ  ہمیشہ  پرتھ  وقتہٕ  اتھ  پیٚٹھ  قدرت  وول۔  کانہہ  تہِ  ہیٚکہِ  نہٕ  تِہٕندِس  حُکمس  پتھ  رٔٹِتھ۔  وۅنۍ  ہرگاہ  تٔمۍ  تہِ  یوٚژھ  نہٕ  یہِ  چُھ  تٔمسُند  بوٚڈ  عنایت  تہٕ  مہربٲنی۔  لہٰذا  زٲنِو  توٚہۍ  تٔمۍسٕندین  حُکمن  تعمیل  کرُن  سٮ۪ٹھاہ  غنیمت۔  بیٚیہِ  پننہِ  خٲطرٕ  بوٚڈ  سعادت۔  دین  چن  کامین  ہُند  عِوض  تہٕ  بدلہٕ  بنہِ  ٲخرتسٕے  اندر۔  لہٰذا  دنیاہس  منٛز  دین  چن  کامین  ہُند  نفع  تہٕ  فٲیدٕہ  نہ  بننہٕ  سٍتۍ  مہ  ٲسِو  بد  دِل  سپدان۔"
  },
  {
    "verse_id": 134,
    "translation": "یُس  اکھاہ  دینٕچ  کٲم  کٔرِتھ  دنیاہُک  ثواب  تہٕ  نفع  تہٕ  فٲیدٕہ  ژھانڈِہ  سُہ  چُھو  سخت  غلطی  پیٚٹھ،  کیازِ  اللہ  تعالیٰ  ہس  ںِشہِ  چُھ  دنیاہُک  ثواب  تہِ  ٲخرتُک  ثواب  تہِ۔  ییٚلہِ  اللہ  تعالیٰ  ہس  نِشہِ  اعلیٰ  تہٕ  ادنیٰ  دۅشوے  چیز  بننہٕ  خٲطرٕ  چُھ  شرط  باایمان  مرُن۔  اکہِ  پھِرِ  مرتد  سپدنُک  تہِ  چُھ  یۅہے  حکُم۔  پس  کیازِ  ییہِ  پست  ہمت  بٔنِتھ  ادنیٰ  چیزٕے  تس  نِشہِ  ژھاںڈنہٕ،  یہِ  چُھنہٕ  تس  پسند،  اللہ  تعالیٰ  چُھ  سٮ۪ٹھاہ  بوزن  وول  سٮ۪ٹھاہ  وُچھن  وول  سارنٕے  ہٕںٛزٕہ  کتھہٕ  منگُن  تہٕ  درخواست  کرُن  چُھ  بوزان۔  سارنٕے  ہٕںٛزن  نیتن  ہُند  چُھ  تس  پوٗرٕہ  علم۔  ٲخرتُک  ثواب  ژھانڈوٕنین  دِیہِ  سُے  ٲخرتُک  ثواب۔  دنیاہُک  ثواب  ژھانڈوٕنین  دِیہِ  دنیاکُے  ثواب  مگر  ٲخرت  کہِ  ثواب  نِشہِ  سپدن  تِم  محروم۔  لہٰذا  گژِھہ  دینٕچ  کٲم  یعنی  عبادت  کٔرِتھ  ٲخرت  کِسٕے  ثوابس  امیدوار  روزُن۔  عبادت  تہٕ  دینٕچ  کٲم  کٔرِتھ  گژِھہ  نہٕ  دنیاہُک  ثواب  تہٕ  مزوٗرۍ  ژھانڈٕنۍ۔  امہِ  أندرٕہ  چُھو  نہٕ  مُراد  دنیا  گژِھہ  نہٕ  ژھانڈنُے  نہ  بلکہ  گژِھہ  ضروٗر  ژھاںڈُن۔  مگر  عبادتُک  معاوضہ  نہٕ  بلکہ  گژِھہ  مُستقل  طور  خدایس  نِشہِ  دُنیا  ضروٗر  ژھانڈُن۔"
  },
  {
    "verse_id": 135,
    "translation": "اے  باایمانو  سارنٕے  معاملاتن  اندر  ادا  کہ  وقتہٕ  تہٕ  بیٚیہِ  فٲصلہٕ  کرنٕکہ  وقتہٕ  تہِ  ٲسِو  عدل  واِنصافس  پیٚٹھ  قٲیِم  روزان۔  ہرگاہ  اِقرار  یا  گوٲہی  دِنٕچ  نوبت  پیٚوان  آسہِ  تمہِ  ساتہٕ  تہِ  خداے  سٕندِ  خوشنودی  خٲطرٕ  ٲسِو  پٔزۍ  گوٲہی  حقیقتِ  حال  صاف  صاف  ظٲہِر  کران،  اگرچہ  سۅ  گوٲہی  یا  اِظہار  ٲسِتن  تۅہیہِ  پننہِ  حقہٕ  مُضِر  سپدان،  یا  تُہٕندِس  مٲلِس  ماجہِ  یا  رشتہٕ  دارس  مُتعلق  مُضرِ  سپدان،  گوٲہی  دِن  کہ  وقتہٕ  مہ  ٲسِو  ییٚمہِ  کتھہِ  ہُند  کانہہ  خیال  تھاوان  کہ  ییٚمِس  پیٚٹھ  اسہِ  گوٲہی  دِن  چھےٚ  سُہ  چھا  امیر  کِنہٕ  فقیر۔  توٚہۍ  مہ  ٲسِو  کانسہِ  ہٕںٛزِ  امیری  وفقیری  کُن  وُچھان،  اللہ  تعالیٰ  ہس  چُھ  تِمن  دۅشوٕنۍ  سٍتۍ  تُہٕندِ  کھۅتہٕ  زیادٕہ  تعلُق۔  اللہ  تعالیٰ  چُھ  یژھان  اتھ  معاملس  اندر  پوٚز  پزراوُن،  لہٰذا  مہ  کٔرِو  توٚہۍ  پیروی  پننہِ  نفس  چہِ  خواہشہِ  ہٕںٛز  پزِ  نِشہِ  ڈلنس  اندر،  ہرگاہ  توٚہۍ  گوٲہی  دِوان  اورُک  یو  رؤنِو۔  صاف  صاف  پوٚز  پوٚز  ؤنِو  نہٕ  پٔزۍ  گوٲہی  دِنہٕ  نِشہِ  کٔرِو  اِنکار۔  یاد  تھٲوِو  اللہ  تعالیٰ  چُھ  تُہٕنٛزٕہ  سارے  کامہِ  پوٗرٕہ  زانان۔  سُہ  دِیہِ  تۅہیہِ  پانے  پوٗرٕہ  سزا۔"
  },
  {
    "verse_id": 136,
    "translation": "اے  مُجمل  پٲٹھۍ  ایمان  انوٕنیو  توٚہۍ  بوزِو  وارٕہ  ضروٗری  عقٲیدن  ہُند  تفصیل۔  تۅپتہٕ  کٔرِو  تِمن  چیزن  پوٗرٕ  پژھ۔  پژھ  کٔرِو  خداے  سٕندِس  ذاتس  بیٚیہِ  تِہٕندین  سارنٕے  صفتن۔  بیٚیہِ  کٔرِو  پژھ  تِہٕندِس  پیغمبرس  یعنی  حضرتِ  محمدؐ  سٕندِس  رِسالتس،  بیٚیہِ  کٔرِو  پژھ  تتھ  کتابہِ  یۅسہٕ  کتاب  نٲزِل  کٔر  پننِس  پیغمبرس  پیٚٹھ  یعنی  قرآنِ  مجیدس،  بیٚیہِ  تِمن  سارنٕے  کتابن  یِمہٕ  تٔمۍ  نٲزِل  کرِ  قرآنِ  مجیدٕہ  برونٹھ  بیین  پیغمبرن  پیٚٹھ،  یُس  شخصاہ  انکار  کرِ  خداے  سٕندِس  ذاتس  یا  تِہٕندین  صفتن  بیٚیہِ  تِہٕندین  ملٲیکن  بیٚیہِ  تِہٕںٛزن  کتابن  بیٚیہِ  تِہٕںدین  پیغمبرن  بیٚیہِ  پٔتمِس  دۅہس  یعنی  قیامتس،  پٔزۍ  پٲٹھۍ  سُہ  شخص  پیٚو  حقہٕ  نِشہِ  علمِ  واقعی  نِشہِ  بیٚیہِ  مقصدِ  اصلی  نِشہِ  یعنی  نجات  نِشہِ  گُمرٲہی  ہٕندِس  سٔنِس  چاہس  اندر  یَتھ  نہٕ  ووںتُے  چُھ  کُنہِ۔"
  },
  {
    "verse_id": 137,
    "translation": "پٔزۍ  پٲٹھۍ  یِم  لوٗکھ  گۅڈٕہ  مسلمان  سپٕدۍ،  توپتہٕ  بیٚیہِ  کٲفر  مرتد،  توپتہٕ  سپٕدۍ  بیٚیہِ  مسلمان،  توپتہٕ  سپٕدۍ  بیٚیہِ  مرتد،  توپتہٕ  کٔرٕکھ  زیادتی  کُفرس  اندرمرنہٕ  کِس  دمس  تاںۍ،  یہِ  بنہِ  نہٕ  زانہہ  کہ  اللہ  تعالیٰ  کیاہ  کرِ  تِمن  مغفرت  تہٕ  بخشٲیِش۔  نہ  ہاوِ  اللہ  تعالیٰ  تِمن  منزِٰل  مقصود  یعنی  جنتس  کُن  کانہہ  وتھاہ۔  کیازِ  مغفرت  تہٕ  جنت  چُھ  ایمانس  پیٚٹھ  ثٲبِت  قدم  روزن  والین  خٲطرٕ۔"
  },
  {
    "verse_id": 138,
    "translation": "خوش  خبر  بوزنٲوِیوکھ  مُنافِق  ییٚمہِ  کتھہِ  ہٕںٛز  کہ  تُہٕندِ  خٲطرٕ  چُھ  ٲخرتس  اندر  سخت  دود  دِوُن  عذاب  تجویز  کرنہٕ  آمُت۔"
  },
  {
    "verse_id": 139,
    "translation": "تِم  گٔے  ناتِمے  یِمو  کٲفر  بنٲوۍ  پنٕںۍ  دوست  باایمان  ترٲوِتھ،  تِم  چھا  تِمن  نِشہِ  گژِھتھ  معزز  بنُن  یژھان،  تِمن  نِشہِ  عزت  بنیٚکھ  نہٕ  کینہہ،  کیازِ  سورُے  عزت  چُھ  خدایس  اَتھہِ،  سُہ  یس  عزت  یژِھہ  دیُن  تس  بنہِ  عزت۔"
  },
  {
    "verse_id": 140,
    "translation": "اے  مسلمانو  توٚہۍ  مہ  ٲسِو  مُنافِقن  ہٕندۍ  پٲٹھۍ  کٲفرن  سٍتۍ  کانہہ  تعلق  تھاوان  خصوصاً  ییٚمہِ  وقتہٕ  تِم  کُفریاتن  ہُند  تذکرہ  کران  آسن۔  چنانچہِ  ییٚمہِ  برونٹھ  تہِ  چُھ  اللہ  تعالیٰ  ہن  سورہ  انعامس  اندر  حکُم  نٲزِل  کوٚرمُت  تۅہیہِ  پیٚٹھ  کہ  ییٚلہِ  کُنہِ  مجلِسہِ  اندر  خداے  سٕندین  آیاتن  و  احکامن  نسبت  انکار  یا  ٹھٹھہٕ  آسہِ  یِوان  کرنہٕ  تتھ  مجلِسہِ  منٛز  ٲسۍزیو  نہٕ  توٚہۍ  تِمن  سٍتۍ  بیٚہان،  یوٚتانۍ  نہٕ  تِم  بیٚیہِ  کانہہ  بدل  کتھاہ  تُلان  تہٕ  شروع  کران  آسن،  ورنہ  سپدِو  توٚہۍ  تِمنٕے  ہِی  گنہس  اندر۔  اتھ  منٛز  چھِ  نٔنۍ  کٲفر  تہٕ  پوٗشیدٕہ  کٲفر  یعنی  مُنافِق  برابر۔  چنانچہِ  سزا  ے  کُفر  یعنی  نارِ  جہنم  تتھ  منٛز  تہِ  چھِ  برابر،  بیشک  اللہ  تعالیٰ  چُھ  سونبروُن  تہٕ  جمع  کروُن  مُنافِقن  تہٕ  کٲفرن  نارِ  جہنمس  اندر  اِکہٕ  وٹہٕ۔"
  },
  {
    "verse_id": 141,
    "translation": "یِم  مُنافِق  پراران  تہٕ  امیدوار  چھِ  آسان  تُہٕندِس  نقصانس،  توپتہٕ  اگر  تۅہیہِ  حٲصِل  سپدان  چھےٚ  خداے  سٕندِ  طرفہٕ  کانہہ  فتحاہ،  تمہِ  ساتہٕ  چھِ  تُہُندُے  بٔنِتھ  تۅہیہِ  ونان  أسۍ  ٲسۍ  ناتوہی  سٍتۍ  جہادس  منٛز  شریک،  اسہِ  تہِ  دِیو  کینہہ  مالِ  غنیمت  أندرٕہ،  ہرگاہ  کٲفرن  سپدِ  غلبُک  کانہہ  حِصا،  تمہِ  ساتہٕ  چھِ  تِمن  نِشہِ  تِم  گٔژِھتھ  تِمن  ونان،  کیاہ  أسۍ  ہیٚژان  نا  تۅہیہِ  پیٚٹھ  غٲلِب  سپدٕںۍ،  کیاہ  أسۍ  بچٲوِو  نا  توٚہۍ  مسلمانن  نِش،  اسہِ  کوٚر  نا  زٲنِتھ  کٔرِتھ  تۅہیہِ  بچاونہٕ  خٲطرٕ  مسلمانن  مدد،  سُہ  طریقہٕ  کوٚر  اِختیار  ییٚمہِ  سٍتۍ  جنگُک  حال  بدلیوو،  توٚہۍ  سپدِو  غٲلِب  لہٰذا  دِیُو  اسہِ  تہِ  کینہہ  حٲصِل  کرمتہِ  مالہٕ  أندرٕہ۔  غرض  کہ  دۅشوے  طرفو  ٲسۍ  تِم  مال  حٲصِل  کران۔  دنیاہس  أندرہے  اپُزۍ  مسلمان  بٔنَتھ  زندگی  بسر  کران  ٲسۍ  مگر،  اللہ  تعالیٰ  کرِ  فٲصلہٕ  تۅہیہِ  تہٕ  تِمن  منٛز  قیامت  کہ  دۅہ،  تتھ  فٲصلس  منٛز  دِیہِ  نہٕ  اللہ  تعالیٰ  ہرگِز  کٲفرن  مسلمانن  پیٚٹھ  غٲلِب  سپدنٕچ  کانہہ  وتھاہ۔"
  },
  {
    "verse_id": 142,
    "translation": "پٔزۍ  پٲٹھۍ  مُنافِق  چھِ  امہِ  دُورنگی  چالہِ  سٍتۍ  دھوکہٕ  دِوان  پننہِ  خیالہٕ  خدایس،  سُہ  چُھ  امی  قسمہٕ  امیُک  بدلہٕ  تہٕ  سزا  دِنہٕ  وول۔  چونکہِ  تِہٕندین  دِلن  اندر  چُھنہٕ  ایمان  کِہِنۍ،  تمہِ  مۅکھہٕ  چھِنہٕ  تِم  نماز  فرض  زانان،  نہ  چُھ  تِمن  نماز  پرنس  پیٚٹھ  کُنہِ  ثوابُک  اعتقاد،  تمہِ  مۅکھہٕ  چُھ  تِہُند  خیال،  ییٚلہِ  تِم  مُنافِق  وۅتھان  چھِ  نمازِ  کُن،  وۅتھان  چھِ  سٮ۪ٹھاہ  سُستی  سان  کیازِ  دلچسپی  تہٕ  فرحت  چھےٚ  اعتقادٕ  ہ  تہٕ  اُمیدوٲری  سٍتۍ  پٲدٕہ  سپدان،  یِم  چھِ  نماز  پران  فقط  لوٗکن  ہاونہٕ  خٲطرٕ۔  خداے  سُند  یاد  چھِنہٕ  تِم  کران  مگر  زیٚوِ  سٍتی  سُہ  تہِ  کمٕے۔"
  },
  {
    "verse_id": 143,
    "translation": "کٲفرن  تہٕ  باایمانن  درمیان  چھِ  تِم  الٲندۍ،  مترددتہٕ  حٲران۔  نہ  اور  نہ  یور،  نہ  چھِ  یِم  مسلمانن  سٍتۍ،  نہ  چھِ  یِم  تِہٕندین  دُشمنن  یعنی  کٲفرن  سٍتۍ،  یِمن  اللہ  تعالیٰ  وتھ  راورِ  تِہٕندِ  خٲطرٕ  لٔبِو  نہٕ  توٚہۍ  ہِدایتٕچ  تہٕ  باایمان  بنہٕ  نٕچ  کانہہ  وتھاہ۔"
  },
  {
    "verse_id": 144,
    "translation": "اے  باایمانومہ  بنٲوِیوکھ  کٲفر  تہٕ  مُنافِق  پنٕنۍ  دوست  باایمان  ترٲوِتھ،  کیاہ  توٚہۍ  چھِوہ  یژھان  تِمن  سٍتۍ  دوستانہٕ  لٲگِتھ  پانس  پیٚٹھ  خداے  سُند  نوٚن  الزام  ہیٚون  تہٕ  پنُن  پان  خواہ  مخواہ  مُجرِم  تہٕ  مُستحق  عذاب  بناوُن،  اسہِ  ییٚلہِ  تۅہیہِ  امِچ  ممانعت  کٔر،  توٚہۍ  کیازِ  تھٲوِو  تِمن  سٍتۍ  دوستی۔"
  },
  {
    "verse_id": 145,
    "translation": "پٔزۍ  پٲٹھۍ  مُنافِق  آسن  جہنم  کِس  بوٚنمِس  طبقس  اندر  ژٔکِس  تل،  بیٚیہِ  لبہٕ  ہن  نہٕ  ژٕ  اے  مُخٲطِب  یِہٕندِ  خٲطرٕ  کانہہ  مددگاراہ  یُس  تِمن  عذاب  نِشہِ  بچٲوِتھ  ہیٚکہِ۔"
  },
  {
    "verse_id": 146,
    "translation": "مگر  یِم  تِمو  أندرٕہ  نفاق  نِشہِ  توبہٕ  کرن  بیٚیہِ  ییٚمۍ  رِیا  ترٲوِتھ  پنُن  دین  کوٚر  خٲلِص  خداے  سٕندِ  رضا  خٲطرٕ  یعنی  یِم  پننین  عقٲیدن  اِخلاقن  تہٕ  قعمالن  اِصلاح  کرن،  پس  یِم  توبہٕ  کرٕوٕنۍ  لوٗکھ  آسن  باایمانن  سٍتۍ  جنت  کین  درجن  منٛز  ٲخرتس  اندر،  اللہ  تعالیٰ  دِیہِ  ٲخرتس  اندر  کٲمِل  باایمانن  بٔڈ  مزوٗرۍ۔  وۅنۍ  یِم  توبہٕ  کروٕنۍ  چھِ  تِمن  تہِ  کرِ  اللہ  تعالیٰ  بٔڈ  مزوٗرۍ  عطا۔"
  },
  {
    "verse_id": 147,
    "translation": "اللہ  تعالیٰ  کیاہ  کرِ  تۅہیہِ  عذابس  گرفتار  کٔرِتھ۔  ہرگاہ  تٔمۍ  سٕندین  نعمتن  ہٕںٛز  توٚہۍ  شُکر  گُذٲری  کٔرِو  بیٚیہِ  ییٚلہِ  تس  پژھ  کٔرِو۔  اللہ  تعالیٰ  چُھ  لوٗکن  ہٕںٛزن  عملن  ہُند  قدر  دان،  تٔمِس  چھےٚ  سارنٕے  ہٕندِ  حالٕچ  پوٗرٕہ  خبر۔  سُہ  چُھ  زانان  کُس  کمہِ  نیت  چُھ  عبادت  کران۔  کسٕندِس  دِلس  اندر  کوٗتاہ  خلوص  چُھ۔"
  },
  {
    "verse_id": 148,
    "translation": "اللہ  تعالیٰ  چُھنہٕ  پسند  کران  کٲنسہِ  ہٕںٛز  یچھ  کتھ  زیٚوِہ  پیٚٹھ  ہیٚںۍ  تہٕ  مشہور  کرٕنۍ  مظلومس  ورٲے  یعنی  یس  ظُلم  کرنہٕ  آسہِ  آمُت۔  سُہ  ہے  ظٲلم  سٕنٛز  یچھ  کتھ  مشہور  کرِ  تس  چُھنہٕ  کانہہ  گناہ،  اللہ  تعالیٰ  چُھ  مظلوم  سُند  فریاد  بوزوُن۔  ظٲلم  سُند  حال  پوٗرٕہ  زانہٕ  وُن۔"
  },
  {
    "verse_id": 149,
    "translation": "ہرگاہ  رٕژ  کٲم  نٔنۍ  پٲٹھۍ  کٔرِویا  پوٗشیدٕہ  پٲٹھۍ  یا  کٲنسہِ  ہٕںٛزِ  بدی  درگُذر  کٔرِو  سۅچھےٚ  رٕژ  کٲم۔  پس  اللہ  تعالیٰ  چُھ  سٮ۪ٹھاہ  درگُذر  کروُن  سٮ۪ٹھاہ  قدرت  وول۔  باوجود  قدرت  چُھ  درگُذر  کران،  لہٰذا  ٲسِو  توٚہۍ  تہِ  درگُذر  کران۔  تتھ  بدل  کرِ  اللہ  تعالیٰ  تُہٕندین  گنہن  درگُذر۔"
  },
  {
    "verse_id": 150,
    "translation": "بیشک  یِم  انکار  چھِ  کران  خدایس  تہٕ  تِہٕندین  پیغمبرن،  بیٚیہِ  یِم  یژھان  چھِ  فرق  کرٕنۍ  باعتبار  ایمان  خدایس  تہٕ  تِہٕندین  پیغمبرن  اندر  یعنی  خدایس  کرہن  پژھ  تِہٕندین  بعض  پیغمبرن  کرہن  اِنکار،  بیٚیہِ  چھِ  پانہٕ  اقرار  کران  کہ  أسۍ  چھِ  بعض  پیغمبرن  ایمان  انان  بعضن  چھِ  کران  اِنکار،  بیٚیہِ  چھِ  یژھان  کُفرس  تہٕ  ایمانس  درمیان  اکھ  ترٚیِم  وتھاہ  کڈٕںۍ۔"
  },
  {
    "verse_id": 151,
    "translation": "امہِ  قسمٕکۍ  لوٗکھ  یِم  خدایس  ایمان  انن  پیغمبرن  تِہٕندین  کرن  اِنکار  یا  أڈین  پیغمبرن  کرن  پژھ  تہٕ  أڈین  کرن  اِنکار  چھِ  یقیناً  کٲفر،  اسہِ  چُھ  کٲفرن  ہٕندِ  خٲطرٕ  عذاباہ  ذلیل  کروُن  تُھوومُت،  سُے  عذاب  ییہِ  تِمن  تہِ  کرنہٕ۔"
  },
  {
    "verse_id": 152,
    "translation": "وۅنۍ  گٔے  تِم  لوٗکھ  یِمو  پژھ  کٔر  کُنِس  خدایس  بیٚیہِ  تہٕندین  پیغمبرن  بیٚیہِ  کٔرٕکھ  نہٕ  کانہہ  فرق  تِمن  اندر  پژھ  کرنٕہ  کہِ  اعتبارٕہ  ایمان  اننہٕ  کہِ  اعتبارٕہ،  یِمنٕے  لوٗکن  کیاہ  کرِ  اللہ  تعالیٰ  ٲخرتس  اندر  مزوٗرۍ  پنٕںۍ  عطا  یۅسہٕ  تِمن  شوٗبہِ،  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 153,
    "translation": "اے  پیغمبرِ  برحق  اہلِ  کتاب  یعنی  یہود  چھِ  درخواست  کران  تۅہیہِ  کہ  توٚہۍ  وٲلِو  تِمن  پیٚٹھ  کتاباہ  آسمانہٕ  پیٚٹھہٕ۔  اتھ  أہٕندِس  وننس  مہ  کٔرِو  اعتبار،  پس  بتحقیق  درخواست  تہٕ  سوال  کوٚر  تِمو  حضرتِ  عیسیٰ  ہس  امہِ  کھۅتہٕ  بٔڈِ  چیزُک،  پس  ووٚن  تِمو  حضرتِ  موسیٰ  ہس  کہ  اسہٕ  ہٲوِیون  اللہ  تعالیٰ  نٔنۍ  پٲٹھۍ  بے  حِجاب،  تاینکہ  أسۍ  وُچھِہون  سُہ  پننیو  أچھو،  چنانچہ  اتھ  گُستٲخی  پیٚٹھ  رٔٹۍ  تِم  ترٚٹہِ،  پننہِ  ظلم  تہٕ  شرارت  سببہٕ۔  توپتہٕ  گٔے  حضرتِ  عیسیٰ  سٕندِ  دعا  سٍتۍ  بیٚیہِ  زِندٕہ،  کوٚرُکھ  بیاکھ  شرارت۔  ووٚژھ  بنووُکھ  معبود  پنُن۔  حق  وبٲطل  چہ  کٲژاہ  دلیلہٕ  تِمن  نِشہِ  واتنہٕ  پتہٕ  یعنی  معجزاتِ  حضرتِ  موسیٰ  علیہ  السلام،  پس  کوٚر  بیٚیہِ  اسہِ  تِمن  اتھ  جُرمس  تہِ  عفو  تہٕ  درگُذر،  تِہُند  توبہٕ  کوٚر  بیٚیہِ  قبول،  بیٚیہِ  کوٚر  اسہِ  عطا  حضرتِ  موسیٰ  ہس  نوٚن  غلبہٕ  بیٚیہِ  کٲفی  رعب۔  مگر  نہ  کوٚرسٲنۍ  عفو  تہٕ  درگُذر  کرنن  کانہہ  اثر  تِمن  پیٚٹھ  نہ  حضرتِ  موسیٰ  سٕندۍ  رعبن،  بلکہ  روٗدۍ  تِم  بدستور  پننِس  شرارتس  پیٚٹھ  تہٕ  نافرمٲنی  پیٚٹھ۔"
  },
  {
    "verse_id": 154,
    "translation": "بیٚیہِ  تُل  اسہِ  کوہِ  طور  تِمن  نِشہِ  عہد  رٹنہٕ  خٲطرٕ  تِمن  پیٚٹھ  کُن۔  معلق  تہ  الوند  تھُوو  تِمن  سیٚدِ  سیٚود،  بیٚیہِ  کوٚر  اسہِ  حکُم  تِمن  شہرکہ  دروازٕہ  کِنۍ  أژِو  خدایس  کُن  نٔمِتھ،  بیٚیہِ  کریوکھ  حکُم  اسہِ  تِم  تِمن  بٹہٕ  وارِ  دۅہ  مہ  ڈٔلِو  سانہٕ  حُکمہٕ  نِشہِ  گاڈٕہ  رٹنس  اندر،  بیٚیہِ  کرنٲوۍ  اسہِ  تِم  وارٕہ  پٲٹھۍ  عہد  تہٕ  اقرار۔"
  },
  {
    "verse_id": 155,
    "translation": "تِمو  پھُٹرٲوۍ  سٲرِی  عہد  تہٕ  اقرار،  پس  امی  سببہٕ  کہ  تِمو  کیاہ  پھُٹروو  سُہ  پنُن  عہد۔  بیٚیہِ  کوٚرُکھ  اِنکار  خداے  سٕندین  آیاتن،  بیٚیہِ  کٔرِکھ  شہید  حضراتِ  انبیا  ناحق،  کٔرۍ  اسہِ  تِم  عذابس  گرفتار،  بیٚیہِ  تِہٕندِ  وننہٕ  مۅکھہٕ  سٲنۍ  دِل  چھِ  محفوظ  تِمن  کرِنہٕ  کانہہ  بیاکھ  مُخالفِ  دین  یعنی  اِسلام  کُنہِ  قسمہٕ  اثر۔  یہِ  وننہٕ  أندرٕہ  چُھ  تِہُند  مُراد  کہ  أسۍ  چھِ  پننِس  مذہبس  پیٚٹھ  مضبوط  تہٕ  پۅختہٕ،  مضبوطی  تہٕ  پۅختگی  چھَنہٕ  کینہہ  بلکہ  چھِ  اللہ  تعالیٰ  ہن  تِہٕندِ  کُفرٕہ  سببہٕ  تِہٕندین  دِلن  پیٚٹھ  شرُوک  دیتمُت  تہٕ  مُہر  کٔرمٕژ۔  تااینکہ  پزِہ  کتھہِ  ہُند  اثر  چُھنہٕ  تِہٕندین  دِلن  پیٚٹھ  سپدان،  پس  ایمان  انن  نہٕ  تِم  مگر  کمٕے۔  سُہ  کم  ایمان  قابلِ  قبول  چُھنہٕ،  لہذا  چھِ  تِم  بے  ایمان  تہٕ  کٲفرٕے۔"
  },
  {
    "verse_id": 156,
    "translation": "بیٚیہِ  کٔرۍ  اسہِ  تِم  عذابس  گرفتار  تِہٕندِ  کُفرٕہ  سببہٕ۔  بیٚیہِ  حضرتِ  مریمس  پیٚٹھ  بٔڈۍ  اپُزۍ  تہٕ  بہتان  نوراونہٕ  سببہٕ۔"
  },
  {
    "verse_id": 157,
    "translation": "بیٚیہِ  یہِ  دعویٰ  کرنہٕ  سببہٕ  کہ  اسہِ  مور  حضرتِ  مسیح  عیسیٰ  حضرتِ  مریم  سُند  نیٚچُو  پیغمبرِ  خدا،  حالانکہ  یِہ  چھِ  تِم  محض  غلط  تہٕ  اپُز  ونان۔  حقیقت  چھےٚ  یہِ  کہ  نہ  مور  سُہ  تِمو  نہ  دیُتُکھ  پھہہِ،  بلکہ  آو  بیاکھ  شخص  تِمن  ہِیو  بناونہٕ۔  سُے  ڈۅکھُر  تِمو  کٲٹھِس۔  سُے  شخص  دِیُتُکھ  پھہہِ،  پٔزۍ  پٲٹھۍ  یِم  اتھ  منٛز  اِختلاف  کران  چھِ  اہلِ  کتابو  أندرٕہ  تِم  چھِ  بٔڈِس  شکس  تہٕ  غلط  خیالس  منٛز  پیٚمٕتۍ،  چَھنہٕ  تِمن  أمِچ  کانہہ  خبراہ،  تخمینی  تہٕ  قیٲسی  کتھن  پیروی  کرنہٕ  ورٲے،  حقیقت  چھےٚ  یہے  کہ  ہرگِز  کٔرۍ  نہٕ  تِمو  یہودو  حضرتِ  عیسیٰ  شہید۔"
  },
  {
    "verse_id": 158,
    "translation": "بلکہ  کھٲرۍ  تِم  اللہ  تعالیٰ  ہن  پانس  کُن  آسمانس  پیٚٹھ،  اللہ  تعالیٰ  چُھ  ہمیشہ  سارنٕے  پیٚٹھ  غٲلِب  حِکمت  وول۔  پننہِ  قدرت  سٍتۍ  تہٕ  حِکمت  سٍتۍ  مۅکلووُن  حضرتِ  عیسیٰ  علیہ  السلام  تِہٕندِ  شرٕہ  نِشہِ۔  "
  },
  {
    "verse_id": 159,
    "translation": "پٔزۍ  پٲٹھۍ  اہلِ  کتابو  أندرٕہ  کینہہ  لوٗکھ  انن  ضروٗر  حضرتِ  عیسیٰ  ہس  پیٚٹھ  ایمان  تِہٕندِ  مرنہٕ  برونٹھ،  امہِ  أندرٕہ  تہِ  چُھ  معلوم  سپدان  کہ  وُنہِ  چھِنہٕ  تِم  مٔمٕتۍ  کینہہ  بلکہ  چھِ  وُنہِ  زِندے  آسمانس  پیٚٹھ،  قیامت  کہ  دۅہ  دِن  تِم  یعنی  حضرتِ  عیسیٰ  تِمن  یہودن  ہٕندِ  اِنکار  کرنٕچ  گوٲہی۔"
  },
  {
    "verse_id": 160,
    "translation": "پس  یہودن  ہٕندیو  ظُلمو  تہٕ  نافرمٲنِیو  سببہٕ  کٔر  ۍاسہِ  حرام  تِمن  پیٚٹھ  رٕتۍ  رٕتۍ  لذیذ  تہٕ  مُفید  چیز  یِم  تِم  پیٚٹھ  حلال  ٲسۍ  برونٹھ،  بیٚیہِ  تُہٕندِ  واریہن  لوٗکن  خداے  سٕںٛزِ  وتہِ  یعنی  دینِ  حق  نِشہِ  پتھ  رٹنٕہ  کہِ  سببہٕ۔"
  },
  {
    "verse_id": 161,
    "translation": "بیٚیہِ  سود  ہیٚنہٕ  خٲطرٕ۔  حالانکہ  تمہِ  نِشہِ  اوس  تِمن  منع  آمُت  کرنہٕ  توراتس  اندر،  بیٚیہِ  تِہٕندِ  ورٲے  لوٗکن  ہُند  مال  ناحق  مشروع  ذرایعو  ورٲے  کھیٚنہٕ  خٲطرٕ،  اسہِ  چُھ  تِمو  أندرٕہ  کٲفرن  ہٕندِ  خٲطرٕ  تیار  تھوومُت  عذاباہ  سٮ۪ٹھاہ  کڈُر۔  "
  },
  {
    "verse_id": 162,
    "translation": "لیکن  یِم  یہودو  أندرٕہ  علمِ  دینس  اندر  پۅختہٕ  چھِ  بیٚیہِ  یِم  تِمو  أندرٕہ  باایمان  چھِ،  تِم  چھِ  پژھ  کران  تتھ  کتابہِ  یۅسہٕ  تِمن  نٲزِل  آیہِ  کرنہٕ  بیٚیہِ  تِمن  کتابن  یِمہٕ  تمہِ  برونٹھ  نٲزِل  آیہِ  کرنہٕ،  بیٚیہِ  یِم  تِمو  أندرٕہ  نماز  پروٕنۍ  چھِ  بیٚیہِ  یِم  زکوات  دِوٕنۍ  چِھ۔  بیٚیہِ  یِم  پژھ  کروٕنۍ  چھِ  نٔنِس  خدایس  بیٚیہِ  پٔتمِس  دۅہس  یعنی  قیامت  کِس  دۅہس،  یِمنٕے  لوٗکن  کرو  أسۍ  عطا  ٲخرتس  منٛز  مزوٗریاہ  سٮ۪ٹھاہ  بٔڈ۔"
  },
  {
    "verse_id": 163,
    "translation": "پٔزۍ  پٲٹھۍ  اسہِ  سوٗز  وحی  تۅہیہِ  کُن  یا  رسول  اللہؐ  تِتھے  پٲٹھۍ  یِتھہٕ  پٲٹھۍ  اسہِ  وحی  سوٗز  حضرتِ  نوحس  تہٕ  بیین  پیغمبرن  پیٚٹھ  تِمن  پتہٕ،  تِمن  أندرٕہ  بعض  حضرات  یِمن  کُن  اسہِ  وحی  سوٗز  مثلاً  حضرتِ  ابراہیمس  کُن،  حضرتِ  اسماعیلس  کُن،  حضرتِ  اِسحاقس  کُن،  حضرتِ  یعقوبس  کُن  بیٚیہِ  تِہٕندین  اولادن  کُن  بیٚیہِ  حضرتِ  عیسیٰ  ہس  کُن  بیٚیہِ  حضرتِ  ایوبس  کُن  بیٚیہِ  حضرتِ  یونسس  کُن  بیٚیہِ  حضرتِ  ہارونس  بیٚیہِ  حضرتِ  سلیمانس۔  بیٚیہِ  سوٗز  اسہِ  حضرتِ  داوودس  کُن  وحی۔  اسہِ  کٔر  عطا  تِمن  پنٕنۍ  کتاباہ  زبور۔"
  },
  {
    "verse_id": 164,
    "translation": "بیٚیہِ  سوز  اسہِ  وحی  تِمن  پیغمبرن  کُن  یُہُند  حال  اسہِ  برونٹھ  بیان  کوٚر۔  یِہٕںٛز  ذکر  سورہ  انعامس  منٛز  کرنہٕ  آمٕژ  چھےٚ۔  بیٚیہِ  تِمن  پیغمبرن  کُن  یِہُند  حال  نہٕ  وُنہِ  اسہِ  تۅہیہِ  بیان  کوٚر،  بیٚیہِ  کوٚر  اللہ  تعالیٰ  ہن  حضرتِ  موسیٰ  تہِ  صاحبِ  وحی۔  چنانچہِ  تِمن  سٍتۍ  کوٚر  اللہ  تعالیٰ  ہن  کلام  خاص  طور  کلاماہ۔"
  },
  {
    "verse_id": 165,
    "translation": "یِم  پیغمبر  سوٗزۍ  اسہِ  ایمانس  پیٚٹھ  نجاتٕچ  بشارت  دِوٕ  وُنۍ،  کُفرس  پیٚٹھ  عذابُک  بیم  کروُنۍ،  پیغمبر  بنٲوِتھ  سوٗز  ۍاسہِ  تِم  تمی  مۅکھہٕ  کہ  یُتھنہٕ  لوٗکن  عُذراہ  خدایس  نِشہِ  پیش  کرنہٕ  خٲطرٕ  باقٕے  روزِ  یِم  حضراتِ  انبیاء  سوزنہٕ  پتہٕ۔  ورنہ  تِم  ہیٚکہٕ  ہن  ؤنِتھ  قیامت  کہ  دۅہ  واریہن  کتھن  ہُند  رُت  آسُن  سپُد  نہٕ  اسہِ  معلوم  عقلہِ  سٍتۍ  لہٰذا  کیاہ  گناہ  چُھ  سون۔  یہِ  وننٕچ  تھٲو  نہٕ  خداین  کٲنسہِ  گنجٲیِش،  اللہ  تعالیٰ  چُھ  پننین  کامین  اندر  سارنِٕے  پیٚٹھ  غٲلِب  تمہِ  اعتبارٕہ  ہیٚکہِ  ہا  سُہ  تِمن  عذابس  گرفتار  کٔرِتھ۔  مگر  سارنٕے  کامین  منٛز  چُھ  حِکمت  وول  تٔمۍسٕںٛز  حِکمت  سپٕزۍ  مقتضی  پیغمبر  سوزنس۔"
  },
  {
    "verse_id": 166,
    "translation": "لیکن  اللہ  تعالیٰ  چُھ  گوٲہی  دِوان  تمہِ  کتابہِ  ہٕندِ  ذریعہ  یۅسہٕ  تۅہیہِ  کُن  نٲزِل  کٔرٕن۔  نٲزِل  کٔرٕن  سۅ  پننہِ  کمالِ  علمیہ  سٍتۍ۔  ییٚمہِ  کتابہِ  جِن  تہٕ  انسان  اولین  وآخرین  عٲجِز  کٔرۍ  تتھ  ہِیُو  آیہ  کریماہ  پیش  کرنہٕ  نِشہِ  تمی  سببہٕ  چھےٚ  سۅ  کتاب  بٔڈ  دلیل  تُہٕندِس  نبوتس  پیٚٹھ،  بیٚہِ  چھِ  ملٲیِک  تہِ  گوٲہی  دِوان  تُہٕندِس  نبوتس  پیٚٹھ،  حقیقت  چھےٚ  کہ  اللہ  تعالیٰ  چُھ  گوہ  آسنس  اندر  بس۔"
  },
  {
    "verse_id": 167,
    "translation": "بیشک  یِمو  لوٗکو  ننہِ  دلیلہٕ  وُچھِتھ  تہِ  اِنکار  کوٚر  بیٚیہِ  رٔٹِکھ  لوٗکھ  تہِ  پتھ  خداے  سٕنٛزِ  وتہِ  نِشہِ  یعنی  دینِ  اِسلام  نِشہِ،  تِم  ڈٔلۍ  سیٚزِ  وتہِ  نِشہِ۔  پزِ  نِشہِ  سٮ۪ٹھاہ  دور  گمرٲہی  اندر۔"
  },
  {
    "verse_id": 168,
    "translation": "پٔزۍ  پٲٹھۍ  یِمو  لوٗکو  اِنکار  کوٚر  بیٚیہِ  کوٚرُکھ  ظُلم  لوٗکن  نقصانِ  عظیم  واتناونہٕ  سٍتۍ  دینِ  حق  نِشہِ  پتھ  رٹنہٕ  سٍتۍ  اللہ  تعالیٰ  کرِ  نہٕ  تِمن  زانہہ  تہِ  بخشٲیِش۔  بیٚیہِ  ہاوِنہٕ  تِمن  وتھ  جنتس  کُن۔"
  },
  {
    "verse_id": 169,
    "translation": "مگر  ہاویٚکھ  جہنمٕچ  وتھ،  تتھ  منٛز  چُھ  روزُن  تِمن  ہمیشہ  ابدلآباد،  اللہ  تعالیٰ  ہس  نِشہِ  چُھ  یہِ  سزادیُن  تِمن  سٮ۪ٹھاہ  سہل  تہٕ  آسان۔"
  },
  {
    "verse_id": 170,
    "translation": "اے  سارے  جہان  کیو  لوٗکو  پٔزۍ  پٲٹھۍ  آو  تۅہیہِ  کُن  یہِ  پیغمبرِ  برحق  حضرتِ  محمد  عربی  صلی  اللہ  علیہ  وسلم  پٔزۍ  کتھ،  پوٚز  دعویٰ  تہٕ  پٔزۍ  دلیل  ہیٚتھ  تُہٕندِس  پروردِگارٕہ  سٕندِ  طرفہٕ،  لہٰذا  چُھو  پوٚز  دعویٰ  دلیل  آسنس  لٲزِم  کہ  توٚہۍ  کٔرِو  پژھ  تِمن،  بیٚیہِ  کٔرِو  یقین  تتھ  یہِ  تِم  فرماون،  یہِ  چُھ  تُہٕندِ  خٲطرٕ  سٮ۪ٹھاہ  بہتر،  ہرگاہ  توٚہۍ  اِنکار  کٔرِو  تمیُک  نقصان  چُھو  تۅہیہِ  پانس۔  خدایس  چُھنہٕ  تمیُک  کانہہ  پروا۔  کیازِ  بیشک  تِہُندُے  چُھ  مُلک  تہِ  سورُے  یہِ  آسمانن  اندر  تہٕ  زمینن  اندر  چُھ۔  لہٰذا  یِتھِس  بٔڈِس  مٲلکس  کیاہ  نقصان  ہیٚکِو  توٚہۍ  واتنٲوِتھ  پننہِ  اِنکارٕہ  سٍتۍ،  اللہ  تعالیٰ  چُھ  پوٗرٕہ  زانن  وول  سارنٕے  ہٕندِ  ایمانُک  تہٕ  کُفرُک۔  حِکمت  وول  تِہٕںٛز  حِکمت  چَھنہٕ  مُقتضی  یتھ  کتھہِ  کہ  مُنکِر  کیاہ  گژھن  فوراً  گرفتارِ  عذاب  کرٕنۍ۔"
  },
  {
    "verse_id": 171,
    "translation": "اے  اہلِ  کتابو  یعنی  نصارو،  مَہ  کٔرِو  پننِس  دینس  اندر  زیادتی۔  حدٕہ  نِشہِ  مہ  نیرِو  نیٚبر  پیغمبرن  ہٕندِۍ  تعریف  کرنس  اندر۔  مہ  ٹھہرٲوِیوکھ  تِم  خداے  سٕندۍ  نیٚچِوۍ۔  خداے  چُھ  اولاد  آسنہٕ  نِش  مُنزہ  تہٕ  پاک،  بیٚیہِ  مہ  ؤنِو  خدایس  نسبت  کینہہ  تہٕ  مگر  تی  یہِ  پوٚز  چُھ،  چُھو  نا  حضرتِ  مسیح  عیسیٰ  حضرتِ  مریم  سُند  نیٚچُومگر  چُھ  پیغمبر،  خداے  سُند  بیٚیہِ  تِہُند  حکُم،  یُس  تٔمۍ  واتنوو  حضرتِ  مریمس  کُن،  بیٚیہِ  چُھ  اللہ  تعالیٰ  سُند  اکھ  روحہٕ  وول  یعنی  جانداراہ۔  سُہ  جان  تہٕ  زو  واتنوو  اللہ  تعالیٰ  ہن  جبریل  امین  سٕندِ  پھۅکہٕ  کہ  واسطہٕ  حضرتِ  مریمس  منٛز۔  سُہ  نہ  چُھ  خداے  سُند  نیٚچُو  نہ  چُھ  خدا۔  نہ  چُھ  ترٚیو  خدایو  أندرٕ  اکھ،  یِم  سٲرِی  عقٲیِد  چھ  بٲطِل  تہٕ  اپُزۍ،  ییٚلہِ  یِمہٕ  سارے  کتھہٕ  بٲطِل  تہٕ  اپزٕ  چھےٚ۔  لہٰذا  کٔرِو  توٚہۍ  سٲرِی  امہِ  نِشہِ  توبہٕ،  پس  پژھ  کٔرِو  کُنِس  خدایس  بیٚیہِ  تِہٕندین  پیغمبرن۔  تِمنٕے  ہِنٛزِ  تعلیمہِ  موجوب  زٲنِیون  خدا  کُنُے،  توحید  کٔرِو  اختیار۔  تثلیث  گٲلِو  تہٕ  توحید  پٲلِو،  یہِ  کتھ  مہ  ؤنِیوکھ  خدا  چھِ  ترٚے،  یہِ  گوو  شِرک۔  یٕژھ  کتھ  وننہِ  نِشہِ  یعنی  شِرکہٕ  نِشہِ  روزِو  پتھ،  تی  چُھ  تُہٕندِ  خٲطرٕ  بہتر،  کیازِ  معبودِ  برحق  چُھنا  مگر  کُنُے،  مُنزہ  تہٕ  پاک  چُھ  سُہ  اولاد  آسنہٕ  نِشہِ۔  تٔمِس  کیاہ  ضروٗرت  چھےٚ  اولادن  ہٕںٛز،  تِہُندُے  چُھ  تہِ  سورُے  یہِ  آسمانن  اندر  تہٕ  زمینن  اندر  چُھ،  سُہ  چُھ  سارنٕے  بندن  ہٕںٛزِ  کامہ  خٲطرٕ  کُنُے  کٲفی۔  سُے  چُھ  کارسازِ  مطلق۔  یہے  چھےٚ  تٔمۍسٕندِ  ہ  معبودِ  برحق  آسنٕچ  بٔڈ  دلیل۔  تس  ورٲے  یِم  چھِ  تہٕ  تِم  سٲرِی  چھِ  کارسٲزی  اندر  تس  کُن  محتاج۔  لہٰذاچُھنہٕ  معبود  آسنس  سزاوار  تس  ورٲے  کانہہ  تہِ۔  نصاریٰ  چھِ  بٔلۍ  حضرتِ  عیسیٰ  ہس  تہٕ  ملٲیکہٕ  مُقربینن  معبود  تہٕ  خدا  زانان۔  حالانکہ  تِمو  کٔر  نہٕ  پانہٕ  زانہہ  اِنکارِ  خداے  سٕندِ  بندٕہ  آسنہٕ  نِشہِ۔  نہ  کرن  تِم  زانہہ  تمہِ  نِشہِ  عار  تہٕ  مندچھ۔  بیٚیہِ  کرن  نہٕ  زانہہ  مندچھ  تہٕ  عار  ملٲیکہ  مُقربین  مثلِ  جبریلِ  امین  وغٲرٕہ۔  کیازِ  تِمن  چھےٚ  خبرٕے  کہ  خداے  سٕنٛزِ  بندگی  نِشہِ  عار  تہٕ  مندچھ  کرنُک  نتیجہٕ  کیاہ  چُھ۔"
  },
  {
    "verse_id": 172,
    "translation": "عار  چُھنہٕ  زانان  پانہٕ  مسیح  حضرتِ  عیسیٰ  خداے  سُند  بندٕہ  آسنس  بیٚیہِ  نہ  مُقرب  ملٲیِک،  تِم  چھِ  زانان  کہ  یُس  اکھاہ  خداے  سٕنٛز  عبادت  کرنہٕ  نِشہِ  عار  تہٕ  تکبُر  کرِ،  پس  اللہ  تعالیٰ  کرِ  سارنٕے  لوٗکن  پانس  برونٹھ  کنہِ  قیامت  کہ  دۅہ  جمع،"
  },
  {
    "verse_id": 173,
    "translation": "توپتہٕ  یِمو  لوٗکو  ایمان  أنِتھ  رٕژٕ  عملہٕ  آسن  کرِ  مژٕ  تِمن  دِیہِ  پوٗرٕہ  مزوٗرۍ۔  بیٚیہِ  کٔریٚکھ  زیادٕہ  پنُن  فضل  عطا،  بیٚیہِ  یِمو  لوٗکو  خداے  سٕنٛز  عبادت  کرنہٕ  نِشہِ  عار  تہٕ  تکبُر  کوٚرمُت  آسہِ  پس  کرِ  تِمن  عذاب۔  سُے  آسہِ  کڈُر  عذاب۔  توپتہٕ  لبن  نہٕ  تِم  پنٕنۍ  رہٲیی  خٲطرٕ  خدایس  ورٲے  نہٕ  کانہہ  دوستاہ  نہ  کانہہ  مدد  گاراہ۔"
  },
  {
    "verse_id": 174,
    "translation": "اے  ساروٕے  لوٗکو  بیشک  آیہِ  تۅہیہِ  کُن  تُہٕندِس  پروردِگارٕہ  سٕندِ  طرفہٕ  بٔڈ  دلیل  بٔڈ  حُجت  یعنی  ذاتِ  مُبارک  حضرتِ  رسولِ  کریم  صلی  اللہ  علیہ  و سلم۔  بیٚیہِ  کوٚر  اسہِ  نٲزِل  تۅہیہِ  کُن  نوراہ  روشن  تہٕ  صاف  قرآنِ  مجید۔"
  },
  {
    "verse_id": 175,
    "translation": "پس  یِمو  لوٗکو  پژہ  کٔر  کُنِس  خدایس  بیٚیہِ  روٗدۍ  تھپھ  کٔرِتھ  تِہٕندِس  دینس  ییٚمہِ  خٲطرٕ  نبی  کریمس  صلی  اللہ  علیہ  وسلم  بیٚیہِ  قرآنِ  مجیدس  پژھ  کرٕنۍ  لٲزِم،  پس  واتناوِ  تِمن  سُہ  پننِس  رحمتس  اندر  سُہ  گوو  جنت  بیٚیہِ  فضلس  اندر  سُہ  گوو  جنتچہِ  بجہِ  بجہِ  نعمژٕ  دیدارِ  خدا  رضاے  الہٰی،  بیٚیہِ  ہاوِتِمن  وتھ  پننِس  قربس  کُن  وَتھاہ  سیٚز۔"
  },
  {
    "verse_id": 176,
    "translation": "لوٗکھ  چھِ  تۅہیہِ  نِشہِ  فتویٰ  طلب  کران  کلالس  متعلق۔  کلالہٕ  گوو  یس  نہٕ  وارثو  أندرٕہ  نہ  مول  آسہِ  نہ  اولاد  آسن۔  توٚہۍ  فرمٲوِیوکھ  کہ  اللہ  تعالیٰ  چُھ  تۅہیہِ  یہِ  حکُم  فرماوان  کلالس  متعلق،  ییٚلہِ  کانہہ  شخصاہ  مرِ  تس  روزِ  نہٕ  پتھ  کُن  اولاد  نہ  آسیٚس  مول  موج۔  فقط  آسیٚس  بیٚنہِ  سکھ  بیٚنہِ،  پس  چُھ  تس  ﴿بیٚنہِ﴾  تٔمۍ  سٕندِ  مال  منٛز  واتان  نصف  حصہٕ،  باقٕے  نصف  حصہٕ  گوو  عصبو  أندر  ہے  کانہہ  آسیٚس  تہٕ  تس۔  ہرگاہ  نے  آسیٚس،  تیٚلہِ  ییہِ  سُہ  نصف  حصہٕ  تہِ  أمۍ  سٕے  بیٚنہِ  دِنہٕ،  سُہ  کلالہٕ  چُھ  وٲرِث  سپدان  أمِس  بیٚنہِ  ہُند  ہرگاہ  سۅ  مرِ  تس  روزِ  نہٕ  پتھ  کُن  اولاد  کینہہ  تہِ،  پس  ہرگاہ  کٲنسہِ  روزن  پتھ  کُن  زٕ  یا  دۅیو  کھۅتہٕ  زیادٕہ  بیٚنہِ،  تِمن  چُھ  أمۍ  سٕندِ  مترُوک  مالہٕ  مںٛزٕہ  واتان  ترٚیو  حِصو  منٛزٕہ  زٕ  حِصہٕ،  بیٚیہِ  ہرگاہ  کٲنسہِ  پتھ  کُن  روزن  بٲے  تہٕ  بیٚنہِ  مرد  تہٕ  زنانہٕ  پس  چُھ  تِمن  واتان  مردس  زٕ  حِصہٕ  زنانہِ  اکھ  حِصہٕ  أمۍ  سٕندِ  مالہٕ  منٛزٕہ،  اللہ  تعالیٰ  چُھ  دینٕکۍ  احکام  تۅہیہِ  فرماوان  تہٕ  بیان  کران  یُتھ  نہٕ  توٚہۍ  ناوٲقفی  سببہٕ  گُمراہ  سپدِو۔  اللہ  تعالیٰ  چُھ  پرتھ  چیزاہ  پوٗرٕ  زانہٕ  وُن۔"
  }
]