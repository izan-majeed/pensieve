[
  {
    "verse_id": 1,
    "translation": "تمام  تعریف  چِھ  اللہ  تعالیٰ  سٕندی  خٲطرٕ  ییٚمۍ  پننِس  (ٹٲٹھِس  تہٕ  خاص)  بندس  پیٚٹھ  (عظیم)  کتاب  نٲزل  فرمٲو  تہٕ  اَتھ  منٛز  تھٲون  نہٕ  کانٛہہ  کمی۔"
  },
  {
    "verse_id": 2,
    "translation": "(یہِ  بنووُن)  سیۆد  تہٕ  معتدل  تاکہ  سہُ  کھوژناوِ  (انکارکرن  والیٚن)  اللہ  تعالیٰ  سٕندِ  طرفہٕ  (یِنہٕ  والہِ)  شدید  عذاب  نِشہِ  تہٕ  مومنن  یِم  نیک  عملہٕ  چِھ  کران  بوزناوِ  خۅش  خبر  زِ  تِہِندِ  خٲطرٕ  چُھ  بہتر  اجر  (جنت)۔"
  },
  {
    "verse_id": 3,
    "translation": "یَتھ  منٛز  تِم  ہمیشہ  روزن۔"
  },
  {
    "verse_id": 4,
    "translation": "تہٕ  (بیٚیہِ)  کھوژنٲوِ  تمن  لُکن  یِم  ونان  چِھ  زِ  اللہ  تعالیٰ  ہن  چُھ  (پننہِ  خٲطرٕ)  لڑکہٕ  بنوومُت۔"
  },
  {
    "verse_id": 5,
    "translation": "نَہ  چُھ  اَمِیُک  کانٛہہ  علم  تِمن  تہٕ  نَہ  اوس  تِہٕندِس  مٲلِس  بُڈِ  ببس،  (یہِ)  کٲژاہ  بٔڑ  کتھ  چھے٘  یۅسہٕ  تِہِندِ  ٲسہِ  چھے٘  نیران،  تِم  چِھنہٕ  (بالکُلٕے)  اَپزِ  وَرٲے  بیٚیہِ  کِہِنۍ  ونان۔"
  },
  {
    "verse_id": 6,
    "translation": "(اے  حبیبِ  مکرّمؐ!)  کیا  تیٚلہِ  گٲلِواتۆہۍتِمن  پتہٕ  پتہٕ  غم  کِس  شدتس  منٛز  پَنُن  (ٹوٹھ)  زُو  (تہِ)  ہرگاہ  تِم  اَتھ  (ربّٲنی)  کلامس  پیٚٹھ  ایمان  اَنن  نہٕ۔"
  },
  {
    "verse_id": 7,
    "translation": "تہٕ  بے  شک  بنٲوۍ  اَسہِ  تِم  تمام  چیز  یِم  زمینس  پیٚٹھ  چِھ  اَمہِ  خٲطرٕ  زینتُک  (تہٕ  پٲراوُک)  بٲعث  تاکہ  أسۍ  آزماووکھ  تِم  لُکھ  (یِم  زمینس  پیٚٹھ  بسان  چِھ)  زِ  تِمَو  منٛزٕ  کُس  چُھ  عملہِ  ہٕندِ  اعتبارٕ  بہتر۔"
  },
  {
    "verse_id": 8,
    "translation": "تہٕ  بے  شک  چِھ  أسۍ  تِم  (تمام)  چیزیِم  اَتھ  (روۓ  زمینس)  پیٚٹھ  چِھ  (نابودکٔرِتھ)  بنجر  مٲدان  بناون  وٲلۍ۔"
  },
  {
    "verse_id": 9,
    "translation": "کیا  تۅہیہِ  چُھوٕ  یہِ  خیال  کو٘رمُت  زِ  کہف  تہٕ  رقیم  (یعنی  گۅپھِ،  گۅپھِ  گٔلۍیا  رقیم  وادی)  وٲلۍ  (کٲژاہ  عجیٖب  نشٲنی)  ٲسۍ  سانیٚو  (قدرت  چو)  نشٲنیو  منٛزٕ؟"
  },
  {
    "verse_id": 10,
    "translation": "(سُہ  وقت  کٔرِو  یاد)  ییٚلہِ  کینہہ  نوجوان  گۅپھِ  منٛز  چھَپنہِ  ژاے  پتہٕ  وۆن  تِمَو،  اے  سانہِ  ربّہ!  اَسہِ  کر  پننہِ  بارگاہِ  نِشہِ  رحمت  عطا  تہٕ  سانہِ  کامہِ  منٛز  کروَتھ  (لبنٕکۍاسباب)  مہیا۔"
  },
  {
    "verse_id": 11,
    "translation": "پتہٕ  (سٲوۍ  تِم)  اَسہِ  تتھ  گۅپھ  منٛز  گٔۯنز  ہٕندیٚن  کینٛژھن  ؤرِین  تِہِندیٚن  کنن  پیٚٹھ  تھاپھ  دِتھ۔"
  },
  {
    "verse_id": 12,
    "translation": "پتہٕ  تُلۍ  اَسہِ  تِم  زِ  وُچھو  دۅیو  دریٚو  منٛزٕ  کُس  چُھ  اَتھ  (وقتس)  صحیح  شمار  کرن  وول  یُس  تِم  (گۅپھِ  منٛز)  روٗدِمٕتۍ  ٲسۍ۔"
  },
  {
    "verse_id": 13,
    "translation": "(وۅنۍ)  بوزناوو  أسۍ  تۆہۍ  تِہُنٛد  صحیح  صحیح  حال،  بے  شک  ٲسۍ  تِم  (کینہہ)  نوجوان  یِمَو  پننِس  ربّس  پیٚٹھ  ایمان  اۆن  تہٕ  اَسہِ  کۆر  تِہِندِ  خٲطرٕ  (نورِ)  ہدایتس  منٛز  مزید  ہُریٚر۔"
  },
  {
    "verse_id": 14,
    "translation": "تہٕ  اَسہِ  بنٲوۍ  تِہِندۍ  دل  (پننہِ  ربط  تہٕ  نسبت  سٍتۍ)  مضبوط  تہٕ  مستحکم،  ییٚلہِ  تِم  (پننِس  بادشاہس  برونٛہہ  کنہِ)  کھڑا  سپٕدۍ  پتہٕ  لٔگۍ  وننہِ،  سون  ربّ  چُھ  آسمانن  ہُند  تہٕ  زمینُک  ربّ  أسۍ  کرَو  نہٕ  تس  ورٲے  ہرگز  کٲنسہِ  (اپزِس)  معبود  سٕنزبندگی  (ہرگاہ  یہِ  کرو)  تیٚلہِ  کرو  أسۍ  ضرور  حق  نِشہِ  ڈٔلِتھ  کتھ۔"
  },
  {
    "verse_id": 15,
    "translation": "یِم  چِھ  سانہِ  قومٕکۍ  لُکھ،  یِمَو  تس  وَرٲے  (بیٚیہِ  تہِ)  کینہہ  معبود  بنٲوِمٕتۍ  چِھ  تیٚلہِ  کیازِ  چِھنہٕ  یِم  تِمن  (ہٕنٛدس  معبود  آسنس)  پیٚٹھ  کانٛہہ  واضح  سند  انان  پتہٕ  کُس  آسہِ  تٔمۍ  سٕندِ  کھۅتہٕ  کٔھسِتھ  ظٲلم  یُس  اللہ  تعالیٰ  ہس  پیٚٹھ  اَپُز  بہتان  چُھ  گنڈان۔"
  },
  {
    "verse_id": 16,
    "translation": "تہٕ  (تِمَو  نوجوانو  وۆن  پانہٕ  وٲنۍ،)  ییٚلہِ  تۆہۍتِمَو  نِشہِ  بیٚیہِ  تمو  (اپزیٚو  معبودو)  نِشہِ  یِمن  تِم  ا  للہ  تعالیٰ  ہس  وَرٲے  پوٗزان  چِھ  بیۆن  چِھو  گٔمٕتۍتیٚلہِ  روٗزِوتۆہۍ  (یَتھ)  گۅپھِ  منٛز  ژھایہِ،  تُہُنٛد  ربّ  کرِ  تُہٕندِ  خٲطرٕ  پنٕنۍ  رحمت  کشادٕہ  تہٕ  تُہٕندِ  خٲطرٕ  کرِ  تُہٕنزِ  کامہِ  منٛز  سہولیت  فراہم۔"
  },
  {
    "verse_id": 17,
    "translation": "تہٕ  تۆہۍ  چِھو  وُچھان  ییٚلہِ  آفتاب  چُھ  کھسان  تیٚلہِ  چھ  تِہِنزِ  گۅپھِ  نِشہِ  دٔچُھن  کُن  ڈٔلِتھ  نیران  تہٕ  ییٚلہِ  لوسُن  چُھ  ہیٚوان  تیٚلہِ  چھ  تِمَو  نِشہِ  کھووُر  کُن  ڈٔلِتھ  نیران  تہٕ  تِم  چِھ  اَتھ  غارٕ  کِس  کشادٕہ  مٲدانس  منٛز  (لرترٲوِتھ)،  یہِ  (آفتابٕچ  پنٕنۍ  وَتھ  بدلاوٕنۍ)  چُھ  اللہ  تعالیٰ  سٕنزو  (قدرت  چو  بجو)  نشٲنیو  منٛزٕ،  یس  اللہ  تعالیٰ  ہدایت  کرِ  تیٚلہِ  چُھ  سُے  ہدایت  یافتہٕ،  تہٕ  یس  سُہ  گمراہ  ٹھہراوِ  تیٚلہِ  لٔبِیوٗن  نہٕ  تۆہۍ  تس  خٲطرٕ  کانٛہہ  ولی  مرشد  (یعنی  وَتھ  ہاون  وول  مددگار)۔"
  },
  {
    "verse_id": 18,
    "translation": "تہٕ  (اے  بوزن  والہِ!)  ژٕ  سمجھکھ  (تِم  وُچِھتھ  زِ)  تِم  چِھ  ہُشار  ییٚلہِ  زن  تِم  شۆنگِتھ  چِھ  تہٕ  أسۍ  چِھکھ  (وقفن  سٍتۍ  سٍتۍ)  تِم  دٔچُھن  کُن  تہٕ  کھووُر  کُن  لرِ  پھِرُن  دیاوناوان،  تہٕ  تِہُنٛد  ہوٗن  چُھ  (تِہِندِس)  گٔلِس  پیٚٹھ  پننہِ  دۅشوے  بژٕھہ  وہرٲوِتھ  (بِہتھ)،  ہرگاہ  ژٕ  تِمن  کُن  نظر  دتھ  وُچھہکھ  تیٚلہِ  ژلہکھ  تِمو  نِشہِ  پۆت  کھورِ  واپس  تہٕ  چٲنِس  دِلس  منٛز  اَژِہے  تِہُنٛد  دہشت۔"
  },
  {
    "verse_id": 19,
    "translation": "تہٕ  یِتھے  پٲٹھۍ  تُلۍ  اَسہِ  تِم  تاکہ  تِم  پٕۯژھن  پانہٕ  وٲنۍ،  (چنانچہ)  تِمَو  منٛزٕ  وۆن  أکۍ  ونن  وٲلۍ،  تۆہۍ  کٍتِس  کالس  ٲسۍوٕ  (ییٚتہِ)  ٹٔھہرِتھ  تِمَو  وۆن  أسۍ  چِھ  (ییٚتہِ)  أکِس  دۅہس  نَتہٕ  تَمِیُک  (تہِ)  کینہہ  حصہٕ  ٹٔھہریمٕتۍ،  (ٲخرس)  وۆنُکھ،  تُہُند  ربّےٕ  چُھ  بہترزانان  زِ  تۆہۍ  کٍتِس  کالس  چِھو  (ییٚتہِ)  ٹٔھہریمٕتۍ،  لہٰذا  سوٗزِیوٗن  تۆہۍ  پننیو  منٛزٕکانٛہہ  اَکھ  پَنُن  یہِ  پونٛسہٕ  دِتھ  شہرس  کُن  پتہٕ  وُچِھن  سُہ  زِ  کُس  ہیوٗ  کھیٚن  چُھ  زیادٕہ  حلال  تہٕ  پاک  پتہٕ  اَنہِ  تَمہِ  منٛزٕ  کینہہ  کھیٚن  تۅہیہِ  نِشہِ  بیٚیہِ  پزِ  تٔمِس  زِ  (یِنس  گژھنس  تہٕ  مٔلۍ  ہیٚنس  منٛز)  ہیٚیہِ  لۅژرس  تہٕ  نرمی  کٲم  تہٕ  کٲنسہِ  أکِس  شخصس  (تہِ)  دیہِ  نہ  تُہنٛز  خبر  لگنہٕ۔"
  },
  {
    "verse_id": 20,
    "translation": "بے  شک  ہرگاہ  تِمَو  تۅہیہِ  (نِشہِ  باخبر  سپدِتھ  تۅہیہِ)  پیٚٹھ  دسترس  حٲصل  کٔر  تیٚلہِ  کرنو  تۅہیہِ  کنہِ  کنہِ  نَتہٕ  پھِرنَو  (جبری  طور)  تۅہیہِ  پننِس  مذہبس  منٛز  تہٕ  (ہرگاہ  یہِ  سپُد)  تیٚلہِ  لٔبِو  نہٕ  تۆہۍ  ہرگز  زانٛہہ  تہِ  فلاح۔"
  },
  {
    "verse_id": 21,
    "translation": "تہٕ  یِتھہٕ  پٲٹھۍ  کٔرۍ  اَسہِ  یِمن  (ہٕنٛدس  حالس)  پیٚٹھ  تِم  لُکھ  باخبر (یِم  کینہہ  ہَتھ  ؤری  تمن  پٔتم  ٲسۍ)  تاکہ  تِمن  لگہِ  پے  زِ  اللہ  تعالیٰ  سُنٛد  وعدٕہ  چُھ  پۆز  بیٚیہِ  یہِ  (تہِ)  زِ  قیامت  کِس  یِنَس  منٛز  چُھنہٕ  کانٛہہ  شک۔  ییٚلہِ  تِم  (بستی  وٲلۍ)  پانہٕ  وٲنۍ  تِہِندِس  معاملس  منٛز  ژُونہِ  لٔگۍ  (ییٚلہِ  اصحابِ  کہفو  وفات  کۆر)  پتہٕ  وۆن  تِمو  زِ  یِمن  (ہٕنٛدس  غارس)  پیٚٹھ  بنٲوِو  اکھ  عمارت  (یادگاررٔنگۍ)،  یُہُنٛد  ربّ  چُھ  یِمن  (ہٕنٛدِحال)  نِشہِ  وارٕ  پٲٹھۍ  باخبر،  تِمَو  (ایمان  والیٚو)  وۆن  یِمن  یہِندِس  معاملس  پیٚٹھ  غلبہٕ  حٲصل  اوس  زِ  أسۍ  بناوو  یِمن  (ہٕنٛدس  دروازس)  پیٚٹھ  ضرور  اکھ  مسجد  (تاکہ  مسلمان  پرن  تَتھ  منٛز  نماز  تہٕ  یہِنزِ  نزدیکی  سٍتۍ  کرن  خصوصی  برکت  حٲصل)۔"
  },
  {
    "verse_id": 22,
    "translation": "کینہہ  لُکھ  ونن  (وۅنۍ)،  (اصحابِ  کہف)  ٲسۍ  ترے٘  تِمَو  منٛزٕ  اوس  ژوٗرِم  تِہُنٛد  ہوٗن،  تہٕ  کینہہ  ونن  پانٛژھ  ٲسۍ  تِمن  منٛز  اوس  شیٚیُم  تِہُنٛد  ہوٗن،  یِم  چِھ  وُچھنہٕ  رۆس  اندازٕہ،  تہٕ  کینہہ  ونن  (تِم)  ٲسۍ  ستھ  تہٕ  تِمن  منٛز  اوس  ٲٹھم  تِہُنٛد  ہوٗن۔  فرمٲوِو،  میون  ربّٕے  چُھ  تِہُنٛد  تعداد  وارٕ  پٲٹھۍ  زانان  تہٕ  کینٛژھو  لُکو  ورٲے  چُھنہٕ  تِہِندِ  (صحیح  تعدادُک)  علم  کٲنسہِ،  لہٰذا  مَہ  ٲسِو  تۆہۍ  کٲنسہِ  سٍتۍ  تِمن  متعلق  بحث  کران  سِواے  سۅے  وضاحت  یۅسہٕ  نٔنۍ  چھے٘  دۯامٕژ  بیٚیہِ  مَہ  کٔرِو  تِمَو  منٛزٕ  کٲنسہِ  نِشہِ  تِمن  (اصحابِ  کہفن)  متعلق  کِہِنۍ  معلوم۔"
  },
  {
    "verse_id": 23,
    "translation": "تہٕ  کُنہِ  تہِ  چیزس  متعلق  گژِھہ  نہٕ  ہرگز  یہِ  وَنُن  زِ  بہٕ  چُھس  یہِ  کٲم  پگاہ  کرن  وول۔"
  },
  {
    "verse_id": 24,
    "translation": "مگر  یہِ  زِ  اگراللہ  تعالیٰ  یژھِ  (یعنی  اِن  شاء  اﷲ  ؤنِتھ)  تہٕ  پننِس  ربّ  سٕنز  ذکر  ٲسِو  کران  ییٚلہِ  تۅہیہِ  مٔشِتھ  گژِھہ  بیٚیہِ  ؤنِو،  امید  چھے٘  زِ  میون  ربّ  ہاوِ  مے٘  اَمہِ  کھۅتہٕ  (تہِ)  زیادہ  نزدیک  ہدایتٕچ  وَتھ۔"
  },
  {
    "verse_id": 25,
    "translation": "تہٕ  تِم  (اصحابِ  کہف)  روٗدۍ  پننِہ  گۅپھِ  منٛز  تریٚن  ہتن  ؤرِیَن  ٹٔھہرِتھ  تہٕ  تِمَو  ہُررٲوۍ  (اَتھ  پیٚٹھ)  نَو  (ؤری)  بیٚیہِ۔"
  },
  {
    "verse_id": 26,
    "translation": "فرمٲوِو،  اللہ  تعالیٰ  ہٕے  چُھ  بہتر  زانان  زِ  تِم  کٍتِس  کالس  روٗدۍ  (تَتہِ)  ٹٔھہرِتھ  آسمانن  ہٕنز  تہٕ  زمین  چہ  (تمام)  کٔھٹِتھ  کتھہٕ  چھے٘  تٔمۍ  سٕندِسٕے  علمس  منٛز،  کوتاہ  وارٕ  پٲٹھۍ  وُچھن  وول  تہٕ  کوتاہ  وارٕ  پٲٹھۍ  بوزن  وول  چُھ،  تس  وَرٲے  نَہ  چُھ  تِہُند  کانٛہہ  کارساز  تہٕ  نَہ  چُھ  سُہ  پننِس  حکمس  منٛز  کٲنسہِ  شریک  کران۔"
  },
  {
    "verse_id": 27,
    "translation": "تہٕ  تۆہۍ  بوزنٲوِو  سُہ  (کلام)  پٔرِتھ  یُس  تُہٕندِس  ربّ  سٕنزِ  کتابِہ  منٛزٕ  تۅہیہِ  کُن  وحی  چُھ  آمُت  کرنہٕ،تٔمۍ  سٕندِس  کلامس  چُھنہٕ  کانٛہہ  بدلاون  وول  تہٕ  تۆہۍ  لٔبِو  نہٕ  تس  وَرٲے  ہرگز  کانٛہہ  چھپن  جاے۔"
  },
  {
    "verse_id": 28,
    "translation": "(اے  میانہِ  بندٕہ!)  ژٕ  آس  پَنُن  پان  تِمن  لُکن  ہٕندِس  صحبتس  منٛز  گٔنڈِتھ  تھاوان  یِم  صبح  و  شام  پننِس  ربّس  چِھ  یاد  کران  تٔمۍ  سٕندِ  رضاہٕکۍ  چِھ  طلب  گار  روزان  (تٔمۍ  سٕندِ  دیدارٕکۍ  طمع  دار  تہٕ  تٔمۍ  سٕندِس  رۅےس  مُدے  گٔنڈِتھ  وُچھنُک  چُھکھ  آرزو)  چانہِ  (محبت  تہٕ  توجہ  چہِ)  نظرٕ  یِنہٕ  تِمن  نِشہِ  ڈلن،  کیا  ژٕ  چُھکھہٕ  (تِمن  فقیرن  نِشہِ  توجہ  ڈٲلِتھ)  دنیٲوی  زندگی  ہُنٛد  مٲرۍ  منٛزر  یژھان،  بیٚیہِ  مَہ  کر  ژٕ  تس  شخصہٕ  سٕنز  اطاعت  (تہِ)  ییٚمۍ  سُنٛد  دل  اَسہِ  پننہِ  ذکرِ  نِشہِ  غٲفل  چُھ  کۆرمُت  تہٕ  سُہ  چُھ  پننی٘ن  نفسٲنی  خوٲہِشن  ہٕنز  پٲروی  کران  تہٕ  تٔمۍ  سُنٛد  حال  چُھ  حدٕ  نِشہِ  دۯامُت۔"
  },
  {
    "verse_id": 29,
    "translation": "تہٕ  فرمٲوِو  زِ  (یہِ)  حق  چُھ  تُہٕندِس  ربّ  سٕندِ  طرفہٕ،  وۅنۍ  یُس  یژھِ  ایمان  أنۍ  تن  تہٕ  یُس  یژھِ  انکارکٔرۍ  تن  بے  شک  چُھ  اَسہِ  ظٲلمن  خٲطرٕ  (جہنمُک)  نار  تیار  کٔرِتھ  تھوومُت  ییٚمِکۍ  دیوار  تِمن  گھیرٕ  کرن،  تہٕ  اگر  تِم  (تریشہِ  تہٕ  تکلیف  کِنۍ)  فریاد  کرن  تیٚلہِ  یِیہِ  تِہٕنز  فریاد  رٔسی  تِتھہِ  آبہٕ  سٍتۍ  کرنہٕ  یُس  ویٚگلنہٕ  آمتہِ  تۯامٕکۍ  پٲٹھۍ  آسہِ  یُس  تِہِندیٚن  بُتھیٚن  بُزِتھ  تۯاوٗکوتاہ  خراب  چیٚنہٕ  وونۍ  چُھ  تہٕ  کٲژاہ  خراب  آرام  کرنٕچ  جاے  چھے٘۔"
  },
  {
    "verse_id": 30,
    "translation": "بے  شک  یِمَو  لُکو  ایمان  اۆن  تہٕ  نیک  عملہٕ  کریٚکھ  پٔزۍپٲٹھۍ  چِھنہٕ  أسۍ  تس  شخصہٕ  سُنٛد  اجر  کران  ضایع  یُس  نیک  عمل  کران  چُھ۔"
  },
  {
    "verse_id": 31,
    "translation": "تِمن  لُکن  خٲطرٕ  چِھ  ہمیشہ  (آباد)  روزن  وٲلۍ  باغ  (یِمن  منٛز)  تِمن  (تِہِندیٚن  محل  خانن)  بٔنۍ  کِنۍ  چِھ  کۅلہٕ  پکان  تِمن  یِن  تِمن  جنتن  منٛز  سۅنہٕ  سٕندۍ  کٔرۍ  لاگنہٕ  تہٕ  تِم  لاگن  زٲوِلہِ  دیبا  (ہٕکۍ)  تہٕ  گۅبۍ  اطلسٕکۍ  (ریشمی)  سبز  پۅشاک  تہٕ  تھَدِ  پایہِ  کیٚن  تختن  پیٚٹھ  آسن  ڈۆکھ  دتھ  بِہتھ،  کوتاہ  رُت  ثواب  چُھ  تہٕ  کٲژاہ  رٕژ  آرام  کرنٕچ  جاے  چھے٘۔"
  },
  {
    "verse_id": 32,
    "translation": "تہٕ  تۆہۍ  کٔرِو  یِمن  نِشہِ  تِمن  دۅن  شخصن  ہٕنز  مثال  بیان  یِمَو  منٛزٕ  أکِس  خٲطرٕ  اَسہِ  زٕ  دَچھہِ  باغ  بنٲوۍ  تہٕ  اَسہِ  ؤلۍ  تِم  دۅشوے  تمام  اَندوکِنۍ  کٔھزٕر  کُلیٚو  سٍتۍ  تہٕ  اَسہِ  وۅپدٲوۍ  تِمن  منٛزباگ  (سرسبز  تہٕ  شاداب)  زراعت۔"
  },
  {
    "verse_id": 33,
    "translation": "یِمو  دۅشوٕیَو  باغو  أنۍ  (سۅلبہٕ  گی  سان)  پنٕنۍ  میٚوٕہ  تہٕ  تِمن  (ہٕنٛدس  پیداوارس)  منٛز  روٗز  نہٕ  کانٛہہ  کمی  تہٕ  اَسہِ  کٔرتِمن  دۅشوٕنۍ  (منٛزپۯتھ  أکِس)  منٛزباگ  اکھ  کۅل  (تہِ)  جٲری۔"
  },
  {
    "verse_id": 34,
    "translation": "تہٕ  أمِس  شخصس  نِشہِ  ٲسۍ  (اَمہِ  ورٲے  تہِ)  واریاہ  پھل  (یعنی  وسٲیل)،  پتہٕ  وۆن  تٔمۍ  پننِس  سٲتھِیَس  تہٕ  سُہ  اوس  تس  سٍتۍ  خیالن  ہُنٛد  تبادلہٕ  کران  زِ  بہٕ  چُھس  چانہٕ  کھۅتہٕ  مال  و  دولتس  منٛز  کٔھسِتھ  بیٚیہِ  چُھس  قبیلہ  تہٕ  خاندا  نکہ  لحاظہٕ  (تہِ)  زیادٕہ  عزت  وول۔"
  },
  {
    "verse_id": 35,
    "translation": "تہٕ  سُہ  سپُد  (تس  ہیٚتھ)  پننِس  باغس  منٛز  دٲخل  (تکبر  کِس  صورتس  منٛز)  لوگُن  پننِس  نفسس  پیٚٹھ  ظلم  کران  کران  وَنُن  بہٕ  چُھس  نہٕ  یہِ  گمان  (تہِ)  کران  زِ  یہِ  باغ  گژِھہ  تباہ۔"
  },
  {
    "verse_id": 36,
    "translation": "تہٕ  نَہ  چُھس  یۅہے  گمان  کران  زِ  قیامت  گژِھہ  قٲیِم  تہٕ  اگر  (بالفرض)  بہٕ  آس  پننِس  ربّس  کُن  واپس  تہِ  نِنہٕ  تیٚلہِ  تہِ  گژِھہ  مے٘  یِمَو  باغو  کھۅتہٕ  بہتر  واپس  گژھنٕچ  جاے  حٲصل۔"
  },
  {
    "verse_id": 37,
    "translation": "تٔمۍ  سٕندۍ  سٲتھِیَن  وۆن  تس  تہٕ  سُہ  اوس  تس  سٍتۍ  خیالُک  تبادلہٕ  کران  کیا  ژے٘  چُھیہِ  تس  (ربّ)  سُنٛد  انکار  کۆرمُت  ییٚمۍ  ژٕ  (گۅڈٕ  نیٚتھ)  میٚژِ  نِشہِ  پٲدٕ  کۆرنکھ  پتہٕ  اَکہِ  تولیدی  قطرٕ  نِشہِ  پتہٕ  بنوونکھ  (جسمٲنی  طور)  پوٗرٕ  مرد"
  },
  {
    "verse_id": 38,
    "translation": "مگر  بہٕ  (چُھس  یہِ  ونان)  زِ  سُے  اللہ  تعالیٰ  چُھ  میون  ربّ  تہٕ  بہٕ  چُھسن  نہٕ  پننِس  ربّس  سٍتۍ  کانٛہہ  شریک  گٕنزران۔"
  },
  {
    "verse_id": 39,
    "translation": "تہٕ  ییٚلہِ  ژٕ  پننِس  باغس  منٛز  ژاکھ  تیٚلہِ  کیازِ  وۆنُتھ  نہٕ  ژے٘،  ماشاء  اﷲ  لا  قوۃ  الا  باﷲ  (تی  چُھ  سپدان  یہِ  اللہ  تعالیٰ  ییٚژِھہ  کٲنسہِ  چُھنہِ  کِہِنۍ  طاقت  مگر  اللہ  تعالیٰ  سٕندِ  مددٕ  سٍتۍ)،  اگر  ژٕ  مے٘  (وُنۍ  کیٚنس)  مال  تہٕ  اولادن  منٛز  پننہ  کھوتہٕ  ؤسۍ  پایہِ  چُھکھ  وُچھان  (تیٚلہِ  تہِ  کیا  گۆو)۔"
  },
  {
    "verse_id": 40,
    "translation": "دوٗر  چُھنہٕ  کینہہ  زِ  میون  ربّ  کرِ  مے٘  چانہٕ  باغہٕ  کھۅتہٕ  بہتر  عطا  تہٕ  اَتھ  (باغس)  پیٚٹھ  سوزِ  آسمان  نِشہِ  کانٛہہ  عذاب  پتہٕ  بَنہِ  سُہ  ہموار  تہٕ  پِشُل  زمین۔"
  },
  {
    "verse_id": 41,
    "translation": "نَتہٕ  گژِھہ  امیُک  آب  زمین  کِس  سَنِرس  منٛز  ؤسِتھ  پتہٕ  ہیٚککھ  نہٕ  ژٕ  تَتھ  حٲصل  کرنُک  طاقت  تہِ  لٔبِتھ۔"
  },
  {
    "verse_id": 42,
    "translation": "تہٕ (اَمہِ  تکبرکِنۍ)  آے  تٔمۍ  سٕندۍ  (سٲری)  میٚوٕہ  (تبٲہی  منٛز)  وَلنہٕ  پتہٕ  روٗد  سُہ  صُبحس  تَتھ  رقمس  پیٚٹھ  یُس  تٔمۍ  تتھ  (باغ  س  بناونس)  منٛز  خرچ  اوس  کۆرمُت  اَتھہٕ  موٗران  تہٕ  سُہ  باغ  اوس  پننیٚن  چھپرن  پیٚٹھ  ؤسِتھ  پیۆمُت  تہٕ  سُہ  اوس  (سراپا  حسرت  تہٕ  ناامیدی  بٔنتِھ)  ونان  ہاے  کاش!  مے٘  آسِہے  نہٕ  پننِس  ربّس  سٍتۍ  کانٛہہ  شریک  کۆرمُت (تہٕ  پانس  پیٚٹھ  آسِہیٚم  نہٕ  تکبر  کۆرمُت)۔"
  },
  {
    "verse_id": 43,
    "translation": "تہٕ  تس  خٲطرٕ  اوس  نہٕ  کانٛہہ  دۆر  (تہِ)  تِیُتھ  یُس  اللہ  تعالیٰ  سٕندِس  مقابلس  منٛز  تٔمۍ  سُنٛد  مددکرِہے  تہٕ  نَہ  اوس  سُہ  پانہٕ  (خۅد  تَمہِ  تبٲہی  ہُنٛد)  بدلہٕ  ہیٚنس  قٲبل۔"
  },
  {
    "verse_id": 44,
    "translation": "ییٚتہِ  نس  (چُھ  پے  لگان)  زِ  سورُے  اختیار  چُھ  اللہ  تعالیٰ  سُندُے  (یُس)  حق  چُھ،  سُے  چُھ  بہتر  انعام  دِنس  منٛز  تہٕ  سُے  چُھ  بہتر  انجام  کرنس  منٛز۔"
  },
  {
    "verse_id": 45,
    "translation": "تہٕ  تۆہۍ  کٔرِو  یِمن  دنیٲوی  زندگی  ہٕنز  مثال  (تہِ)  بیان  (یۅسہٕ)  تَتھ  آبس  ہِش  چھے٘  یُس  اَسہِ  آسمان  کہ  طرفہٕ  وول  پتہٕ  گۆو  تَمہِ  کہ  بٲعث  زمینُک  گاسہٕ  سیٚٹھاہ  گۆن  پتہٕ  بنیاو  سُہ  ہۅکھہِ  گاسُک  بۆس  یَتھ  واو  چِھ  نِوان  تُلِتھ،  تہٕ  اللہ  تعالیٰ  چُھ  پۯتھ  چیزس  پیٚٹھ  مکمل  قدرت  وول۔"
  },
  {
    "verse_id": 46,
    "translation": "مال  تہٕ  اولادچِھ  (صرف)  دنیٲوی  زندگی  ہٕنز  زینت  تہٕ  (درحقیقت)  چھے٘  باقی  روزن  واجِنہِ  (بس)  نیکیہِ  (یِمہٕ)  تُہٕندِس  ربّس  نزدیک  چھے٘  ثواب  کہ  لحاظہٕ  (تہِ)  بہتر  تہٕ  طمع  کہ  لحاظہٕ  (تہِ)  چھے٘  سیٚٹھاہ  جان۔"
  },
  {
    "verse_id": 47,
    "translation": "سُہ  دۅہ  آسہِ  (قیامتُک)  ییٚلہِ  أسۍ  پہاڑ  (ریزٕہ  ریزٕہ  کٔرِتھ  ہَواہس  منٛز)  پکناووکھ  تہٕ  تۆہۍ  وُچِھو  زمین  صاف  مٲدان  (تَتھ  پیٚٹھ  آسہِ  نہٕ  کُلیوٗکنیوتہٕ  حیوانو  تہٕ  نباتاتو  منٛزٕ  کِہِنۍ  تہِ)  تہٕ  أسۍ  سۅمبراووکھ  تمام  انسان  تہٕ  تِمَو  منٛزٕ  تۯاوون  نہٕ  کٕہٕنۍ  (تہِ)۔"
  },
  {
    "verse_id": 48,
    "translation": "تہٕ  (تمام  لُکھ)  یِن  تُہٕندِس  ربّ  سٕندِس  دربارس  منٛز  قطار  در  قطار  پیش  کرنہٕ،  (تِمن  یِیہِ  وننہٕ،)  بے  شک  چِھو  (اَز)  تۆہۍ  اَسہِ  نِشہِ  (تِتھے  پٲٹھۍ)  آمٕتۍ  یِتھہٕ  پٲٹھۍ  زن  اَسہِ  تۆہۍ  گۅڈنِچہِ  پھِرِ  پٲدٕٲسۍوٕ  کٔرۍمٕتۍ  بلکہ  ٲسۍوٕ  تۆہۍ  یہِ  گمان  کران  زِ  أسۍ  کرَو  نہٕ  ہرگز  تُہٕندِ  خٲطرٕوعدُک  وقتٕے  مقرر۔"
  },
  {
    "verse_id": 49,
    "translation": "تہٕ (پۯتھ  أکِس  برونٛہہ  کَنہِ)  یِیہِ  اعمال  نامہٕ  تھاونہٕ  پتہٕ  وُچھوٗکھ  تۆہۍ  مجرم  (تِم)  آسن  تِمَو  (گناہو  تہٕ  جُرمَو)  سٍتۍ  لرزیمٕتۍ  یِم  تَتھ  (اعمال  نامس)  منٛز  درج  آسن  تہٕ  ونن  ہاے  موٗدۍ!  یَتھ  اعمال  نامس  کیا  چُھ  گۆمُت  أمۍ  نَہ  چھے٘  کانٛہہ  لۅکٕٹ  (کتھ)  ترٲومٕژ  تہٕ  نَہ  چھَن  کانٛہہ  بٔڑ  (کتھ)،  مگر  أمۍ  چھے٘  (اَکھ  اَکھ  کتھ)  گٕنزرٲومٕژ  تہٕ  تِم  یِکینٛژھاہ  کران  ٲسۍ  روٗدِمٕتۍتہِ  لبن  (پانس  برونٛہہ  کنہِ)  حٲضر،تہٕ  تُہُنٛد  ربّ  کرِ  نہٕ  کٲنسہِ  پیٚٹھ  ظلم۔"
  },
  {
    "verse_id": 50,
    "translation": "تہٕ  (سُہ  وقت  کٔرِو  یاد)  ییٚلہِ  اَسہِ  فرشتن  فرموو  زِ  تۆہۍ  کٔرِوآدمس  (علیہ  السلام  تعظیمُک)  سجدٕہ  پتہٕ  کۆر  تِمَو  (سارِوٕے)  سجدٕہ  ابلیسس  وَراے،  سُہ  (ابلیس)  اوس  جنّو  منٛزٕپتہٕ  دۯاو  سُہ  پننس  ربّ  سٕندِ  اطاعت  نِشہِ  نیٚبر،  کیا  تۆہۍ  چھوونہٕ  سُہ  تہٕ  تٔمۍ  سٕندۍ  اولاد  مے٘  ترٲوِتھ  دوست  بناوان  ییٚلہِ  زن  تِم  تُہٕندۍ  دشمن  چِھ،  کوتاہ  بُرٕ  بدلہٕ  چُھ  یہِ  ظٲلمن  خٲطرٕ  (یہِ  تِمَو  میانہِ  جایہِ  چُھ  ژورمُت)۔"
  },
  {
    "verse_id": 51,
    "translation": "نَہ  ٲسۍ  مے٘  تِم  آسمانن  تہٕ  زمین  کِس  تخلیقس  پیٚٹھ  (پلزٕنہِ  یا  گوٲہی  خٲطرٕ)  ناد  دِتھ  أنۍ  مٕتۍ  تہٕ  نَہ  تِہِندِ  پننہِ  تخلیق  (کہ  وقتہٕ)،  تہٕ  نَہ  اوسُس  بہٕ  تِیُتھ  زِ  گمراہ  کرن  وٲلۍ  بناوہکھ  (پنٕنۍ)  اَتھہٕ  تہٕ  نَرِ۔"
  },
  {
    "verse_id": 52,
    "translation": "تہٕ  تمہ  دۅہ  (یعنی  سہُ  دۅہ  کٔرِو  یاد  یی٘لہِ)  فرماوِاللہ  تعالیٰ،  تِمَن  کٔرِو  آلَو  یِم  تو٘ہۍ  میٲنۍ  شریک  ٲسۍووکھ  زانان،  پتہٕ  کرن  تِم  تِمن  آلو  مگر  تِم  دِن  نہٕ  تِمن  کانٛہہ  جواب  تہٕ  أسۍ  بناوو  تِمن  منٛزباگ  (اَکھ  جہنمٕچ  وٲدی)  ہلاکتٕچ  جاے۔"
  },
  {
    "verse_id": 53,
    "translation": "تہٕ  مجرم  لُکھ  وُچھن  جہنمُک  نار  پتہٕ  تَرِ  تِمن  فکرِ  زِ  پٔزۍپٲٹھۍ  چِھ  تِم  تٔتھۍ  منٛز  پیٚنہٕ  وٲلۍتہٕ  تِم  ہیٚکن  نہٕ  تَمہِ  نِشہِ  بچ  نٕچ  کانٛہہ  جاے  لٔبِتھ۔"
  },
  {
    "verse_id": 54,
    "translation": "تہٕ  بے  شک  چھے٘  اَسہِ  یَتھ  قرآنس  منٛزلُکن  خٲطرٕ  پۯتھ  قٔسمٕچ  مثال  (اندازبدلٲوۍبدلٲوۍ)  گرِگرِ  بیان  کٔرمٕژ،  تہٕ  انسان  چُھ  ژُونس  منٛز  پۯتھ  چیزٕ  کھۅتہٕ  کٔھسِتھ۔"
  },
  {
    "verse_id": 55,
    "translation": "تہٕ  لُکن  اوسنہٕ  کٲنسہِ  (اَمہِ  کتھہِ  نِشہِ)  ٹھاکھ  کۆر  مُت  ییٚلہِ  زن  تِمن  نِشہِ  ہدایت  اوس  آمُت  زِ  تِم  اَنن  ایمان  بیٚیہِ  منگن  پننِس  ربّس  مغفرت  اَمہِ  (انتظارٕ)  وَرٲے  زِ  تِمن  یِیہِ  بروٗٹھِمیٚن  لُکن  ہُنٛد  (ہلاکتُک)  طریقہٕ  پیش  نَتہٕ  یِیہِ  عذاب  تِمن  برونٛہہ  کُن۔"
  },
  {
    "verse_id": 56,
    "translation": "تہٕ  أسۍ  چِھکھ  نہٕ  رسول  سوزان  مگر  (لُکن)  خوش  خبر  بوزناون  وٲلۍ  تہٕ  کھوژناون  وٲلۍ  (بنٲوِتھ)،  تہٕ  کٲفر  لُکھ  چِھ  (یِمن  رسولن  سٍتۍ)  ناشٲیستہٕ  کتھن  ہٕندِ  دٔسۍ  ژُوان  تاکہ  اَمہِ  (بٲطل)  کہ  ذریعہ  کرن  حقس  ختم  تہٕ  تِم  چِھ  میانیٚن  آیاتن  بیٚیہِ  تَتھ  (عذابس) ییٚمہِ  نِشہِ  تِم  کھوژناونہٕ  چِھ  یِوان  ٹھٹھہٕ  مذاق  بناوان۔"
  },
  {
    "verse_id": 57,
    "translation": "تہٕ  تس  شخصس  کھۅتہٕ  کٔھسِتھ  ظالم  کُس  آسہِ  یس  تٔمۍ  سٕندِس  ربّ  سٕنزٕ  نشٲنِیہِ  آیہِ  یاد  پاونہٕ  پتہٕ  پھِیُر  تٔمۍ  تِمَو  نِشہِ  بُتھ  تہٕ  تِم  (بداعمال)  گٔیِس  مٔشِتھ  یِم  تٔمۍ  سٕندیٚو  اَتھو  برونٛہہ  کُن  ٲسۍ  سوٗزِمٕتۍ،  بے  شک  چِھ  اَسہِ  تِہِندیٚن  دِلن  پیٚٹھ  پردٕہ  ترٲوِمٕتۍ  زِ  تِم  گژھن  (نہٕ)  یہِ  حق  سمجِتھ  ہیٚکٕنۍ  تہٕ  تِہِندیٚن  کنن  منٛز  چُھ  گۅبیر  پٲدٕ  کۆرمُت  (زِ  تِم  گژھن  نہٕ  یہِ  حق  بوٗزِتھ  ہیٚکٕنۍ)  تہٕ  ہرگاہ  تۆہۍ  تِمن  ہدایتس  کُن  ناد  دِیِو  پتہٕ  تہِ  لبن  نہٕ  تم  قطعاً  ہدایت۔"
  },
  {
    "verse_id": 58,
    "translation": "تہٕ  تُہُنٛد  ربّ  چُھ  بۆڈ  بخشن  وول  رحمت  وول،  اگر  سُہ  تِہِندِس  کرۍ  مٕتِس  پیٚٹھ  تِمن  رَٹہِ  ہے  تیٚلہِ  سوزِ  ہے  پٔزۍپٲٹھۍ  تِمن  پیٚٹھ  جلد  عذاب،  بلکہ  چُھ  تِہِندِ  خٲطرٕوعدُک  وقت  (مقرر،  ییٚلہِ  سُہ  وقت  واتہِ  پتہٕ)  لبن  نہٕ  تس  وَرٲے  ہرگز  کانٛہہ  چھپن  جاے۔"
  },
  {
    "verse_id": 59,
    "translation": "تہِ  یِمہٕ  چھے٘  بستی  یہِندۍ  روزن  وٲلۍ  اَسہِ  ہلاک  کٔرۍ  ییٚلہِ  تِمَو  ظلم  کۆر  تہٕ  اَسہِ  اوس  تِہِندِ  ہلاکت  خٲطرٕ  اَکھ  وقت  مقرر  کٔرِتھ  تھوومُت۔"
  },
  {
    "verse_id": 60,
    "translation": "تہٕ (سُہ  واقعہ  تہِ  کٔرِو  یاد)  ییٚلہِ  موسیٰ  ہن  (علیہ  السلام)  پننِس  (نوجوان  سٲتھی  تہٕ)  خٲدمس  (یوشع  بن  نون  علیہ  السلامس)  وۆن،  بہٕ  ہیٚکہٕ  نہٕ  (پۆت)  پھیٖرِتھ  یۆت  تام  نہٕ  بہٕ  دۅن  دریاون  ہٕنزِرَلنہٕ  چہ  جایہِ  تام  واتہٕ  نَتہٕ  روزٕ  واریاہس  کالس  پکان۔"
  },
  {
    "verse_id": 61,
    "translation": "پتہٕ  یی٘لہِ  تِم  دۅشوے  دۅن  دریاون  منٛز  باگ  رَلنٕچ  جایہ  پی٘ٹھ  وٲتۍ  تِمن  دۅشوٕنۍ  گٔیہِ  پنٕنۍ  گاڑ  (تٔتی)  مٔشِتھ  پتہٕ  گے  سۅ  (تلنہٕ  آمٕژ  گاڑ  زندٕہ  سپدِتھ)  دریاوٕ  مٔنزۍسرۅنگہِ  ہٕندۍ  پٲٹھۍ  پنٕنۍ  وَتھ  بناوان  بناوان  نیٖرتھ۔"
  },
  {
    "verse_id": 62,
    "translation": "پتہٕ  ییٚلہِ  تِم  دۅشوَے  برونٛہہ  پٔکۍ  (وۅنۍ)  وۆن  موسیٰ  ہن  (علیہ  السلام)  پننِس  خٲدمس،سون  کھیٚن  اَن  اَسہِ  نِشہِ  بے  شک  چُھ  اَسہِ  پننِس  یَتھ  سفرس  منٛز  سیٚٹھاہ  مشقتُک  مقابلہٕ  کۆرمُت۔"
  },
  {
    "verse_id": 63,
    "translation": "(خٲدِمن)  وۆنن،  کیا  تۅہیہِ  وُچھوٕ  ییٚلہِ  اَسہِ  کنہِ  نِشہِ  تھکھ  دِژاو  پتہ  ٲس  مے٘  تتۍ  نے  گاڑ  مٔشِتھ  گمٕژ،  تہٕ  مے٘  کۆر  نہٕ  یہِ  مَشرپھہٕ  کٲنسہِ  شیطانس  وَرٲے  زِ  بہٕ  کرٕہا  اَمِچ  ذکر  تۅہیہِ  نِشہِ،  تہٕ  تَمہِ  (گاڑِ)  ٲس  (زندٕہ  سپدِتھ)  دریاوس  منٛز  عجیب  پٲٹھۍ  پنٕنۍ  وَتھ  بنٲومٕژ  (تہٕ  سۅ  ٲس  غٲب  گٔمٕژ)۔"
  },
  {
    "verse_id": 64,
    "translation": "موسیٰ  ہن  (علیہ  السلام)  وۆن،  یٔہے  چھے٘  سۅ  (جاے)  یۅسہٕ  أسۍژھانڈان  ٲسۍ،  وۅنۍ  آے  دۅشوَے  پننیٚو  وَتہٕ  پدیٚو  پیٚٹھۍ  (سۅے  وَتھ)  ژھانڈان  ژھانڈان  (تٔتھۍ  جایہِ)  پۆت  پھیٖرِتھ۔"
  },
  {
    "verse_id": 65,
    "translation": "پتہٕ  لۆب  دۅشوٕیَو  (تَتہِ)  سانیو  بندو  منٛزٕ  اَکھ  (خاص)  بندٕہ  (خضر  علیہ  السلام)  ییٚمِس  اَسہِ  پننہِ  بارگاہِ  نِشہِ  (خصوصی)  رحمت  عطا  ٲس  کٔرمٕژ  تہٕ  اَسہِ  اوس  سُہ  علمِ  لدنی  (یعنی  اَسرارن  تہٕ  معارفُک  اِلہٲمی  علم)  ہیٚچھنوومُت۔"
  },
  {
    "verse_id": 66,
    "translation": "موسیٰ  ہن  (علیہ  السلام)  وۆن  تس،  کیا  بہٕ  ہیٚکا  تۅہیہِ  سٍتۍ  اَتھ  (شرطس)  پیٚٹھ  روٗزِتھ  زِ  تۆہۍ  ہیٚچِھنٲوِو  مے٘  (تہِ)  تَمہِ  علمہٕ  منٛزٕ  کینہہ  یُس  تۅہیہِ  ارشاد  کہ  غرضہٕ  ہیٚچھناونہٕ  چُھو  آمُت۔"
  },
  {
    "verse_id": 67,
    "translation": "تٔمۍ  (یعنی  خضرعلیہ  السلامن)  وۆننس،  بے  شک  ہیٚکِو  نہٕ  تۆہۍ  مے٘  سٍتۍ  روٗزِتھ  ہرگز  صبرکٔرِتھ۔"
  },
  {
    "verse_id": 68,
    "translation": "تہٕ  تۆہۍ  کِتھہٕ  پٲٹھۍ  ہیٚکِو  تَتھ  (کتھہِ)  پیٚٹھ  صبر  کٔرِتھ  یۅسہٕ  نہٕ  تۅہیہِ  (پوٗرٕپٲٹھۍ)  پننِس  علم  کِس  احاطس  منٛز  أنۍ  مٕژ  آسیٚو؟"
  },
  {
    "verse_id": 69,
    "translation": "موسیٰ  ہن  (علیہ  السلام)  وۆن،  تۆہۍ  لٔبِو  مے٘  ان  شاء  اﷲ  ضرورصبر  کر  ن  وول  تہٕ  بہٕ  کرٕ  نہٕ  تُہٕنزِ  کُنہِ  کتھہِ  ہٕنز  خلاف  ورزی۔"
  },
  {
    "verse_id": 70,
    "translation": "(خضرعلیہ  السلامن)  وۆننس،وۅنۍ  ہرگاہ  تۆہۍ  مے٘  سٍتۍ  روٗزِو  تیٚلہِ  کٔرۍ  زیٚو  نہٕ  مے٘  کُنہِ  چیزس  متعلق  سوال  یۆت  تام  بہٕ  پانہٕ  تَمِچ  ذکر  تۅہیہِ  نِشہِ  کرٕ۔"
  },
  {
    "verse_id": 71,
    "translation": "پتہٕ  دۯاے  دۅشوَے  یۆت  تام  زن  دۅشوَے  ناوِ  منٛز  سوار  سپٕدۍ  (پتہٕ)  کۆرن  (خضر  علیہ  السلامن)  تَتھ  (ناوِ)  منٛز  گۆد،  موسیٰ  ہن  (علیہ  السلام)  وۆن،  کیا  تۅہیہِ  کٔروٕاَتھ  اَمہِ  موجوب  (گۆدکٔرِتھ)  رُم  زِ  تۆہۍ  کٔرِیوٗکھ  ناوِ  وٲلۍ  غرق  بے  شک  کٔرٕو  تۅہیہِ  سیٚٹھاہ  عجیب  کتھ  (یعنی  عجیب  حرکت)۔"
  },
  {
    "verse_id": 72,
    "translation": "(خضرعلیہ  السلامن)  وۆننس،  کیا  مے٘  اوس  نا  وۆنمُت  زِ  تۆہۍ  ہیٚکِو  نہٕ  مے٘  سٍتۍ  روٗزِتھ  صبر  کٔرِتھ؟"
  },
  {
    "verse_id": 73,
    "translation": "موسیٰ  ہن  (علیہ  السلام)  وۆن،  تۆہۍ  مَہ  رٔٹِو  مے٘  میٚانہِ  غلطی  پیٚٹھ  تہٕ  میٲنِس  (اَتھ)  معاملس  منٛز  مَہ  ترٲوِو  مے٘  زیادٕہ  مشکلس  منٛز۔"
  },
  {
    "verse_id": 74,
    "translation": "پتہٕ  پٔکۍ  تِم  دۅشوَے  یۆت  تام  زن  دۅشوَے  أکِس  لٔڑکس  سمکھییہِ  پتہٕ  کۆرن  (خضرعلیہ  السلامن)  سُہ  قتل  موسیٰ  ہن  (علیہ  السلام)  وۆن،  کیا  تۅہیہِ  کۆرُونہٕ  اَکھ  بے  گناہ  جان  کُنہِ  جان  (کہ  بدلہٕ)  رۆس  قتل  بے  شک  کٔروٕ  تۅہیہِ  سیٚٹھہٕے  سخت  کٲم۔"
  },
  {
    "verse_id": 75,
    "translation": "(خضر  علیہ  السلامن)  وۆننس،  کیا  مے٘  اوسمو  نا  تۅہیہِ  وۆنمُت  زِ  تۆہۍ  ہیٚکِو  نہٕ  مے٘  سٍتۍ  روٗزِتھ  ہرگز  صبر  کٔرِتھ؟"
  },
  {
    "verse_id": 76,
    "translation": "موسیٰ  ہن  (علیہ  السلام)  وۆن،  ہرگاہ  بہٕ  تۅہیہِ  ییٚمہِ  پتہ  کُنہِ  چیزس  متعلق  پٕۯژٕھہ  تیٚلہِ  تھٲوِزیٚو  نہٕ  تۆہۍ  مے٘  پانس  سٍتۍ،  بے  شک  چِھو  تۆہۍ  میانہِ  طرفہٕ  عذرٕکِس  حدس  وٲتِمٕتۍ۔"
  },
  {
    "verse_id": 77,
    "translation": "پتہٕ  پٔکۍ  دۅشوَے  یۆت  تام  زن  دۅشوَے  أکِس  بستی  والیٚن  نِشہِ  وٲتۍ،  دۅشوٕیَو  مۆنگ  تَتہِ  کیٚن  روزن  والیٚن  کھیٚن  تورٕ  کۆر  تِمَو  یِمن  دۅشوٕنۍ  ہٕنٛزمیز  بٲنی  کرنہ  نِش  انکار،  پتہٕ  وُچھ  دۅشوٕیَو  تَتہِ  اکھ  دیوار  یُس  ؤسۍ  پیٚنس  تیار  اوس  (خضرعلیہ  السلامن)  کۆرن  سُہ  سیٚود،  موسیٰ  ہن  (علیہ  السلام)  وۆن،  ہرگاہ  تۆہۍ  ییٚژھہِو  تیٚلہِ  ہیٚیہِ  ہِو  اَتھ  (بناونس)  پیٚٹھ  مۆزوٗرۍ۔"
  },
  {
    "verse_id": 78,
    "translation": "(خضر  علیہ  السلامن)  وۆننس،  یہِ  چُھ  مے٘  تہٕ  تۅہیہِ  درمیان  جدٲیی  (ہُنٛد  وقت)،  وۅنۍ  کَرو  بہٕ  تۆہۍ  تِمَن  کتھن  ہٕندِ  حقیقت  نِشہِ  باخبر  یِمن  پیٚٹھ  تۅہیہِ  صبر  ہیۆکُو  نہٕ  کٔرِتھ۔"
  },
  {
    "verse_id": 79,
    "translation": "یۅسہٕ  سۅ  ناو  ٲس  سۅ  ٲس  کینٛژھن  غریب  لُکن  ہٕنز  تِم  ٲسۍ  دریاوس  منٛز  محنت  مۆزوٗرۍکران  تَوے  کۆر  مے٘  ارادٕہ  زِ  سۅ  بناون  عٲب  لد  تہٕ  (اَمِیُک  وجہ  اوس  یہِ  زِ)  تِمن  بُتھہِ  اوس  اَکھ  (جٲبر)  بادشاہ  (کھڑا)  یُس  پۯتھ (عٲب  رۆس)  ناوِ  اوس  زبردستی  (مٲلکو  نِشہِ  معاوضہٕ  وَرٲے)  تھَپہِ  نِوان۔"
  },
  {
    "verse_id": 80,
    "translation": "بیٚیہِ  یُس  سُہ  لڑکہٕ  اوس  تٔمۍ  سُنٛد  مول  موج  اوس  باایمان  پتہٕ  گۆو  اَسہِ  اندیشہِ  زِ  یہِ  (ہرگاہ  زندٕہ  روٗد  تیٚلہِ  بَنہِ  کٲفر  تہٕ)  کرِتِمن  دۅشوٕنۍ  (بۆڈ  گٔژِھتھ)  سرکشی  تہٕ  کفرس  منٛز  مبتلا۔"
  },
  {
    "verse_id": 81,
    "translation": "پتہٕ  کۆر  اَسہِ  ارادٕہ  زِ  تِہُنٛد  ربّ  کرِ  تِمن  (تِیُتھ)  بدل  عطا  یُس  پٲکیزگی  منٛز  (تہِ)  تس  (لڑکہٕ)  سٕندِ  نِشہِ  بہتر  آسہِ  تہٕ  شفقت  تہٕ  رحم  دِلی  منٛز  (تہِ)  آسہِ  (مٲلِس  ماجہِ)  سیٚٹھاہ  نزدیک۔"
  },
  {
    "verse_id": 82,
    "translation": "تہٕ  یُس  سُہ  دیوار  اوس  سُہ  اوس  شہرس  منٛز  (روزن  والیٚن)  دۅن  یتیم  شُریٚن  ہُنٛد  تہٕ  تَتھ  تلہٕ  کَنہِ  اوس  تِمن  دۅشوٕنۍ  خٲطرٕ  اَکھ  خزانہٕ  (دۆبرٲوِتھ)  تہٕ  تِہُنٛد  مول  اوس  صالح  (شخص)،  پتہٕ  کۆر  تُہٕندۍ  ربّن  ارادٕہ  زِ  تِم  دۅشوَے  وٲتِن  پننہِ  جوٲنی  تام  تہٕ  تُہٕندِس  ربّ  سٕندِ  رحمت  سٍتۍ  کٔڑِن  تِم  پَنُن  خزانہٕ  (پانے)،  تہٕ  مے٘  (یِکینژھاہ  تہِ  کۆر  تہِ)  کۆرُم  نہٕ  پٲنۍ  پانہٕ،  یہِ  چھے٘  تِمن  (واقعاتن)  ہٕنز  حقیقت  یِمن  پیٚٹھ  تۅہیہِ  صبر  ہیۆکُو  نہٕ  کٔرِتھ۔"
  },
  {
    "verse_id": 83,
    "translation": "تہٕ  (اے  حبیبِ  معظم!)  یِم  چِھو  تۅہیہِ  ذوالقرنینس  متعلق  پٕۯژھان،  فرمٲوِیوٗکھ،  بہٕ  بوزناوَو  پٔرِتھ  تۆہۍ  وُنی  تٔمۍ  سٕندِ  حالُک  تذکرٕہ۔"
  },
  {
    "verse_id": 84,
    "translation": "بے  شک  اوس  اَسہِ  تٔمِس  (پرٲنِس  زمانس  منٛز)  زمینس  پیٚٹھ  اقتدارعطا  کۆرمُت  تہٕ  اَسہِ  ٲسۍ  تٔمِس  (یعنی  تٔمۍ  سٕندِس  سلطنتس)  تمام  وسیلہٕ  تہٕ  سامانہٕ  سَنز  عطا  کٔرۍمٕتۍ۔"
  },
  {
    "verse_id": 85,
    "translation": "پتہٕ  پۆک  سُہ  (بیٚیسِ)  أکِس  وَتہِ  پیٚٹھ۔"
  },
  {
    "verse_id": 86,
    "translation": "یۆت  تام  زن  سُہ  آفتاب  لوسنہٕ  کِس  (طرفس  کُن  آبٲدی  ہٕندِس)  ٲخری  اَندس  پیٚٹھ  ووت  تَتہِ  کۆر  تٔمۍ  آفتاب  لۅسنُک  منظر  تِتھہٕ  پٲٹھۍ  محسوس  زنتہٕ  سُہ  (رَبِہ  ہٕندۍ  پٲٹھۍ  کریٚہنہِ  رنگہٕ)  آب  کِس  گرم  ناگس  منٛز  لوسان  چُھ  تہٕ  تٔمۍ  وُچھ  تَتہِ  اَکھ  قوم  (بٔسِتھ)۔  اَسہِ  فرموو،  اے  ذو  القرنین!  (ژے٘  چھے  پنٕنۍ  مرضی)  خواہ  ژٕ  یِمن  سزا  دِتہٕ  یا  کرتہٕ  یِمن  سٍتۍ  رُت  سلوک۔"
  },
  {
    "verse_id": 87,
    "translation": "ذوالقرنینن  وۆننکھ،  یُس  شخص  (کفرتہٕ  نافرمٲنی  ہنٛدس  صورتس  منٛز)  ظلم  کرِ  تٔمِس  دِمَو  أسۍ  ضرورسزا،  پتہٕ  یِیہِ  سُہ  پننِس  ربّس  کُن  واپس  پھِرنہٕ،  پتہٕ  دِیہِ  سُہ  تس  سیٚٹھہٕے  سخت  عذاب۔"
  },
  {
    "verse_id": 88,
    "translation": "تہٕ  یُس  شخص  ایمان  اَنہِ  بیٚیہِ  کرِ  نیک  عمل  تیٚلہِ  چُھ  تس  خٲطرٕ  بہترجزا  تہٕ  أسۍ  (تہِ)  وَنَو  تس  خٲطرٕ  پننیٚن  احکامن  منٛز  سہل  کتھ۔"
  },
  {
    "verse_id": 89,
    "translation": "(مغربس  منٛز  فتوحات  مکمل  کٔرتھ)  پۆک  سُہ  پتہٕ  (دۆیِمہِ)  وَتہِ  پیٚٹھ۔"
  },
  {
    "verse_id": 90,
    "translation": "یۆت  تام  زن  سُہ  آفتاب  کھسنہٕ  کِس  (طرفس  کُن  آبٲدی  ہٕندِس)  ٲخری  اَندس  پیٚٹھ  ووت  تَتہِ  کۆر  تٔمۍ  آفتاب  (کہ  کھسنُک  منظر)  تِتھہٕ  پٲٹھۍ  محسوس  (زنتہٕ)  آفتاب  چُھ  (زمین  کِس  تتھ  خطس  پیٚٹھ  بٔسِتھ)  أکِس  قومس  پیٚٹھ  کھسان  ییٚمہِ  خٲطرٕ  اَسہِ  آفتاب  نِشہِ  (بچنہٕ  موجوب)  پردٕہ  تام  بنوومُت  اوسنہٕ  (یعنی  تِم  لُکھ  ٲسۍ  پۅشاک  تہٕ  مکانہٕ  وَرٲے  گۅپھن  منٛز  بسان)۔"
  },
  {
    "verse_id": 91,
    "translation": "پزر  چُھ  یی،  تہٕ  یِکینٛژھاہ  تس  نِشہِ  اوس  اَسہِ  چُھ  پننہِ  عِلمہٕ  سٍتۍ  تَتھ  اِحاطہ  کۆرمتٕ۔"
  },
  {
    "verse_id": 92,
    "translation": "(مشرقس  منٛز  فتوحات  مکمل  کٔرتھ)  پۆک  سُہ  پتہٕ  (بیٚیہِ  أکِس)  وَتہِ  پیٚٹھ۔"
  },
  {
    "verse_id": 93,
    "translation": "یۆت  تام  زن  سُہ  (أکِس  جایہِ)  دۅن  بالن  منٛزباگ  ووت  تٔمۍ  وُچھ  تِمن  بالن  پتہٕ  کنہِ  اکھ  تِیُتھ  قوم  بٔسِتھ  یِم  (کٲنسہِ  ہٕنز)  کتھ  سمجھِتھ  ٲسۍ  نہٕ  ہیٚکان۔"
  },
  {
    "verse_id": 94,
    "translation": "تِمَو  وۆن،  اے  ذوالقرنین!  بے  شک  چُھ  یاجوٗجَو  تہٕ  ماجوٗجَو  زمینس  منٛز  فساد  برپا  کٔرِتھ  تھوومُت  کیا  تیٚلہِ  کروٕ  أسۍتُہٕندِ  خٲطرٕ  اَتھ  (شرطس)  پیٚٹھ  کینہہ  مال  (باجہِ  رٔنگۍ)  مقرر  زِ  تۆہۍ  بنٲوِو  اَسہِ  تہٕ  تِمن  منٛزباگ  اکھ  تھۆد  دیوار۔"
  },
  {
    "verse_id": 95,
    "translation": "(ذو  القرنینن)  وۆننکھ،  مے٘  یُس  میٲنۍ  ربّن  اَتھ  متعلق  اختیار  دِیُتمُت  چُھ  (سُہ)  چُھ  بہتر،  تۆہۍ  کٔرِو  پننہِ  نرِ  زورٕ  (یعنی  محنت  تہٕ  مشقت)  سٍتۍ  میون  مدد،  بہٕ  بناوٕ  تۅہیہِ  تہٕ  تِمن  منٛزباگ  اکھ  مضبوط  دیوار۔"
  },
  {
    "verse_id": 96,
    "translation": "تو٘ہۍ  دِیِومے٘  بٔڑۍبٔڑۍ  شِشتٕر  پٔٹۍانتھ،یو٘ت  تام  زن  تٔمۍ  دۅشوٕنۍ  تھو٘نٛگیٚن  منٛزباگُک  حصہ  برابر  کو٘ر  پتہٕ  لو٘گ  وَننِہ،  پھُکِو  (وونۍ  ناردِتھ)،  یو٘ت  تام  زن  تٔمۍ  سُہ  (شِشتٕر  پھُکٕوۍ  پھُکٕوۍ)  نار  بنوو  پتہٕ  لو٘گ  وَننہِ،  (وۅنۍ)  انومے٘  نِش  وی٘گلاونہٕ  آمُت  ترام  یُس  بہٕ  اتھ  پیٹھٕ  تراوٕ۔"
  },
  {
    "verse_id": 97,
    "translation": "پتہٕ  نَہ  اوس  تِمن  (یاجوجن  تہٕ  ماجوجن)  منٛز  تیوٗت  طاقت  زِ  تَتھ  پیٚٹھ  ہیکہَن  کٔھسِتھ  تہٕ  نَہ  اوسُکھ  تیوٗتاہ  زور  زِ  تَتھ  منٛز  کرہن  گۆد۔"
  },
  {
    "verse_id": 98,
    "translation": "(ذوالقرنینن)  وۆننکھ،  یہِ  چھے٘  میٲنِس  ربّ  سٕندِ  طرفہٕ  رحمت  پتہٕ  ییٚلہِ  میٲنِس  ربّ  سُنٛد  (قیامتُک)  وعدٕہ  (نکھہٕ)  یِیہِ  پتہٕ  کرِ  سُہ  اَتھ  دیوارس  (دٲرِتھ  دِتھ)  ہموار  (دیوار  گژِھہ  ریزٕہ  ریزٕہ)  تہٕ  میٲنِس  ربّ  سُنٛد  وعدٕہ  چُھ  برحق۔"
  },
  {
    "verse_id": 99,
    "translation": "تہٕ  أسۍ  کرووکھ  تَمہِ  ساعتہٕ  (سٲری  مخلوقات  یا  یاجوج  تہٕ  ماجوج)  آزاد  تِم  اَژن  (تیز  تہٕ  تند  لہرن  ہٕنٛدۍ  پٲٹھۍ)  اَکھ  أکِس  منٛز  تہٕ  صوٗرس  یِیہِ  پھۅکھ  دِنہٕ  پتہٕ  کرووکھ  أسۍ  تِم  سٲری  (حشرٕکِس  مٲدانس  منٛز)  جمع۔"
  },
  {
    "verse_id": 100,
    "translation": "تہٕ  أسۍ  کرون  تَمہِ  دۅہ  جہنم  کٲفرن  برونٛہہ  کنہِ  بالکل  نۆن  کٔڑِتھ  پیش۔"
  },
  {
    "verse_id": 101,
    "translation": "تِم  لُکھ  یہِٕنزٕ  أچھ  میانہِ  ذکرِ  نِشہِ  (غفلت  کِس)  پردس  منٛز  آسہٕ  تہٕ  تِم  ٲسۍ  نہٕ  (میٲنۍ  ذکر)  بوٗزِتھ  تہِ  ہیٚکان۔"
  },
  {
    "verse_id": 102,
    "translation": "کیا  کٲفر  لُکھ  چھا  یہِ  سمجھان  زِ  مے٘  ترٲوِتھ  بناون  تِم  میانیٚن  بندن  مددگار،  بے  شک  چھے٘  اَسہِ  کٲفرن  خٲطرٕ  جہنمٕچ  میزبٲنۍ  تیار  کٔرِتھ  تھٲومٕژ۔"
  },
  {
    "verse_id": 103,
    "translation": "فرمٲوِو،  کیا  أسۍ  کروٕ  تۆہۍ  تِتھیٚو  لُکو  نِشہِ  باخبر  یِم  اعمالو  ہٕندِ  حسابہٕ  کِنۍ  سخت  خسارٕہ  تُلن  وٲلۍ  چِھ۔"
  },
  {
    "verse_id": 104,
    "translation": "یِم  چِھ  تِم  لُکھ  یہِٕنز  سٲرٕے  جدوجہد  دنیاچہ  زندگی  منٛزٕے  برباد  گٔیہِ  تہٕ  تِم  چِھ  یہِ  خیال  کران  زِ  أسۍ  چِھ  سیٚٹھاہ  رٕژٕ  کامہِ  کران۔"
  },
  {
    "verse_id": 105,
    "translation": "یِمَے  چِھ  تِم  لُکھ  یِمَو  پننِس  ربّ  سٕنزن  نشٲنِین  ہُنٛد  تہٕ  (مرنہٕ  پتہٕ)  تس  سٍتۍ  ملاقاتُک  انکار  چُھ  کۆرمُت  لہٰذا  گٔے  تِہِندۍسٲری  اعمال  ضایع  لہٰذا  کَرَو  نہٕ  أسۍ  تِہِندِ  خٲطرٕ  قیامت  کہ  دۅہ  کانٛہہ  وزن  تہٕ  کانٛہہ  حیثیت  (تٕے)  قٲیِم۔"
  },
  {
    "verse_id": 106,
    "translation": "یۅہے  جہنمٕے  چُھ  تِہُنٛدجزا  اَمہِ  وجہ  کِنۍ  زِ  تِم  روٗدۍ  کفر  کران  بیٚیہِ  روٗدۍ  میانیٚن  نشٲنِیَن  تہٕ  میانیٚن  رسولن  ہزٕل  کران۔"
  },
  {
    "verse_id": 107,
    "translation": "بے  شک  یِمَو  لُکو  ایمان  اۆن  بیٚیہِ  روٗدۍ  نیک  عملہٕ  کران  تیٚلہِ  آسہِ  تِہِندِ  خٲطرٕ  فردوس  کیٚن  باغن  ہٕنزپٔژھۍ  لٲزی۔"
  },
  {
    "verse_id": 108,
    "translation": "تِم  روزن  اَتھ  منٛز  ہمیشہ  تَمہِ  جایہِ  یَژھن  نہٕ  (پَنُن  ٹھکانہٕ)  زانٛہہ  بدلاوُن۔"
  },
  {
    "verse_id": 109,
    "translation": "فرمٲوِو،  اگر  سمندر  میٲنِس  ربّ  سٕندیٚن  کلماتن  خٲطرٕ  میٖل  بَنہِ  تیٚلہِ  گژِھہ  سُہ  سمندر  میٲنِس  ربّ  سٕندۍکلمات  ختم  سپدنہٕ  برونٛٹھُے  ختم  یۆدوَے  أسۍ  اَتھ  ہیوٗ  بیٚیہِ  (سمندر  یا  میٖل)  مددٕ  خٲطرٕ  اَنون۔"
  },
  {
    "verse_id": 110,
    "translation": "فرمٲوِو،  بہٕ  چُھس  صرف  (ظٲہری  خلقت  کِنۍ)  بشر  آسنس  منٛز  تۅہیہِ  ہیوٗ  (اَمہِ  وَرٲے  کیا  مناسبت  چھے٘  تُہٕنز  مے٘  سٍتۍ!  ہنا  کٔرۍ  تو  غور)  مے٘  کُن  چھے٘  یہِ  وحی  سوزنہٕ  آمٕژ  زِ  تُہُنٛد  معبود  چُھ  فقط  اَکوے  معبود  (ٲخرتۅہیہِ  منٛز  کتہِ  چھے٘  یہِ  نوری  صلٲحیت  زِ  تۅہیہِ  پیٚٹھ  ہیٚکہِ  کلامِ  الٰہی  نٲزل  گٔژِھتھ) !  وۅنۍ  یُس  شخص  پننِس  ربّس  سٍتۍ  ملاقاتٕچ  امید  چُھ  تھاوان  تیٚلہِ  پَزِ  تس  زِ  نیک  عمل  کٔرِن  بیٚیہِ  مَہ  کٔرِن  پننِس  ربّ  سٕندِس  عبادتس  منٛز  کٲنسہِ  شریک۔"
  }
]