[
  {
    "verse_id": 1,
    "translation": "ا۔  ل۔  م۔  ر۔  یِم  چِھ  کتابِ  الہٰی  ہٕندۍ  آیات،  تہٕ  یِکینژھاہ  تُہندِس  ربّ  سٕندِ  طرفہٕ  تۅہیِہ  کُن  نٲزِل  چُھ  آمُت  کرنہٕ،  سُہ  چُھ  عینِ  حق،  مگر  ﴿تُہٕندِ  قومٕکۍ﴾  اکثر  لُکھ  چِھنہٕ  مانان۔"
  },
  {
    "verse_id": 2,
    "translation": "سُہ  چُھ  اللہ  تعالیٰ  ہٕے  ییٚمۍ  آسمان  چِھ  تِتھیٚو  تھَمَو  ورٲے  قٲیِم  کٔرِمٕتۍ،  یِم  تۅہیِہ  نظرِ  آسن  گژھان،  ﴿دوٚیِمیٚن  لفظن  منٛز  وَنو  زِ  آسمان  کٔرِن  غیر  محسوس  تہٕ  غیر  مَریی  یعنی  تِمو  چیزو  تہٕ  سہارَو  سٍتۍ  قٲیِم،  یِم  نہٕ  اَسہِ  وُچھمٕتۍ  چِھ۔  بظٲہر  چُھنہٕ  وسیع  فضا ہس  منٛز  تِیُتھ  کانٛہہ  چیز،  یُس  یِمن  بے  حد  تہٕ  بے  حساب  ستارن  تہٕ  سیارن  تھَپھ  کٔرِتھ  آسہِ۔  مگر  اکھ  غیر  محسوس  طاقت  چُھ  یُس  پرٛتھ  کٲنٛسہِ  تٔمۍ سٕندِس  مقامس  تہٕ  مدارس  پیٚٹھ  رُکٲوِتھ  چُھ،  تہٕ  یِمن  عظیمُ  الشان  چیزن  چُھنہٕ  زمینس  پیٚٹھ  یا  اَکھ  أکِس  پیٚٹھ  ؤسِتھ  پیٚنہٕ  دِوان۔﴾  پتہٕ  سپُد  سُہ  پننِس  سلطنت  کِس  تختس  پیٚٹھ  جلوہ  فرما،  تہٕ  تٔمۍ  بنوو  آفتاب  تہٕ  ماہتاب  اکہِ  قانونُک  پابند۔  ییٚمہِ  ساری  نظامُک  پرٛتھ  کانٛہہ  چیز  چُھ  أکِس  مُقرر  وقتس  تام  پکان،  تہٕ  اللہ  تعالیٰ  ہٕے  چُھ  امہِ  ساری  کامہِ  ہٕنز  تدبیر  کران،  سُہ  چُھ  ویٚژٕھنۍ  ویٚژٕھنۍ  نِشٲنیِہ  بیان  کران۔  ﴿یعنی  امہِ  کتھہِ  ہٕنزٕ  نشٲنیِہ  زِ  اللہ  تعالیٰ  سُند  رسول  یِمن  حقیقتن  ہٕنز  خبر  دِوان  چُھ،  تِمہٕ  چھےٚ  فی  الواقع  پزٕ  حقیقتہٕ۔  کائناتس  منٛز  چِھ  پرٛتھ  طرفہٕ  یِمن  پیٚٹھ  گوٲہی  دِنہٕ  وٲلۍ  آثار  موجود،  اگر  لُکھ  أچھ  مٕژرٲوِتھ  وُچَھن،  تیٚلہِ  وُچھن  تِم  زِ  قرآنس  اندر  یِمن  کتھن  پیٚٹھ  ایمان  اَننٕچ  دعوت  چھےٚ  دِنہٕ  آمٕژ،  زمین  و  آسمانن  منٛز  یِم  بے  شُمار  نِشانات  پھٔہلِتھ  چِھ،  تِم  چِھ  یِمن  کتھن  ہُند  تصدیق  کران۔﴾  شاید  زِ  توٚہۍ  کٔرِو  پننِس  ربّ  سٕندِ  ملاقاتُک  یقین۔"
  },
  {
    "verse_id": 3,
    "translation": "تہٕ  سُے  چُھ  ییٚمۍ  یِہ  زمین  وَہرٲوِتھ  چھےٚ  تھٲومٕژ،  اَتھ  منٛز  چَھن  پہاڑن  ہٕنزٕ  میخہٕ  ٹھٲکِتھ  تھاومژٕ،  تہٕ  درِیاو  چِھن  بہٲوِمٕتۍ،  تٔمی  چِھ  پرٛتھ  قسمہٕ کیٚن  پھلن  ہٕندۍ  جورٕ  پٲدٕ  کٔرِمٕتۍ،  تہٕ  سُے  چُھ  دۅہس  پیٚٹھ  رات  طٲری  کران،  یِمن  سارِنٕے  چیزن  منٛز  چھےٚ  بجہِ  نشٲنیِہ  تِمن  لُکن  خٲطرٕ  یِم  غور  و  فکرس  چِھ  کٲم  ہیوان۔"
  },
  {
    "verse_id": 4,
    "translation": "بیٚیہِ  وُچِھو،  زمینس  منٛز  چِھ  بیٚون  بیٚون  خطہٕ  اَتھہٕ  یِوان،  یِم  اکھ  أکِس  نکھہٕ  نکھہٕ  چِھ۔  دچھہِ  باغ  چِھ،  کھاہ  چِھ  ﴿کھیتہٕ﴾،  کھٔزٕر  کُلۍ  چِھ  یِمن  منٛز  کینہہ  چِھ  اُکہٕ  شاخَل  تہٕ  کینہہ  چِھ  دُ  شاخَل  ﴿موٗلَو  پیٚٹھہٕ﴾۔  سارِنٕے  چُھ  اَکوے  آب  سیراب  کران،  مگر  مزس  منٛز  چِھن  کانٛہہ  أسۍ  بہتر  بناوان  تہٕ  کانٛہہ  چِھن  کمتر،  یِمن  سارِنٕے  چیزن  منٛز  چھےٚ  واریاہ  نشٲنیِہ  تِمن  لُکن  خٲطرٕ  یِم  عقلہِ  چِھ  کٲم  ہیوان۔"
  },
  {
    "verse_id": 5,
    "translation": "وۅنۍ  اگر  تۅہیِہ  تعجُب  چُھو  کرُن،  تیٚلہِ  چھےٚ  تعجُبس  لایق  لُکن  ہٕنز  یِہ  کتھ  زِ،  ییٚلہِ  أسۍ  مٔرِتھ  سپدَو  میٚژ  تیٚلہِ  کیا  أسۍ  یِموا  نوِ  سرٕ  پٲدٕ  کرنہٕ؟  یِم  چِھ  تِم  لُکھ  یِمو  پننِس  ربّس  سٍتۍ  کُفر  چُھ  کوٚرمُت  ﴿یعنی  یُہُند  ٲخرتس  انکار  کرُن  چُھ  دراصل  خُدایس  تہٕ  تٔمۍ  سٕندِس  قدرتس  تہٕ  حکمتس  انکار۔  یِم  چِھنہٕ  صرف  یُتُے  یوت  ونان  زِ  سون  میٚژِ  منٛز  رٔلِتھ  نوِ  سرٕ  پٲدٕ  سپدُن  چُھ  غیر  ممکن،  بلکہ  چُھ  یِہندِس  أتھۍ  قَولس  منٛز  یِہ  خیال  تہِ  پوشیدٕہ  زِ  معاذ  اللہ،  سُہ  خُداے  چُھ  عٲجز،  درماندہ  تہٕ  نادان  تہٕ  ؤسۍ  پایہ،  ییٚمۍ  یِم  پٲدٕ  چِھ  کٔرِمٕتۍ۔﴾  یِم  چِھ  تِم  لُکھ  یِہنزن  گردنَن  منٛز  طوق  چِھ  نٲلۍ۔  ﴿گردنۍ  منٛز  طوق  نٲلۍ  آسُن  چُھ  قیدی  آسنٕچ  علامت۔  یِمن  لُکن  ہٕنزن  گردنَن  منٛز  طوق  نٲلۍ  آسنُک  مطلب  چُھ  یِہ  زِ  یِم  لُکھ  چِھ  پننہِ  جہالتٕکۍ،  پننہِ  نفسہٕ  کیٚن  خوٲہشاتن  ہٕندی  تہٕ  پننیٚن  جدن  اجدادن  ہٕندِ  أچھ  ؤٹِتھ  تقلیدٕکۍ  اسیر،  یِم  ہیکن  نہٕ  آزادانہٕ  طور  غور  و  فکر  کٔرِتھ۔  یِم  چِھ  پننیو  تعصُباتَو  تِتھہٕ  پٲٹھی  بند  رٔٹِمٕتۍ  زِ  یِم  ہیٚکن  نہٕ  ٲخرت  مٲنِتھ،  اگر  چِہ  اَمِیُک  مانُن  چُھ  سراسر  معقول،  تہٕ  ٲخرت  کِس  انکارس  پیٚٹھ  چِھ  جٔمِتھ،  ییٚلہِ  زن  سُہ  سراسر  نامعقول  چُھ۔﴾  یِم  چِھ  جہنمی  تہٕ  ہمیشہ  روزن  جہنمس  منٛز۔"
  },
  {
    "verse_id": 6,
    "translation": "یِم  لُکھ  چِھ  رٕژرٕ  برونٛہہ  بُرٲیی  موجوب  جلدی  کران  ﴿یعنی  یِم  چِھ  عذابُکی  مُطالبہٕ  کران﴾  حالانکہ  یِمن  برونٛہہ  ﴿یِم  لُکھ  اَتھ  رٔوِشہِ  پیٚٹھ  پٔکمٕتۍ  چِھ،  تِمن  پیٚٹھ  چھےٚ  اللہ  تعالیٰ  سٕندِ  عذاب  چہِ﴾  عبرتناک  مِثالہٕ  گُزریمژٕ  حقیقت  چھےٚ  یِہ  زِ  تُہُند  ربّ  چُھ  لُکن  ہٕنزو  زیادتِیَو  باوجود  تِمن  سٍتۍ  چشم  پوشی  کٲم  ہیوان،  تہٕ  یِتہِ  چھےٚ  حقیقت  زِ  یُہُند  ربّ  چُھ  سخت  سزا  دِنہٕ  وول  تہِ۔"
  },
  {
    "verse_id": 7,
    "translation": "یِم  لُکھ  یِمو  تُہٕنز  کتھ  ماننہٕ  نِشہِ  انکار  چُھ  کوٚرمُت،  چِھ  ونان  زِ،  أمِس  شخصس  پیٚٹھ  کیازِ  سپٕز  نہٕ  أمۍ  سٕندِس  ربّ  سٕندِ  طرفہٕ  کانٛہہ  نشٲنی  نٲزِل؟  توٚہۍ  چِھو  محض  خبردار  کرن  وٲلۍ،  تہٕ  پرٛتھ  قومہٕ  خٲطرٕ  چُھ  اکھ  رہنما۔"
  },
  {
    "verse_id": 8,
    "translation": "اللہ  تعالیٰ  چُھ  أکِس  أکِس  حٲملہٕ  سٕندِ  شِکمہٕ  نِشہِ  وٲقف،  یِکینژھاہ  اتھ  منٛز  بنان  چُھ،  تتھ  تہِ  چُھ  سُہ  زانان  تہِ  یِکینژھاہ  تتھ  منٛز  کمی  بیشی  چھےٚ  آسان  تمہِ  نِشہِ  تہِ  چُھ  سُہ  باخبر  روزان۔  پرٛتھ  چیز  خٲطرٕ  چُھ  تس  نِشہِ  اکھ  مقدار  مُقرر۔"
  },
  {
    "verse_id": 9,
    "translation": "یِکینٛژھاہ  پوشیدٕہ  چُھ  تہٕ  یِکینٛژھاہ  نوٚن  چُھ،  تس  چھےٚ  پرٛتھ  چیزٕچ  پَے۔  سُہ  چُھ  بزرگ  تہٕ  پرٛتھ  حالس  منٛز  چُھ  بالا تر  روزن  وول۔"
  },
  {
    "verse_id": 10,
    "translation": "تس  خٲطر  چُھ  سورُے  یکساں  خواہ  تۅہیِہ  منٛز  کٔرۍتن  کانٛہہ  شخص  زورٕ  کتھ  یا  کٔرۍتن  لۅتہِ،  تہٕ  کانٛہہ  ٲسِتن  رٲژ  ہٕندِس  انہِ  گٔٹِس  منٛز  کھٔٹِتھ  یا  ٲسِتن  دُہلۍ  گاشس  منٛز  پکان۔"
  },
  {
    "verse_id": 11,
    "translation": "پرٛتھ  شخصس  چِھ  بروٗنٛٹھۍ  کِنۍ  تہٕ  پٔتۍ  کِنۍ  تٔمۍ  سٕندِۍ  مقرر  کرنہٕ  آمٕتۍ  نگران  لِگتھ،  یِم  اللہ  تعالیٰ  سٕندِ  حُکم  سٍتۍ  تٔمۍ  سٕنز  نگرٲنی  چِھ  کران،  حقیقت  چھےٚ  یِہ  زِ  اللہ  تعالیٰ  چُھنہٕ  کُنہِ  قومُک  حال  بدلاوان  یوٚت  تام  نہٕ  سُہ  خۅد  پانہٕ  پنٕنۍ  اوصاف  بدلاوِ۔  تہٕ  ییٚلہِ  اللہ  تعالیٰ  کُنہِ  قومس  شہمت  اَننُک  فٲصلہٕ  کرِ،  تیٚلہِ  ہیٚکہِ  نہٕ  سۅ  پتہٕ  کٲنٛسہِ  ہٕندِ  ٹالنہٕ  سٍتۍ  ٹٔلِتھ،  نَہ  ہیٚکہِ  اللہ  تعالیٰ  سٕندِس  مقابلس  منٛز  یِتھہِ  قومُک  کانٛہہ  حٲمی  تہٕ  مددگار  ٲسِتھ۔"
  },
  {
    "verse_id": 12,
    "translation": "سُے  چُھ  یُس  تۅہیِہ  برونٛہہ  کَنہِ  وُزملہٕ  چُھ  چمکاوان،  یِمن  کُن  وُچِھتھ  تۅہیِہ  اندیشہِ  تہِ  چِھ  لاحق  سپدان  تہٕ  اُمیدٕ  تہِ  چَھو  آسان،  سُے  چُھ  یُس  آبہٕ  ہوٚت  اوٚبُر  چُھ  تُلان۔"
  },
  {
    "verse_id": 13,
    "translation": "اوٚبرٕ  گگراے  چھےٚ  تٔمۍ  سٕندِ  حمدٕ  سان  تٔمۍ  سٕنز  پٲکی  بیان  کران۔  ﴿یعنی  اوٚبرٕ  گگراے  چھےٚ  یِہ  ظٲہر  کران  زِ  ییٚمۍ  خُداین  یِم  ہوا  چلٲوۍ،  تہٕ  یِم  بَہہ  تُلۍ،  یِہ  گوٚن  اوٚبر  کوٚرُن  جمع،  یِہ  وُز ملہٕ  بنٲوٕن  بٲرشہِ  ہند  ذریعہ  تہٕ  یتھہٕ  پٲٹھۍ  کوٚرُن  زمین  کیٚن  مخلوقاتن  خٲطرٕ  آبُک  انتظام،  سُہ  چُھ  پننِس  حکمتس  تہٕ  قدرتس  منٛز  کٲمِل،  پننیٚن  صفاتن  منٛز  چُھ  بے  عیب  تہٕ  پننہِ  خُدٲیی  منٛز  چُھ  لاشریک۔  جانورن  ہٕندۍ  پٲٹھۍ  بوزن  وٲلۍ  چِھ  امہِ  اوٚبرٕ  منٛزٕ  صرف  گگرایِہ  ہٕنز  آوازٕے  یٲژ  بوزان،  مگر  یِمن  لُکن  ہوش  دار  کَن  چِھ،  تِم  چِھ  اوٚبرٕچہِ  زبٲنۍ  توحیدُک  اعلان  بوزان﴾  تہٕ  فرشتہٕ  چِھ  تٔمۍ  سٕندِ  ہیبتہٕ  سٍتۍ  لرزان  لرزان  تٔمۍ  سٕنز  تسبیح  کران،  سُہ  چُھ  ٹاسراے  کرن  واجِنہِ  وُزملہٕ  سوزان،  تہٕ  ﴿بسا  اوقات﴾  چُھ  تِمن  یس  پیٚٹھ  یژھان  چُھ  تس  پیٚٹھ  عینِ  تتھ  حالتس  منٛز  گِراوان  ییٚلہِ  زن  لُکھ  اللہ  تعالیٰ  سٕندِس  بارس  منٛز  چِھ  ژُوان  آسان،  پٔزِپٲٹھۍ  چھےٚ  تٔمۍ  سٕنز  چال  سیٚٹھاہ  زبردست۔"
  },
  {
    "verse_id": 14,
    "translation": "تسۍ  چُھ  ناد  لایُن  برحق۔  ﴿ناد  لایُن  چُھ  مُراد  پننیٚن  حاجتن  ہٕندِ  مددٕ  خٲطرٕ  ناد  لایُن۔  مطلب  چُھ  یِہ  زِ  حاجت  روٲیی  تہٕ  مُشکل  کُشٲیی  ہٕندۍ  سٲری  اختیارات  چِھ  تٔمۍ  سٕندِسٕے  اتھس  منٛز۔  امہِ  موجوب  چُھ  صرف  تٔسۍ  دُعا  منگُن  برحق۔﴾  روزٕ  وۅنۍ  تِمہٕ  باقی  ہستِیِہ،  تس  ترٛٲوِتھ  یِمن  ہستِیَن  یِم  لُکھ  ناد  چِھ  لایان،  تِمہٕ  ہیٚکن  نہٕ  تِہندیٚن  دُعاہن  کانٛہہ  جواب  دِتھ،  یِمن  ناد  لایُن  چُھ  تِیتُھے،  زنتہٕ  کانٛہہ  شخص  آبس  کُن  اَتھہٕ  دٲرِتھ  تتھ  زارپارٕ  کرِ  زِ  ژٕ  وات  میٲنِس  ٲسَس  تام،  حالانکہ  آب  چُھنہٕ  تس  تام  واتن  وول  کینہہ۔  بس  یِتھے  پٲٹھۍ  چِھنہٕ  کٲفرن  ہٕندۍ  دُعا  تہِ  کِہِنۍ،  مگر  اکھ  تِیٖر  یَتھ  نہٕ  کانٛہہ  نشانہٕ  چُھ۔"
  },
  {
    "verse_id": 15,
    "translation": "سُہ  چُھ  اللہ  تعالیٰ  ہٕے  یَس  زمین  و  آسمانُک  پرٛتھ  کانٛہہ  چیز  طوعاً  و  کرھاً  ﴿خوشی  یا  ناخوشی  سان﴾  چُھ  سجدٕہ  کران۔  ﴿سجدٕہ  نِشہِ  چُھ  مُراد  اطاعتس  منٛز  نمُن،  حکم  بجا  اَنُن  تہٕ  سر  تسلیم  خَم  کرُن۔﴾  تہٕ  سارِنٕے  چیزن  ہٕنزٕ  ژھایِہ  چھےٚ  صبح  و  شام  تَس  برونٛہہ  کنہِ  نمان۔  ﴿ژھاین  ہٕندِ  سجدٕہ  کرنہٕ  نِشہِ  چُھ  مُراد  یِہ  زِ  چیزن  ہٕنزن  ژھاین  ہُند  صبح  و  شام  مَغربس  تہٕ  مشرقس  کُن  پیٚون  چُھ  امہِ  کتھہِ  ہٕنز  علامت  زِ  یِم  سٲری  چیز  چِھ  کٲنٛسہِ  ہٕندِ  حُکمٕکۍ  مطیع  تہٕ  کٲنٛسہِ  ہٕندِس  قانونس  ماتحت﴾"
  },
  {
    "verse_id": 16,
    "translation": "یِمن  پٕرٛژِھو  آسمانُک  تہٕ  زمینُک  ربّ  کُس  چُھ؟  ؤنِو،  اللہ۔  پتہٕ  ؤنِو  یِمن  زِ  ییٚلہِ  یِہ  حقیقت  چھےٚ،  کیا  تیٚلہِ  چِھوٕہ  تۅہیِہ  سُہ  ترٲوِتھ،  تِتھۍ  معبود  پنٕنۍ  کار  ساز  ٹھہرٲوِمٕتۍ،  یِم  خۅد  پننہِ  خٲطرٕ  تہِ  کُنہِ  نفع  تہٕ  نقصانُک  اختیار  چِھنہٕ  تھاوان؟  ؤنِو،  کیا  اوٚن  تہٕ  گاشدار  چھا  برابر  آسان؟  کیا  گاش  تہٕ  اَنہِ گٹہٕ  چھا  ہِشی  آسان؟  تہٕ  ہرگاہ  یِہ  چُھنہٕ،  کیا  تیٚلہِ  چھا  یِہندِیو  ٹھہراونہٕ  آمتیو  شریکو  تہِ  اللہ  تعالیٰ  سٕندۍ  پٲٹھۍ  کینہہ  پٲدٕ  کوٚرمُت،  زِ  تَمہِ  وجہ  کِنۍ  چُھ  یِمن  پیٚٹھ  تخلیقُک  معاملہٕ  شکہٕ لد  سپُدمُت؟  ؤنِو،  پرتھ  چیزُک  خٲلق  چُھ  صرف  اللہ،  تہٕ  سُہ  چُھ  کُن،  سارِنٕے  پیٚٹھ  غٲلب۔"
  },
  {
    "verse_id": 17,
    "translation": "اللہ  تعالیٰ  ہَن  تروو  آسمانہٕ  روٗد،  تہٕ  پرٛتھ  کانٛہہ  کۅل  تہٕ  نالہٕ  پوٚک  پننہِ  ظرفہٕ  ﴿وُسعتہٕ﴾  مُطٲبق  یِہ  ہیٚتھ۔  پتہٕ  ییٚلہِ  سہلاب  تھدیٛاو  اَتھ  پیٚٹھ  کھوٚت  پوٚس  تہِ،  تہٕ  یُتھُے  پوٚس  چُھ  تِمن  دھاتن  پیٚٹھ  تہِ  کھسان،  یِمن  زیور  تہٕ  بانہٕ  وغٲرٕہ  بناونہٕ  خٲطرٕ  لُکھ  چِھ  کاران،  اَمی  مِثالہِ  سٍتۍ  چُھ  اللہ  تعالیٰ  حق  کِس  تہٕ  بٲطلہٕ  کِس  معاملس  واضح  کران،  یُس  پوٚس  چُھ،  سُہ  چُھ  وُڈِتھ  گژھان،  تہٕ  یُس  چیز  انسانن  خٲطرٕ  نفع  دِنہٕ  وول  چُھ،  سُہ  چُھ  زمینس  پیٚٹھ  ٹھٔہران،  یِتھہٕ  پٲٹھۍ  چُھ  اللہ  تعالیٰ  مِثالَو  سٍتۍ  پنٕنۍ  کتھ  سمجھاوان۔"
  },
  {
    "verse_id": 18,
    "translation": "یِمو  لُکو  پننِس  ربّ  سٕنز  دعوت  قبول  کٔر  تِہندِ  خٲطرٕ  چُھ  رٕژر،  تہٕ  یِمو  لُکو  یِہ  قبول  کٔر  نہٕ،  تِم  اگر  زمین  کہ  ساری  دولتٕکۍ  مٲلِک  تہِ  آسن،  تہٕ  مزید  کرن  بیٚیہِ  یوٗتاہ  فراہم،  تِم  گژھن  اللہ  تعالیٰ  سٕنزِ  تھَپہِ  نِشہِ  بچنہٕ  خٲطرٕ  یِہ  سورُے  فِدیَس  منٛز  دِنہٕ  خٲطرٕ  تیار۔  یِم  چِھ  تِم  لُکھ  یِمن  بے وایِہ  حساب  یِیہِ  ہیٚنہٕ،  تہٕ  یُہُند  ٹھِکانہٕ  چُھ  جہنم،  تہٕ  سُہ  چُھ  سیٚٹھاہ  بُرٕ  ٹھکانہٕ۔"
  },
  {
    "verse_id": 19,
    "translation": "یِہ  کِتھہٕ  پٲٹھۍ  چُھ  ممکن  زِ  سُہ  شخص  یُس  تُہندِس  ربّ  سٕنزِ  یتھ  کتابہِ،  یۅسہٕ  تٔمۍ  تۅہیِہ  پیٚٹھ  چھےٚ  نٲزِل  کٔرمٕژ  چُھ  حق  زانان،  تہٕ  سُہ  شخص  یُس  ییٚمہِ  حقیقت  طرفہٕ  اوٚن  چُھ،  آسن  دۅشوے  یکساں؟  نصیحت  چِھ  دانش  مند  لُکھٕے  قبول  کران۔"
  },
  {
    "verse_id": 20,
    "translation": "تہٕ  تِہُند  طرزِ  عمل  چُھ  یِہ  آسان  زِ  تِم  چِھ  خدایس  سٍتۍ  پنُن  عہد  پوٗرٕ  کران،  تہٕ  تَتھ  چِھنہٕ  مضبوٗط  گنڈنہٕ  پتہٕ  پھُٹراوان۔"
  },
  {
    "verse_id": 21,
    "translation": "تِہٕنز  رٔوِش  چھےٚ  یِہ  آسان  زِ  خُداین  یِمن  یِمن  رٲبطن  برقرار  تھاونُک  حکم  چُھ  دِیتمُت،  تِمن  چِھ  برقرار  تھاوان،  پننِس  ربّس  چِھ  کھۅژان،  تہٕ  امہِ  کتھہِ  ہُند  چُھکھ  خوف  آسان  زِ  خبر  تِمن  ما  یِیہِ  بے وایِہ  پٲٹھۍ  حساب  ہیٚنہٕ۔"
  },
  {
    "verse_id": 22,
    "translation": "تِہُند  حال  چُھ  یِہ  آسان  زِ  پننِس  ربّ  سٕندِ  رضا  خٲطرٕ  چِھ  صبرس  کٲم  ہیوان،  نماز  چِھ  قٲیِم  کران۔  سانہِ  دِنہٕ  آمتہِ  رِزقہٕ  منٛزٕ  چِھ  علانیِہ  تہٕ  پوشیدٕہ  پٲٹھۍ  خرچ  کران،  تہٕ  برٲیی  چِھ  نیکی  سٍتۍ  دوٗر  کران،  ٲخرَتُک  گرٕ  چُھ  یِمنٕے  لُکن  خٲطرٕ۔"
  },
  {
    "verse_id": 23,
    "translation": "یعنی  تِتھۍ  باغ  یِم  تِہِندۍ  اَبدی  قیام  گاہ  آسن،  تِم  گژھن  یِمن  منٛز  پانہٕ  تہِ  داخل  تہٕ  تِہِندۍ  آبا و اجداد  تہٕ  تِہنزٕ  خاندارِنہِ  تہٕ  تِہندیو  اولادو  منٛزٕ  یِم  صالح  چِھ،  تِم  تہِ  گژھن  تِمن  سٍتۍ  تور،  ملٲیِک  یِن  پرٛتھ  طرفہٕ  تِہندِ  استقبالہٕ  خٲطرٕ۔"
  },
  {
    "verse_id": 24,
    "translation": "تہٕ  تِمن  وَنن،  تۅہیِہ  پیٚٹھ  چھےٚ  سلامتی،  تۅہیِہ  یِتھہٕ  پٲٹھۍ  دنیا ہس  منٛز  صبرس  کٲم  ہیٚژٕو،  تمہِ  بدولت  سپدِو  اَز  توٚہۍ  امِکۍ  حقدار۔  کوتاہ  جان  چُھ  یِہ  ٲخرتُک  گرٕ۔"
  },
  {
    "verse_id": 25,
    "translation": "لہٰذا  روٗدۍ  تِم  لُکھ  یِم  اللہ  تعالیٰ  سُند  عہد  مضبوط  گنڈنہٕ  پتہٕ  چِھ  پُھٹراوان،  یِم  تِمن  رٲبطن  چِھ  ژٹان،  یِمن  خُداین  جورنُک  حکم  چُھ  دِیتمُت،  تہٕ  یِم  زمینس  اندر  فساد  چِھ  پھٔہلاوان،  تِمن  پیٚٹھ  چھےٚ  لعنت،  تہٕ  تِہندِ  خٲطرٕ  چُھ  ٲخرتس  اندر  سیٚٹھاہ  بُرٕ  ٹِھکانہٕ۔"
  },
  {
    "verse_id": 26,
    "translation": "اللہ  تعالیٰ  یَس  یژھان  چُھ  تَس  چُھ  رِزقٕچ  فرٲخی  بخشان،  تہٕ  یَس  یژھان  چُھ  تس  چُھ  میٖنِتھ  توٗلِتھ  رزق  دِوان۔  یِم  لُکھ  چِھ  دنیٲوی  زندگی  منٛز  مست،  حالانکہ  دُنیاہٕچ  زندگی  چَھنہٕ  ٲخرت  کِس  مقابلس  منٛز  اکہ،  متاعِ  قلیل  ﴿سیٚٹھاہ  کم  سرمایِہ﴾  ورٲے  کِہِنۍ۔"
  },
  {
    "verse_id": 27,
    "translation": "تِم  لُکھ  یِمو  ﴿رسالتِ  محمدیؐ  ماننہٕ  نِشہِ﴾  انکار  چُھ  کوٚرمُت،  چِھ  ونان،  أمِس  شخصس  پیٚٹھ  کیازِ  گٔیِہ  نہٕ  أمۍ  سٕندِس  ربّ  سٕندِ  طرفہٕ  کانٛہہ  نشٲنی  نٲزِل۔  ؤنِو،  اللہ  تعالیٰ  یَس  یژھان  چُھ  تَس  چُھ  گُمراہ  کران،  تہٕ  سُہ  چُھ  پانس  کُن  ینٕچ  وَتھ  تٔسۍ  ہاوان  یُس  تَس  کُن  رجوع  کرِ۔"
  },
  {
    "verse_id": 28,
    "translation": "یِتھی  لُکھ  چِھ  تِم،  یِمو  ﴿أمِس  نبیؐ  سٕنز  دعوت﴾  مٲنِمٕژ  چھےٚ،  تہٕ  یِہندیٚن  دِلن  چُھ  اللہ  تعالیٰ  یاد  کرنہٕ  سٍتۍ  اطمینان  نصیب  سپدان،  خبردار  روٗزِو!  اللہ  تعالیٰ  سٕنز  یادٕے  چھےٚ  سُہ  چیز،  ییٚمہِ  سٍتۍ  دِلن  چُھ  اطمینان  نصیب  سپدان۔"
  },
  {
    "verse_id": 29,
    "translation": "پتہٕ  یِمو  لُکو  دعوتِ  حق  مٲنۍ  تہٕ  نیک  عملہٕ  کریٚکھ،  تِم  چِھ  خۅش  نصیب  تہٕ  تِمنٕے  خٲطرٕ  چُھ  رُت  انجام۔"
  },
  {
    "verse_id": 30,
    "translation": "اے  نبیؐ،  اَمی  شانہٕ  سان  چِھو  توٚہۍ  اسہِ  رسول  بنٲوِتھ  سوٗزِمٕتۍ۔  ﴿یعنی  کُنہِ  تِژھہ  نشٲنی  ورٲے  ییٚمیُک  مُطالبہٕ  یِم  لُکھ  چِھ  کران﴾  أکِس  تِتھس  قومس  منٛز،  ییٚمہِ  برونٛہہ  واریاہ  قوم  چِھ  گُزریمٕتۍ،  تاکہ  توٚہۍ  بونٲوِیوٗکھ  لُکھ  سُہ  پیغام،  یُس  اسہِ  تۅہیِہ  پیٚٹھ  نٲزِل  چُھ  کوٚرمُت،  اَتھ  حالس  منٛز  زِ  یِم  پننِس  سیٚٹھاہ  مہربان  اللہ  تعالیٰ  سٕندۍ  کٲفر  بٔنِتھ۔  یِمن  ؤنِو  سُے  چُھ  میون  ربّ،  تَس  ورٲے  چُھنہٕ  کانٛہہ  معبود،  تٔسۍ  پیٚٹھ  کوٚر  اَسہِ  بھروسہٕ،  تہٕ  سُے  چُھ  میون  ملجا  تہٕ  ماویٰ  ﴿یعنی  چَھپَن  جاے﴾۔"
  },
  {
    "verse_id": 31,
    "translation": "بیٚیہِ  کیا  سپدِ ہے  ہرگاہ  کانٛہہ  تِیُتھ  قرآن  یِیہِ  ہے  نٲزِل  کرنہٕ  ییٚمہِ  کہ  زورٕ  سٍتۍ  پہاڑ  لاگہن  پکُن،  یا  زمین  سپدِ  ہے  چاک،  یا  لاگہن  مُردٕہ  قبرو  منٛزٕ  نیرِتھ  کتھہٕ  کرنہِ؟  ﴿امہِ  قٔسمہٕ  چِہ  نشٲنیِہ  ہاونہِ  چُھنہٕ  کانٛہہ  مُشکل﴾  بلکہ  چُھ  سورُے  اختیار  بس  اللہ  تعالیٰ  سٕندِس  اَتھس  منٛز  ﴿یعنی  نشٲنیِہ  نَہ  ہاونُک  اصل  وجہ  چُھنہٕ  یِہ  زِ  اللہ  تعالیٰ  کیا  چُھنہٕ  یمہٕ  نشٲنیِہ  ہاونٕچ  قدرت  تھاوان۔  بلکہ  چُھ  اصل  وجہ  یِہ  زِ  یِمن  طریقن  کٲم  ہیٚنۍ  چُھ  اللہ  تعالیٰ  سٕندِس  مصلحتس  خلاف۔  امہِ  موجوب  زِ  اصل  مقصد  چُھ  ہدایت،  نَہ  زِ  أکِس  نبی  سٕنز  نبوّت  مانناوٕنۍ۔  تہٕ  ہدایت  چُھنہٕ  امہِ  ورٲے  ممکن  زِ  لُکن  ہٕندِس  فکر  و  بصیرتس  گژِھ  اصلاح  سپدُن﴾  پتہٕ  کیا  اہلِ  ایمان  چھا  ﴿وُنِستام  کٲفرن  ہٕندِس  مطالبہٕ کِس  جوابس  منٛز  کُنہِ  نِشٲنی  ہٕندِ  ظہور  سپدن  چِہ  اُمیدٕ  تھٲوِتھ  بِہِتھ،  تہٕ  یِہ  زٲنِتھ﴾  سَپُد  نا  تِمن  اطمینان  زِ  ہرگاہ  اللہ  تعالیٰ  ییٚژِھہ  ہے  تیٚلہِ  دِیِہ  ہے  سارِنٕے  انسانن  ہدایت؟  ﴿یعنی  اگر  زاننہٕ  ماننہٕ  ورٲے  محض  اکھ  غیر  شعوری  ایمان  مطلوب  آسہِ  ہے،  تیٚلہِ  کیا  حاجت  اوس  امہِ  خٲطرٕ  نِشٲنیِہ  ہاونُک،  یِہ  کٲم  ہیٚکہِ  ہے  یِتھہٕ  پٲٹھۍ  تہِ  سپدِتھ  زِ  اللہ  تعالیٰ  کرِہے  سارِنٕے  انسانن  مومِنٕے  پٲدٕ﴾  یِمو  لُکو  خُدایس  سٍتۍ  کُفرُک  رٔوِیِہ  اختیار  کٔرِتھ  چُھ  تھوومُت،  تِمن  پیٚٹھ  چھےٚ  تِہندیٚن  کر  توٗتن  ہٕندِ  وجہ  سٍتۍ  کانٛہہ  نتہٕ  کانٛہہ  آفت  یِوان  روزان،  نتہٕ  چھےٚ  تِہندِس  گرس  نکھہٕ  کُنہِ  جایِہ  نٲزِل  سپدان،  یِہ  سلسلہ  روزِ  چلان،  یوٚت  تام  زن  اللہ  تعالیٰ  سُند  وعدہ  پوٗرٕ  گژِھہ۔  پٔزِپٲٹھۍ  چُھنہٕ  اللہ  تعالیٰ  پننِس  وعدس  خلاف  ورزی  کران۔"
  },
  {
    "verse_id": 32,
    "translation": "تۅہیِہ  برونٛہہ  تہِ  چُھ  واریاہن  رسولن  ہزٕل  آمٕتی  کرنہٕ،  مگر  مےٚ  ترٲو  ہمیشہ  انکار  کرن  والیٚن  یَلہٕ گی،  تہٕ  ٲخرکار  رٔٹِم  تِم،  پتہٕ  وُچِھو  میون  سزا  کِیُتھ  سخت  اوس۔"
  },
  {
    "verse_id": 33,
    "translation": "پتہٕ  کیا  سُہ  یُس  أکِس  أکِس  شخصہٕ  سٕنزِ  کمایِہ  پیٚٹھ  چُھ  نظر  تھاوان  ﴿تٔمۍ  سٕندِس  مقابلس  منٛز  چھےٚ  یِمہٕ  جسارتہٕ  کرنہٕ  یِوان  زِ﴾  لُکو  چِھ  تٔمۍ  سٕندِۍ  کینہہ  شریک  ٹھٔہرٲوِمٕتۍ؟  اے  نبیؐ،  یِمن  ؤنِو  ﴿ہرگاہ  پٔزِپٲٹھۍ  تِم  اللہ  تعالیٰ  سٕندۍ  پانہٕ  بنٲوِمٕتۍ  شریک  چِھ  تیٚلہِ﴾  ؤنۍتَو  تِہندِۍ  ناو  زِ  تِم  کَم  چِھ؟  کیا  توٚہۍ  چِھوٕہ  خُدایس  اکہِ  نَوِ  کَتھہِ  ہٕنز  خبر  دِوان،  یتھ  سُہ  پننِس  زمینس  منٛز  چُھنہٕ  زانان،  نَتہٕ  چِھو  بس  توٚہۍ  لُکھ  تِکینٛژھاہ  ونان  یِہ  ٲسہٕ  چُھو  نیران؟  حقیقت  چھےٚ  یِہ  زِ  یِمو  لُکو  حقٕچ  دعوت  ماننہٕ  نِشہِ  انکار  چُھ  کوٚرمُت،  تِہندِ  خٲطرٕ  چھےٚ  تِہٕنزٕ  مکٲرِلہٕ  خۅش  کروٕنہِ  بناونہٕ  آمٕژ  ﴿اتھ  شِرکس  مکٲرِل  وننُک  وجہ  چُھ  یِہ  زِ  دراصل  یِم  ستارٕ،  سیارٕ  یا  فرشتہٕ  یا  اَرواح  یا  بُزرگ  انسان،  خُدٲیی  صفاتن  تہٕ  اختیاراتن  ہٕندۍ  حٲمل  چِھ  قرار  دِنہٕ  آمٕتۍ،  تہٕ  یِم  اللہ  تعالیٰ  سٕندیٚن  مخصوص  حقوقن  منٛز  شریک  چِھ  آمٕتۍ  بناونہٕ،  تِمو  منٛز  نَہ  کوٚر  زانٛہہ  کٲنٛسہِ  تہِ  یِمن  صفاتن  تہٕ  اختیاراتن  ہُند  دعویٰ،  تہٕ  نَہ  کوٚرُکھ  یِمن  حقوقن  ہُند  مطالبہٕ،  تہٕ  نَہ  دِژٕکھ  لُکن  یِہ  تعلیم  زِ  توٚہۍ  کٔرِو  اسہِ  برونٛہہ  کنہِ  بندگی  ہٕندۍ  رسم  ادا،  تاکہ  أسۍ  کڑو  تۅہیِہ  حاجت۔  یِہ  کٲم  چھے  چالاک  انسانن  ہٕنز  زِ  تِمو  تُھرۍ  عوامَس  پیٚٹھ  پننہِ  خُدٲیی  ہُند  سِکہٕ  جماونہٕ  خٲطرٕ،  تہٕ  تِہنزِ  کمایِہ  منٛزٕ  حصہ  کڑنہٕ  خٲطرٕ  کینہہ  بناوٹی  خُدا،  لُکھ  آے  تِہِندۍ  اعتقٲدۍ  بناونہٕ،  تہٕ  پنُن  مطلب  کڑنہٕ  مۅکھہٕ  بنووُکھ  کُنہِ  پٲٹھۍ  پنُن  پان  نُمائندٕہ﴾  تہٕ  تِم  چِھ  سیٚزِ  وَتہِ  نِشہِ  رُکاونہٕ  آمٕتۍ،  پتہٕ  یس  اللہ  تعالیٰ  گُمرٲہی  منٛز  چھکہِ،  تس  چُھنہٕ  کانٛہہ  وتھ  ہاون  وول۔"
  },
  {
    "verse_id": 34,
    "translation": "یِتھیٚن  لُکن  خٲطرٕ  چُھ  دُنیا چِہ  زندگی  منٛزٕے  عذاب،  تہٕ  ٲخرتُک  عذاب  چُھ  تمہِ  کھۅتہٕ  تہِ  زیادٕہ  سخت۔  کانٛہہ  چُھنہٕ  تِیُتھ  یُس  تِمن  خُداین  نِشہِ  بچاون  وول  آسہِ۔"
  },
  {
    "verse_id": 35,
    "translation": "خُدا  ترس  انسانن  خٲطرٕ  ییٚمہِ  جنتُک  وعدہ  چُھ  کرنہٕ  آمُت  تمِچ  شان  چھےٚ  یِہ  زِ  تتھ  بٔنۍ  کِنۍ  چھےٚ  نہرٕ  پکان،  تمِکۍ  میوٕہ  چِھ  دٲیمی  تہٕ  تمیُک  شیہجار  چُھ  لازال،  یِہ  چُھ  انجام  مُتقی  لُکن  ہُند،  تہٕ  حقس  انکار  کرن  والیٚن  ہُند  انجام  چُھ  یِہ  زِ  تِہندِ  خٲطرٕ  چُھ  جہنمُک  نار۔"
  },
  {
    "verse_id": 36,
    "translation": "اے  نبیؐ،  یِمن  لُکن  اسہِ  گۅڈٕ  ٲس  کتاب  دِژمٕژ،  تِم  چِھ  یتھ  کتابہِ  خۅش  یۅسہٕ  اسہِ  تۅہیِہ  پیٚٹھ  چھےٚ  نٲزِل  کٔرمٕژ،  تہٕ  مختلف  چھۅ  کن  منٛز  چِھ  کینہہ  لُکھ  تِتھۍ  تہِ  یِم  اَمہِ  چن  کینٛژھن  کتھن  مانان  چِھنہٕ۔  توٚہۍ  ؤنِو  صاف  زِ،  مےٚ  چُھ  صرف  اللہ  تعالیٰ  سٕنزِ  بندگی  ہُند  حکم  دِنہٕ  آمُت،  تہٕ  امہِ  نِشہِ  چُھم  ٹھاکھ  کرنہٕ  آمُت  زِ  کانٛہہ  ٹھہراون  تَس  سٍتۍ  شریک،  لہٰذا  چُھس  بٕہ  تٔسۍ  کُن  دعوت  دِوان  تہٕ  تٔسۍ  کُن  چُھ  میون  رجوع۔"
  },
  {
    "verse_id": 37,
    "translation": "اَمی  ہدایت  سان  چُھ  اسہِ  یِہ  عربی  فرمان  تۅہیِہ  پیٚٹھ  نٲزِل  کوٚرمُت،  وۅنۍ  اگر  تۅہیِہ  ییٚمہِ  علمہٕ  باوجود  یُس  تۅہیِہ  نِشہِ  آمُت  چُھ،  لُکن  ہٕنزن  خوٲہشاتن  ہٕنز  پیروی  کٔرِو،  تیٚلہِ  نَہ  چُھ  اللہ  تعالیٰ  سٕندِس  مقابلس  منٛز  کانٛہہ  حٲمی  تہٕ  مدد  گار  تۅہیِہ،  تہٕ  نَہ  ہیکیٚو  تٔمۍ  سٕنزِ  تھَپہِ  نِشہِ  تۅہیِہ  کانٛہہ  بچٲوِتھ۔"
  },
  {
    "verse_id": 38,
    "translation": "تۅہیِہ  برونٛہہ  تہِ  چِھ  اَسہِ  واریاہ  رسول  سوٗزِمٕتۍ،  تہٕ  تِمن  تہِ  آسہٕ  اَسہِ  خاندارِنہٕ  تہٕ  شُرۍ  دِتِمٕتۍ  ﴿یِہ  چُھ  اکہِ  اعتراضُک  جواب  یُس  نبی  صلی  اللہ  علیہ و سلمس  پیٚٹھ  کرنہٕ  اوس  یِوان۔  تِم  ٲسۍ  ونان  زِ  یِہ  چُھ  جان  نبی  یَس  خاندارِنۍ  تہٕ  شُرۍ  چِھ۔  اَسہِ  ؤنۍتو  کیا  پیغمبرن  تہِ  چھا  نفسٲنی  خوٲہشاتن  سٍتۍ  کانٛہہ  واٹھ  آسان۔  حالانکہ  قریشِکۍ  لُکھ  ٲسۍ  پانہٕ  خۅد  حضرت  ابراہیمؑ  تہٕ  اسماعیلؑ  سٕندۍ  اولاد  آسنس  پیٚٹھ  فخر  کران﴾  تہٕ  کٲنٛسہِ  رسول  سُند  تہِ  اوس  نہٕ  یِہ  طاقت،  زِ  اللہ  تعالیٰ  سٕندِ  اِذنہٕ  ورٲے  کیا  اَنہِ ہے  خۅد  کانٛہہ  نشٲنی  تہٕ  پتہٕ  ہاوِ ہے،  پرٛتھ  دورٕ  خٲطرٕ  چھےٚ  اکھ  کتاب۔"
  },
  {
    "verse_id": 39,
    "translation": "اللہ  تعالیٰ  یِکینژھاہ  یژھان  چُھ  تہِ  چُھ  مِٹاوان،  تہٕ  یتھ  چیزس  یژھان  چُھ  تتھ  چُھ  قٲیم  تھاوان،  اُمُ  الکتاب  چھےٚ  تٔمۍسٕے  نِشہِ۔  ﴿اُمّ  الکتابُک  معنی  چُھ  اصلی  کتاب،  یعنی  سُہ  آگُر  تہٕ  سرچشمہٕ  ییٚمہِ  نِشہِ  تمام  آسمٲنی  کتابہٕ  درٛامژٕ  چھےٚ﴾"
  },
  {
    "verse_id": 40,
    "translation": "تہٕ  اے  نبیؐ،  ییٚمہِ  بُرٕ  انجامٕچ  دھمکی  أسۍ  یِمن  لُکن  دِوان  چِھ،  تمِیُک  کانٛہہ  حصہٕ  خۅاہ  أسۍ  تُہٕنزِ  حیٲتی  منٛز  ہاوَو  یا  تمہِ  کِس  ظہورس  منٛز  یِنہٕ  برونٛہہ  تُلو  أسۍ  توٚہۍ،  بہر  حال  چھےٚ  تُہٕنز  کٲم  صرف  پیغام  واتناوُن،  تہٕ  حساب  ہیوٚن  چھےٚ  سٲنۍ  کٲم۔"
  },
  {
    "verse_id": 41,
    "translation": "کیا  یِم  لُکھ  چِھنا  وُچھان  زِ  أسۍ  چِھ  یتھ  سر  زمینس  پیٚٹھ  پکان  یِوان،  تہٕ  اَمِیُک  دٲیرٕہ  چِھ  پرٛتھ  طرفہٕ  تنگ  کران  پکان؟َ  ﴿یعنی  کیا  تُہٕندیٚن  مخٲلفن  چُھنا  اتھہِ  یِوان  زِ  اسلامُک  اثر  چُھ  عربہٕ  کِس  کوٗنس  کوٗنس  منٛز  برونٛہہ  پکان،  تہٕ  ژورَو  طرفو  چُھ  یِمن  لُکن  پیٚٹھ  حلقہٕ  تنگ  گژھان  پکان؟  اگر  نہٕ  یِم  یِہندِ  شہمتٕکۍ  آثار  چِھ،  تیٚلہِ  کیا  چِھ؟  اللہ  تعالیٰ  سُند  یِہ  فرماوُن  زِ  أسۍ  چِھ  یتھ  سر  زمینس  پیٚٹھ  پکان  یِوان،  چُھ  اکھ  نہایت  لطیف  اندازِ  بیان۔  دعوتِ  حق  چھےٚ  چونکہ  اللہ  تعالیٰ  سٕندِ  طرفہٕ  آسان۔  تہٕ  اللہ  تعالیٰ  چُھ  تِمن  سٍتۍ  آسان  یِم  اتھ  دعوتس  پیش  چِھ  کران۔  امہِ  موجوب  چُھ  اللہ  تعالیٰ  کُنہِ  سر  زمینس  منٛز  امہِ  دعوت  کِس  پھٔہلاوس  ییٚمہِ  آیِہ  تعبیر  کران  زِ  أسۍ  چِھ  پانہٕ  اتھ  سر  زمینس  پیٚٹھ  پکان  یِوان﴾  اللہ  تعالیٰ  چُھ  حکومت  کران،  کانٛہہ  چُھنہٕ  تٔمۍ  سٕندیٚن  فٲصلن  پیٚٹھ  نظرِ  ثٲنی  کرن  وول،  تہٕ  تَس  چَھنہٕ  حساب  ہیٚنس  تٲر  لگان۔"
  },
  {
    "verse_id": 42,
    "translation": "یِمو  برونٛہہ  یِم  لُکھ  آے  تہٕ  گٔے،  تِمو  تہِ  چھےٚ  بجہِ  بجہِ  چالہٕ  گِنزمَژٕ،  مگر  اصلی  فیصلہ  کرن  واجِنۍ  چال  چھےٚ  پوٗرٕ  پٲٹھۍ  اللہ  تعالیٰ  سٕندِسٕے  اتھس  منٛز۔  سُہ  چُھ  زانان  زِ  کُس  کیا  کینژھاہ  کمٲے  چُھ  کران،  تہٕ  عنقریب  وُچھن  یِم  منکرینِ  حق  زِ  کمۍ  سُند  انجام  چُھ  رٕژرس  پیٚٹھ  سپدان۔"
  },
  {
    "verse_id": 43,
    "translation": "یِم  منکرین  چِھ  ونان  زِ  توٚہۍ  چِھو  نہٕ  اللہ  تعالیٰ  سٕندِ  طرفہٕ  سوزنہٕ  آمٕتۍ۔  ؤنِو،  مےٚ  تہٕ  تۅہیِہ  درمیان  چھےٚ  اللہ  تعالیٰ  سٕنٛز  گوٲہی  سیٚٹھاہ،  تہٕ  پتہٕ  چھےٚ  تس  شخصہٕ  سٕنٛز  گوٲہی  یُس  آسمٲنی  کتابہِ  ہُنٛد  علم  چُھ  تھاوان۔"
  }
]