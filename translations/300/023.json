[
  {
    "verse_id": 1,
    "translation": "یقیناً  چُھ  فلاح  لوٚبمُت  ایمان  اَنن  والیو۔"
  },
  {
    "verse_id": 2,
    "translation": "یِم  پننہِ  نمازِ  منٛز  خشوع  چِھ  ورتاوان۔"
  },
  {
    "verse_id": 3,
    "translation": "لَغوِیاتَو  ﴿بیہودٕہ  کتھو﴾  نِشہِ  چِھ  دوٗر  روزان۔"
  },
  {
    "verse_id": 4,
    "translation": "زکوٰۃ  کِس  طریقس  پیٚٹھ  چِھ  عٲمِل  سپدان۔"
  },
  {
    "verse_id": 5,
    "translation": "پننیٚن  شرمگاہن  چِھ  حفاظت  کران۔  ﴿اتھ  چِھ  زٕہ  مطلب۔  اکھ  یِہ  زِ  پننہِ  جِسمٕکۍ  قابلِ  شرم  حصّہٕ  چِھ  کٔھٹِتھ  تھاوان،  یعنی  عُریانی  نِشہِ  چِھ  پرہیز  کران  تہٕ  پنُن  ستر  چِھنہٕ  باقین  نِشہِ  مٕژراوان۔  دوٚیُم  یِہ  زِ  تِم  چِھ  پنٕنۍ  عصمت  تہٕ  عفّت  محفوظ  تھاوان،  یعنی  جنسی  معاملاتن  منٛز  چِھنہٕ  آزٲدی  ورتاوان  تہٕ  شہوٲنی  قوّت  کِس  استعمالس  منٛز  چِھنہٕ  بے  لگام  سپدان۔﴾"
  },
  {
    "verse_id": 6,
    "translation": "پننیٚو  گر  واجِنیو  ورٲے،  تہٕ  تِمو  مستوٗراتَو  ورٲے  یِمہٕ  تِہندِس  مِلکِ  یمینس  منٛز  آسن۔  ﴿یعنی  لونڈیِہ  یِمہٕ  جنگس  منٛز  گرفتار  سپدن،  تہٕ  جنگ  کیٚن  قٍدیٚن  ہُند  تبادلہ  نہ  سپدن  کِس  صوٗرتس  منٛز  یِن  اسلامی  حکومت  کہ  طرفہٕ  کٲنٛسہِ  ہٕندِس  مِلکیتس  منٛز  دِنہٕ۔﴾  زِ  تِمن  پیٚٹھ  محفوظ  نہ  تھاونس  منٛز  چِھنہٕ  تِم  قابلِ  ملامت۔"
  },
  {
    "verse_id": 7,
    "translation": "البتہ  یِم  تمہِ  ورٲے  بیٚیہِ  کینہہ  یژھن،  تیٚلہِ  چِھ  تِمے  زیادتی  کرن  وٲلۍ۔"
  },
  {
    "verse_id": 8,
    "translation": "پننیٚن  امانتن  تہٕ  پننیٚن  وعدن  قسمن  ہُند  چِھ  پاس  تھاوان۔"
  },
  {
    "verse_id": 9,
    "translation": "تہٕ  پننیٚن  نمازن  ہٕنز  چِھ  حفاظت  کران۔"
  },
  {
    "verse_id": 10,
    "translation": "یِمَے  لُکھ  چِھ  تِم  وٲرث،"
  },
  {
    "verse_id": 11,
    "translation": "یِمن  وراثتس  منٛز  فردوس  دِنہٕ  یِیِہ،  تہٕ  تَتھ  منٛز  روزن  ہمیشہ۔"
  },
  {
    "verse_id": 12,
    "translation": "اسہِ  بنوو  انسان  میٚژِ  ہٕندِ  خُلاصہٕ  سٍتۍ۔"
  },
  {
    "verse_id": 13,
    "translation": "پتہٕ  کوٚر  یِہ  أکِس  محفوظ  جایہ  نُطفہٕ  کِس  قطرس  منٛز  تبدیل۔"
  },
  {
    "verse_id": 14,
    "translation": "پتہٕ  دِژ  أتھۍ  قطرس  لۅکھرِ  ہٕنز  شکل،  پتہٕ  بنوو  اَتھ  لۅکھرِ  ماز  دۅگُل،  تہٕ  ماز  دۅگلس  بناوِ  أڈِجہِ،  پتہٕ  کھول  أڈِجَن  پیٚٹھ  ماز،  پتہٕ  کوٚر  یِہ  اکھ  بیاکھٕے  مخلوق  بنٲوِتھ  کھڑا،  ﴿یعنی  اگرچہِ  یی  کینژھاہ  جانورن  ہٕندِس  تخلیقس  منٛز  تہِ  سپدان  چُھ،  مگر  خُداین  کوٚر  امہِ  تخلیق  کہِ  عملہِ  سٍتۍ  انسان  بیٚیہِ  اکہِ  قٕسمُک  مخلوق  بنٲوِتھ  کھڑا،  یُس  حیوانو  نِشہِ  بالکل  مختلف  چُھ۔﴾  پس  سیٚٹھٕے  با  برکت  چُھ  اللہ  تعالیٰ،  سارِوٕے  کٲرۍ  گرو  کھۅتہٕ  رُت  کٲرۍ  گر۔  "
  },
  {
    "verse_id": 15,
    "translation": "پتہٕ  چُھو  تۅہیِہ  امہِ  پتہٕ  ضرور  مرُن،"
  },
  {
    "verse_id": 16,
    "translation": "پتہٕ  یِیِو  توٚہۍ  قیامت  کہ  دۅہ  یقیناً  کھڑا  کرنہٕ۔"
  },
  {
    "verse_id": 17,
    "translation": "تہٕ  تۅہیِہ  پیٚٹھہٕ کَنہِ  بناوِ  اَسہِ  سَتھ  وَتہٕ،  ﴿غالباً  چُھ  اَمہِ  نِشہِ  مُراد  ستَن  سیّارن  ہٕندِ  گردش  کرنہٕ  چہ  ستھ  وتہٕ،  تہٕ  چونکہ  تمہِ  زمانُک  انسان  اوس  ستنٕے  سیّارن  نِشہِ  وٲقف،  امہِ  موجوب  آو  ستنٕے  وَتن  ہُند  ذکر  کرنہٕ۔  امُیک  معنی  چُھنہٕ  یِہ  زِ  یِمو  ورٲے  کیا  چَھنہٕ  باقی  وتہٕ۔﴾  تخلیق  چِہ  کامہِ  نِشہِ  ٲسۍ  نہٕ  أسۍ  غٲفل  کینہہ۔  ﴿دوٚیُم  ترجمہٕ  ہیٚکہِ  یِتہِ  ٲسِتھَ،  تہٕ  مخلوقاتن  ہٕندِ  طرفہٕ  ٲسۍ  نہٕ  أسۍ  غٲفِل  یا  چِھنہٕ  غٲفِل۔  گۅڈنِکہِ  ترجمہٕ  کہ  لحاظہٕ  چُھ  امہِ  آیتُک  مطلب  زِ  یِہ  سورُے  کینہہ  یُس  اسہِ  بنوومُت  چُھ،  یِہ  چُھنہٕ  بس  یونہی  کٲنٛسہِ  انٲڑۍ  سٕندیو  اَتھو  ہٕٹہٕ  مٕٹہٕ  بنیامُت  کینہہ،  بلکہ  چُھ  یِہ  أکِس  سوٗنچِتھ  سمجِھتھ  منصوبس  پیٚٹھ  پوٗرٕ  علمہٕ  سان  بناونہٕ  آمُت،  اتھ  منٛز  چِھ  اہم  قانون  کار  فرما،  ادنیٰ  پیٚٹھہٕ  اعلیٰ  ہس  تام  چھےٚ  سٲرِسٕے  کائنات  کِس  نظامس  منٛز  اکھ  مکمل  ہم  آہنگی  اتھہِ  یِوان،  تہٕ  یتھ  کار  گاہِ  عظیمس  منٛز  چھےٚ  پرٛتھ  طرفہٕ  اکھ  مقصدیت  درٛینٹھۍ  گژھان،  یۅسہٕ  بناون  وٲلۍ  سٕندِس  حکمتس  پیٚٹھ  دلالت  چھےٚ  کران۔  دوٚیمہِ  ترجمہٕ  کہ  لحاظہٕ  ہیٚکیٚس  یِہ  مطلب  ٲسِتھ  زِ  یتھ  کائناتس  منٛز  یٖتیاہ  تہِ  مخلوقات  اسہِ  پٲدٕ  چِھ  کٔرِمٕتۍ،  تِہندِ  کُنہِ  حاجت  نِشہِ  چِھنہٕ  أسۍ  زانٛہہ  غٲفل،  تہٕ  کُنہِ  حالت  نِشہِ  چِھنہٕ  أسۍ  زانٛہہ  بے  خبر  روٗدِمٕتۍ۔  کُنہِ  چیزس  چُھنہٕ  اسہِ  پننِس  منصوبس  خلاف  بننہٕ  تہٕ  پکنہٕ  دِیٛتمُت۔  کُنہِ  چیزٕکۍ  فطری  ضروریات  فراہم  کرنس  منٛز  چَھنہٕ  اسہِ  کوتاہی  کٔرمٕژ  تہٕ  اکہِ  اکہِ  ذرّہ  تہٕ  ؤتھرٕکہ  حالت  نِشہِ  چِھ  أسۍ  باخبر  روٗدِمٕتۍ۔﴾"
  },
  {
    "verse_id": 18,
    "translation": "تہٕ  آسمانہٕ  وول  اسہِ  ٹھیک  حسابہٕ  مطابق  أکِس  خاص  مقدارس  منٛز  آب،  تہٕ  یِہ  ٹھٔہروو  زمینس  اندر،  أسۍ  ییٚمہِ  طریقہٕ  سُہ  یژھون  غٲب  ہیٚکون  کٔرِتھ۔"
  },
  {
    "verse_id": 19,
    "translation": "پتہٕ  کٔرۍ  امہِ  آبہٕ  ذریعہ  اسہِ  تُہٕنٛدِ  خٲطرٕ  کھٔزر  تہٕ  دچِھ  باغ  پٲدٕ،  تُہٕنٛدِ  خٲطرٕ  چِھ  یِمن  باغن  منٛز  واریاہ  میٖٹھۍ  میوٕہ  تہٕ  یِمو  سٍتۍ  چِھو  توٚہۍ  روٗزی  حاصل  کران۔"
  },
  {
    "verse_id": 20,
    "translation": "تہٕ  سُہ  کُل  تہِ  کوٚر  اَسی  پٲدٕ  یُس  طورِ  سینا  نِشہِ  نیران  چُھ،  ﴿مُراد  چُھ  زیتون،  یُس  بحرِ  روم  کیٚن  أندۍ  پٔکۍ  کیٚن  علاقن  ہٕندیٚن  پیداوارن  منٛز  سارِوٕے  کھۅتہٕ  اہم  چیز  چُھ۔  طورِ  سینا  ہس  کُن  یِہ  منسوٗب  کرنُک  وجہ  چُھ  غالباً  یِہ  زِ  سُے  علاقہٕ  ییٚمیُک  مشہور  ترین  مقام  طورِ  سینا  چُھ،  چُھ  امہِ  کُلیُک  اصلی  وطن۔﴾  تیٖل  ہیٚتھ  تہِ  چُھ  وۅپدان  تہٕ  کھیٚنہٕ  والیٚن  ہٕنٛدِ  خٲطرٕ  سِیُن  تہِ۔"
  },
  {
    "verse_id": 21,
    "translation": "تہٕ  حقیقت  چھےٚ  یِہ  زِ  تُہٕندِ  خٲطرٕ  چُھ  چارواین  منٛز  تہِ  سبق۔  یِہندیٚن  شِکمن  منٛز  یِکینژھاہ  چُھ،  تمی  منٛزٕ  چِھو  أسۍ  تۅہیِہ  اکھ  چیز  ﴿یعنی  دۅد﴾  چاوان،  تہٕ  تُہٕندِ  خٲطرٕ  چِھ  یِمن  منٛز  واریاہ  باقی  فٲیدٕہ  تہِ، تِم  چُھوٗکھ  توٚہۍ  کھیٚوان۔"
  },
  {
    "verse_id": 22,
    "translation": "تہٕ  تِمن  پیٚٹھ  تہٕ  ناون  پیٚٹھ  چِھو  سوار  تہِ  یِوان  کرنہٕ۔"
  },
  {
    "verse_id": 23,
    "translation": "اسہِ  سوٗز  نوح  علیہ  السلام  تٔمۍ  سٕندِس  قومس  کُن،  تٔمۍ  ووٚن،  اے  میانہِ  قوم  کیو  لُکو،  اللہ  تعالیٰ  سٕنز  بندگی  کٔرِو،  تس  ورٲے  چُھنہٕ  کٕہٕنۍ  تُہنٛد  معبود،  کیا  توٚہۍ  چِھو  نا  کھۅژان؟"
  },
  {
    "verse_id": 24,
    "translation": "تٔمۍ  سٕنٛدیٚو  قوم  کیو  یِمَو  سردارو  ماننہٕ  نِشہِ  انکار  کوٚر  تِمَو  لوگ  وَنُن  زِ،  یِہ  شخص  چُھنہٕ  کِہِنۍ  مگر  اکھ  بشر  تۅہی  ہِیوٗ،  أمۍ  سُند  غرض  چُھ  یِہ  زِ  تۅہیِہ  پیٚٹھ  کرِہے  برتری  حاصل،  خدایس  اگر  سوزُن  آسِہے،  تیٚلہِ  سوزِہے  فرشتن،  یِہ  کتھ  چَھنہٕ  اسہِ  پننیٚن  مالیٚن  بُڈِببَن  ہٕنٛدیٚن  وقتن  منٛز  زانٛہہ  بوٗز  مٕژٕے  ﴿زِ  بشر  یِیہِ  رسول  بٔنِتھ﴾۔"
  },
  {
    "verse_id": 25,
    "translation": "کِہِنۍ  چُھنہٕ،  بس  أمِس  شخصس  چُھ  رَژھ  کھنڈ  جنون  سوار  سپُدمُت،  کینہہ  کال  وُچِھو  بیٚیہِ  ﴿بنان  چُھ  فرق  ما  گژھیٚس﴾۔"
  },
  {
    "verse_id": 26,
    "translation": "نوح  علیہ  السلام  چِھ  ونان،  پروردگارٕ!  یِمو  لُکو  یُس  میون  تکذیب  ﴿انکار﴾  کوٚر،  اتھ  پیٚٹھ  کَر  وۅنۍ  ژٕے  مےٚ  مدد۔"
  },
  {
    "verse_id": 27,
    "translation": "اسہِ  کٔر  تس  پیٚٹھ  وحی  زِ،  سانہِ  نگرٲنی  منٛز  تہٕ  سانہِ  وحی  مطٲبق  کَر  اَکھ  ناو  تیار،  پتہٕ  ییٚلہِ  سون  حُکم  یِیِہ،  تہٕ  سُہ  تندور  کھالہِ  گرٛکھ،  پتہٕ  گژھ  پرٛتھ  قٕسمٕکیو  جانورَو  منٛزٕ  اکھ  اکھ  جوٗرۍ  ہیٚتھ  تتھ  منٛز  سوار،  تہٕ  پنُن  اہل  و  عیال  تہِ  نِن  سٍتۍ،  سواے  تِم  یِمن  خلاف  گۅڈے  چُھ  فٲصلہٕ  سپُدمُت،  تہٕ  ظٲلِمن  متعلق  وٕنۍ  زیٚنہٕ  مےٚ  کِہنۍ،  تِم  چِھ  وۅنۍ  غرق  سپدن  وٲلۍ۔"
  },
  {
    "verse_id": 28,
    "translation": "پتہٕ  ییٚلہِ  ژٕ  پننیو  سٲتھیو  سان  ناوِ  منٛز  سوار  سپدکھ،  تیٚلہِ  وَن،  شکر  چُھ  تس  اللہ  تعالیٰ  سُند  ییٚمۍ  اسہِ  ظٲلِم  لُکو  نِشہِ  نجات  دِیُت۔"
  },
  {
    "verse_id": 29,
    "translation": "بیٚیہِ  وَن،  پروردگارٕ،  مےٚ  وال  برکت  واجِنہِ  جایِہ،  تہٕ  ژٕ  چُھکھ  بہترین  جاے  دِنہٕ  وول۔"
  },
  {
    "verse_id": 30,
    "translation": "اتھ  قٕصّس  منٛز  چھےٚ  بجہِ  نِشٲنِیِہ  تہٕ  آزمٲیش  چِھ  أسۍ  کرٲنی۔"
  },
  {
    "verse_id": 31,
    "translation": "تِمن  پتہٕ  تُل  اسہِ  بیٚیہِ  اکہِ  دورُک  قوم۔"
  },
  {
    "verse_id": 32,
    "translation": "پتہٕ  سوٗز  تِمن  منٛز  خۅد  تِہندی  قومُک  اکھ  رسول  ﴿ییٚمۍ  تِمن  دعوت  دِژ﴾  زِ  اللہ  تعالیٰ  سٕنز  بندگی  کٔرِو،  تُہٕندِ  خٲطرٕ  چُھنہٕ  تس  ورٲے  بیٚیہِ  کانٛہہ  معبود،  کیا  توٚہۍ  چِھو  نا  کھۅژان؟"
  },
  {
    "verse_id": 33,
    "translation": "تٔمۍ  سٕندیٚو  قوم  کیو  یِمَو  سردارو  ماننہٕ  نِشہِ  انکار  کوٚر،  تہٕ  ٲخرت  چِہ  پیشی  کوٚرُکھ  انکار،  یِم  اسہِ  دُنیا  چِہ  زندگی  منٛز  آسودٕہ  ٲسۍ  کٔرِمٕتۍ،  تِمو  لوگ  ونُن،  یِہ  شخص  چُھنہٕ  کِہِنۍ  مگر  اکھ  بشر  تۅہی  ہِیوٗ،  یِکینژھاہ  توٚہۍ  کھیوان  چِھو  تی  چُھ  یِہ  کھیوان  تہٕ  یِکینژھاہ  توٚہۍ  چیوان  چِھو  تی  چُھ  یِہ  چیوان۔"
  },
  {
    "verse_id": 34,
    "translation": "وۅنۍ  اگر  تۅہیِہ  پانسٕے  ہِوِس  أکِس  بشر  سٕنز  اطاعت  قبول  کٔرِو،  تیٚلہِ  روٗدِو  توٚہۍ  خسارسٕے  منٛز۔"
  },
  {
    "verse_id": 35,
    "translation": "یِہ  چُھو  تۅہیِہ  اطلاع  دِوان  زِ  ییٚلہِ  توٚہۍ  مٔرِتھ  بٔنِو  خاک،  تہٕ  پتہٕ  روٗزِو  أڈِجہِ  کرٛنز  بٔنِتھ،  تَمہِ  وقتہٕ  یِیِو  توٚہۍ  ﴿قبرو  منٛزٕ﴾  کڑنہٕ؟"
  },
  {
    "verse_id": 36,
    "translation": "بعید  ﴿یِہ  کتھ  چھےٚ  دوٗر﴾،  بالکل  بعید  چُھ  یِہ  وعدہ  یُس  تۅہیِہ  سٍتۍ  کرنہٕ  چُھ  یِوان۔"
  },
  {
    "verse_id": 37,
    "translation": "زندگی  چَھنہٕ  کِہِنۍ  مگر  بس  چھےٚ  یٔہے  دُنیاہٕچ  زندگی،  ییٚتی  چُھ  اَسہِ  مَرُن  تہٕ  ییٚتی  چھےٚ  زندگی  گُزارٕنۍ،  تہٕ  أسۍ  چِھنہٕ  ہرگز  تِم  یِم  نَوِ  سرٕ  یِن  تُلنہٕ۔"
  },
  {
    "verse_id": 38,
    "translation": "یِہ  شخص  چُھ  خُداے  سٕندِس  ناوس  پیٚٹھ  محض  اَپُز  بناوان،  تہٕ  أسۍ  چِھنہٕ  زانٛہہ  أمۍ  سُند  مانن  وٲلۍ۔"
  },
  {
    "verse_id": 39,
    "translation": "رسُولن  ووٚن،  پروردگارٕ،  یِمو  لُکو  یُس  میون  تکذیب  ﴿انکار﴾  کوٚر،  اتھ  پیٚٹھ  کر  ژےٚ  مےٚ  مدد۔"
  },
  {
    "verse_id": 40,
    "translation": "درجواب  سپُد  ارشاد،  نکھہٕ  چُھ  سُہ  وقت  ییٚلہِ  یِم  پننِس  کٔرِمٕتِس  پیٚٹھ  دٕیَن۔"
  },
  {
    "verse_id": 41,
    "translation": "ٲخر  کار  رٔٹۍ  یِم  ٹھیک  ٹھیک  حق  مطٲبق  أکۍ  بٔڈۍ  ہنگامن،  تہٕ  اَسہِ  چھٔکۍ  یِم  ژھۅٹھ  بناوِتھ  دوٗر۔  دفع  گژھ  ظٲلِم  قومہٕ۔"
  },
  {
    "verse_id": 42,
    "translation": "پتہٕ  تُلۍ  اسہِ  یِمن  پتہٕ  باقی  قوم۔"
  },
  {
    "verse_id": 43,
    "translation": "کانٛہہ  قوم  نہ  سپُد  پننہِ  وقتہٕ  برونٛہہ  ختم،  تہٕ  نہ  ہیوٚک  امہِ  پتہٕ  ٹھٔہرِتھ۔"
  },
  {
    "verse_id": 44,
    "translation": "پتہٕ  سوٗزۍ  اسہِ  اکھ  أکِس  پتہٕ  رسول،  یتھ  قومَس  نِشہِ  تہِ  تمِیُک  رسول  آو،  تٔمۍ  پھِیُر  تَس  بُتھ،  أسۍ  روٗدۍ  أکِس  پتہٕ  اکھ  قوم  ہلاک  کران  پکان،  حتیٰ  کہ  تِم  ترٲوۍ  بس  افسانہٕ  بنٲوِتھ  پتھ  کُن۔  پھٹکار  ٲسِن  تِمن  لُکن  پیٚٹھ  یِم  ایمان  چِھنہٕ  انان۔"
  },
  {
    "verse_id": 45,
    "translation": "پتہٕ  سوٗز  اسہِ  موسیٰ  علیہ  السلام  تہٕ  تٔمۍ  سُند  بوے  ہارون  علیہ  السلام  پننیٚو  نشٲنِیو  سان،  تہٕ  بیٚیہِ  ٹاکارٕہ  سَنَد  ہیٚتھ  فرعونس  تہٕ  تٔمۍ  سٕندِ  سلطنت  کیٚن  ذمہٕ  دارن  کُن۔"
  },
  {
    "verse_id": 46,
    "translation": "مگر  تِمو  کوٚر  تکبر  بیٚیہِ  ہووُکھ  زٕچَھر۔"
  },
  {
    "verse_id": 47,
    "translation": "وَننہِ  لٔگۍ،  کیا  أسۍ  اَنوٕ  پانسٕے  ہِویٚن  دۅن  نفرن  پیٚٹھ  ایمان؟  تہٕ  نفر  تہِ  تِم  یُہُنٛد  قوم  سون  غلام  ﴿خدمت  گار﴾  چُھ۔"
  },
  {
    "verse_id": 48,
    "translation": "پس  تِمو  پِھیُر  دۅشوٕنۍ  بُتھ  تہٕ  سپدۍ  ہلاک  سپدن  والیٚن  منٛز  شٲمل۔"
  },
  {
    "verse_id": 49,
    "translation": "تہٕ  موسیٰ  ﴿علیہ  السلامس﴾  کٔر  اسہِ  کتاب  عطا،  تاکہِ  لُکھ  کرن  امہِ  نِشہِ  رہنمٲیی  حٲصل۔"
  },
  {
    "verse_id": 50,
    "translation": "بیٚیہِ  بنوو  اَسہِ  ابنِ  مریم  علیہ  السلام  تہٕ  تٔمۍ  سٕنز  موج  اکھ  نشٲنی  تہٕ  تِم  تھٲوۍ  أکِس  پاتھلِس  تھزرس  پیٚٹھ،  یۅسہٕ  اطمینانٕچ  جاے  ٲس  تہٕ  تتھ  منٛز  ٲسۍ  ناگ  وُزان۔"
  },
  {
    "verse_id": 51,
    "translation": "اے  پیغمبرو،  کھیٚیِو  پاک  چیز،  تہٕ  عمل  کٔرِو  صالح،  توٚہۍ  یِکینژھاہ  تہِ  کران  چِھو،  بٕہ  چُھس  تہِ  وارٕ  پٲٹھۍ  زانان۔"
  },
  {
    "verse_id": 52,
    "translation": "تہٕ  یِہ  تُہٕنز  اُمّت  چھےٚ  کُنی  امّت،  تہٕ  بٕہ  چُھس  تُہُنٛد  ربّ،  لہٰذا  کھوٗژِو  توٚہۍ  صرف  مےٚ۔"
  },
  {
    "verse_id": 53,
    "translation": "مگر  میٚہ  پتہٕ  کٔرۍ  لُکو  پننِس  دینس  پانہٕ  وٲنۍ  ٹُکرٕ  ٹُکرٕ۔  پرٛتھ  دٔرِس  نِشہِ  یِکینژھاہ  چُھ  سُہ  چُھ  تٔتھۍ  منٛز  آوُر  ﴿تہٕ  خۅش﴾۔"
  },
  {
    "verse_id": 54,
    "translation": "اچھا  ترٲوِیوٗکھ  تیٚلہِ  تِم  روٗزِن  ڈُبِتھ  پننِس  غفلتس  منٛز  أکِس  خاص  وقتس  تام۔"
  },
  {
    "verse_id": 55,
    "translation": "کیا  یِم  چھا  سمجھان  زِ  یُس  أسۍ  یِمن  مال  و  اولاد  سٍتۍ  مدد  چِھ  کران  روزان،"
  },
  {
    "verse_id": 56,
    "translation": "تیٚلہِ  چِھ  زنتہٕ  یِمن  رٕژر  دِنس  منٛز  سرگرم؟  نہ،  اصلی  معاملُک  چُھنہٕ  یِمن  شعور  کینہہ۔"
  },
  {
    "verse_id": 57,
    "translation": "درحقیقت  یِم  لُکھ  پننِس  ربّ  سٕندِس  خوفس  کھۅژن  وٲلۍ  چِھ  آسان،"
  },
  {
    "verse_id": 58,
    "translation": "یِم  پننِس  ربّ  سٕندیٚن  آیاتن  پیٚٹھ  ایمان  چِھ  انان،"
  },
  {
    "verse_id": 59,
    "translation": "یِم  پننِس  ربّس  سٍتۍ  کٲنٛسہِ  شریک  چِھنہٕ  کران،"
  },
  {
    "verse_id": 60,
    "translation": "تہٕ  یُہُند  حال  یِہ  چُھ  زِ  دِوان  چِھ  یِکینژھاہ  تہِ  دِوان  چِھ،  تہٕ  تِہِندۍ  دِل  چِھ  امہِ  خیالہٕ  نٹان  روزان  زِ  اسہِ  چُھ  پننِس  ربّس  کُن  پھیرُن۔"
  },
  {
    "verse_id": 61,
    "translation": "تِمَے  چِھ  نیک  کامیٚن  کُن  دَوَن  وٲلۍ،  تہٕ  برونٛہہ  گٔژِھتھ  چِھ  تِمن  لبن  وٲلۍ۔"
  },
  {
    "verse_id": 62,
    "translation": "أسۍ  چِھنہٕ  کٲنٛسہِ  شخصس  تٔمۍ  سٕندِ  طاقتہٕ  ﴿برداشت﴾  کھۅتہٕ  زیادہ  تکلیف  دِوان،  تہٕ  اسہِ  نِشہِ  چھےٚ  اکھ  کتاب،  یۅسہٕ  ﴿پرٛتھ  کٲنٛسہِ  ہُند  حال﴾  ٹھیک  ٹھیک  ونن  واجِنۍ  چھےٚ۔  ﴿یعنی  پرٛتھ  شخصہٕ  سُند  نامۂ  اعمال  یتھ  منٛز  تٔمۍ  سُند  سورُے  کوٚرمُت  کرٛوومُت  درج  چُھ﴾  تہٕ  لُکن  پیٚٹھ  یِیہِ  نہٕ  ہرگز  ظلم  کرنہٕ۔"
  },
  {
    "verse_id": 63,
    "translation": "مگر  یِم  لُکھ  چِھ  امہِ  معاملہٕ  نِشہِ  بےٚ  خبر،  تہٕ  یِہندۍ  اعمال  تہِ  چِھ  تمی  طریقہٕ  مختلف  ﴿ییٚمِچ  پیٚٹھہٕ  کنہِ  ذکر  آیِہ  کرنہٕ﴾۔  ﴿تِم  روزن  پنٕنۍ  یِم  کرتوٗت  کران  پکان﴾"
  },
  {
    "verse_id": 64,
    "translation": "یوٚت  تام  زن  پتہٕ  أسۍ  تِہِنٛدۍ  عیاش  عذابس  منٛز  رٹوکھ،  پتہٕ  کرن  تِم  ٹانگہٕ  دِنہٕ  شروع۔"
  },
  {
    "verse_id": 65,
    "translation": "بند  کٔرِو  وۅنۍ  پنُن  فریاد  تہٕ  کرٛیکہٕ  ناد،  سانہِ  طرفہٕ  میلیو  نہٕ  تۅہیِہ  وۅنۍ  کانٛہہ  مدد۔"
  },
  {
    "verse_id": 66,
    "translation": "میانۍ  آیات  ٲسِو  بوزناونہٕ  یِوان،  تیٚلہِ  ٲسِو  توٚہۍ  ﴿رسول  سٕنز  آواز  بوزٲنۍ  بوزٲنۍ﴾  پوٚت  کھوری  ژلان۔"
  },
  {
    "verse_id": 67,
    "translation": "پننِس  غروٗرس  منٛز  اوسُو  نہٕ  سُہ  ٹاری  کھسان؟  پننیٚن  محفلن  منٛز  ٲسِو  تس  کتھہٕ  کران  تہٕ  بیہودٕہ  بکواس  کران۔"
  },
  {
    "verse_id": 68,
    "translation": "تیٚلہِ  کیا  یِمو  لُکو  کوٚر  نا  یتھ  کلامَس  پیٚٹھ  زانٛہہ  غور؟  کِنہٕ  تٔمۍ  چھےٚ  تِژھ  کانٛہہ  کتھ  أنمٕژ،  یۅسہٕ  نہٕ  یِہندیٚن  اسلافن  ﴿مٲلِس  بُڈِببس﴾  نِشہِ  آمٕژ  ٲس؟"
  },
  {
    "verse_id": 69,
    "translation": "کِنہٕ  یِم  ٲسۍ  نہٕ  پننِس  رسولس  نِشہِ  برونٹھہٕ  پیٚٹھہٕ  وٲقٕف،  تَوے  چِھنہٕ  ﴿اَن  زان  شخص  آسنہٕ  کِنۍ﴾  تس  مانان؟"
  },
  {
    "verse_id": 70,
    "translation": "کِنہٕ  یِم  چِھ  امہِ  کتھہِ  ہٕندۍ  قٲیِل  زِ  سُہ  چُھ  مجنون؟  نَہ،  بلکہ  چُھ  تٔمۍ  حق  اوٚنمُت،  تہٕ  حقٕے  چُھ  یِہندِس  اکثریتس  ناگوار۔"
  },
  {
    "verse_id": 71,
    "translation": "تہٕ  اگر  حق  یِہنزن  خوٲہشاتن  پتہٕ  پتہٕ  پکہِ  ہے،  تیٚلہِ  سپدِہے  زمین  تہٕ  آسمان  تہٕ  یِہنزِ  تمام  آبٲدی  ہُند  نظام  درہم  برہم،  نَہ  بلکہ  چھےٚ  اَسہِ  یِہنٛز  پننی  ذکر  یِمن  نِشہِ  أنِمٕژ،  تہٕ  یِم  چِھ  پننہِ  ذکرِ  نِشہِ  بُتھ  پھِران۔"
  },
  {
    "verse_id": 72,
    "translation": "کیا  توٚہۍ  چِھوٕہ  یِمن  کینہہ  منگان؟  تُہندِ  خٲطرٕ  چُھ  تی  بہتر  یِکینٛژھاہ  تۅہیِہ  پنٕنۍ  ربّن  چُھنَو  عطا  کوٚرمُت،  تہٕ  سُہ  چُھ  بہترین  رزق  دِنہٕ  وول۔"
  },
  {
    "verse_id": 73,
    "translation": "توٚہۍ  چِھو  یِمن  سیٚزِ  وتہِ  کُن  ناد  دِوان۔"
  },
  {
    "verse_id": 74,
    "translation": "مگر  یِم  لُکھ  ٲخرتس  چِھنہٕ  مانان،  تِم  چِھ  سیٚزِ  وَتہِ  نِشہِ  ڈٔلِتھ  یژھان  پکُن۔"
  },
  {
    "verse_id": 75,
    "translation": "اگر  أسۍ  یِمن  پیٚٹھ  رحم  کرو،  تہٕ  سُہ  تکلیف  کروکھ  دوٗر  یتھ  منٛز  یِم  ازکل  مبتلا  چِھ،  ﴿مُراد  چُھ  سُہ  قحط  یُس  نبی  صلی  اللہ  علیہ و سلمن  ہِندِ  بعثت  پتہٕ  کینژھن  ؤرِیِن  برپا  روٗد﴾  تیٚلہِ  گژھن  یِم  پننہِ  سرکشی  منٛز  بالکلے  یلہٕ۔"
  },
  {
    "verse_id": 76,
    "translation": "یُہُند  حال  چُھ  یِہ  زِ  اسہِ  کٔرۍ  یِم  تکلیفس  منٛز  مبتلا،  امہِ  پتہٕ  تہِ  نمییِہ  نہٕ  یِم  پننِس  ربّس  برونٛہہ  کنہِ،  تہٕ  نہ  چِھ  عٲجزی  کران  اختیار۔"
  },
  {
    "verse_id": 77,
    "translation": "البتہ  ییٚلہِ  نوبت  اوٚت  تام  واتہِ  زِ  أسۍ  مٕژراوَو  یِمن  پیٚٹھ  سخت  عذابُک  دروازٕہ،  تیٚلہِ  وُچِھو  توٚہۍ  اچانک  زِ  اتھ  حالتس  منٛز  چِھ  یِم  پرٛتھ  رٕژرٕ  نِشہِ  مایوس۔"
  },
  {
    "verse_id": 78,
    "translation": "سُہ  چُھ  اللہ  تعالیٰ  ہٕے  ییٚمۍ  تۅہیِہ  بوزنہٕ  چِہ  وُچھنہٕ  چِہ  قُوّتہٕ  دِژنَو،  تہٕ  سونچنہٕ  خٲطرٕ  دِیتِنَو  دِل،  مگر  توٚہۍ  لُکھ  چِھو  کمٕے  شکر  گُزار  آسان۔"
  },
  {
    "verse_id": 79,
    "translation": "سُے  چُھ  ییٚمۍ  توٚہۍ  زمینس  اندر  پھٔہلٲوِنو،  تہٕ  تٔسۍ  کُن  یِیِو  توٚہۍ  ؤٹِتھ  اننہٕ۔"
  },
  {
    "verse_id": 80,
    "translation": "سُے  چُھ  زندگی  بخشان  تہٕ  سُے  چُھ  موت  دِوان،  رٲژ  ہٕنز  تہٕ  دۅہٕچ  گردش  چھےٚ  تٔمۍ  سٕندِ  سٕے  قدرت  کِس  قبضس  منٛز،  کیا  تۅہیِہ  چَھو  نا  یِہ  کتھ  فکرِ  تران؟"
  },
  {
    "verse_id": 81,
    "translation": "مگر  یِم  لُکھ  چِھ  تی  کینژھاہ  ونان،  یِہ  یِہندیو  برونٛٹھِمیو  ووٚنمُت  چُھ۔  "
  },
  {
    "verse_id": 82,
    "translation": "یِم  چِھ  ونان،  کیا  ییٚلہِ  أسۍ  مٔرِتھ  مِیٔژ  بنَو  تہٕ  أڈِجہِ  کرنٛز  بٔنِتھ  روزَو،  پتہٕ  یِموٕہ  أسۍ  بیٚیہِ  زندہ  کٔرِتھ  تُلنہٕ؟"
  },
  {
    "verse_id": 83,
    "translation": "اسہِ  تہِ  چِھ  یِم  وعدہ  واریاہ  بوٗزمٕتۍ،  تہٕ  اسہِ  برونٛہہ  چِھ  سٲنۍ  مٲلۍ  بُڈِبب  تہِ  بوزان  روٗدِمٕتۍ۔  یِم  چِھ  محض  پرانیٚن  لُکن  ہٕنٛدۍ  افسانہٕ۔"
  },
  {
    "verse_id": 84,
    "translation": "یِمن  ؤنِو،  ؤنِتَو  اگر  تۅہیِہ  پے  چَھو  زِ  یِہ  زمین  تہٕ  اَمِچ  سٲرٕے  آبادی  کٔمۍ  سٕنز  چھےٚ؟"
  },
  {
    "verse_id": 85,
    "translation": "یِم  ونن  ضرور  اللہ  تعالیٰ  سٕنز،  ؤنِو،  تیٚلہِ  کیازِ  چِھو  نہٕ  توٚہۍ  ہوشس  منٛز  یِوان؟"
  },
  {
    "verse_id": 86,
    "translation": "یِمن  پٕرژِھو،  ستن  آسمانن  تہٕ  عرشِ  عظیمُک  مٲلک  کُس  چُھ؟"
  },
  {
    "verse_id": 87,
    "translation": "یِم  ونن  ضرور  اللہ  تعالیٰ۔  ؤنِو،  پتہٕ  کیازِ  چِھو  نہٕ  توہۍ  کھۅژان؟"
  },
  {
    "verse_id": 88,
    "translation": "یِمن  ؤنِو،  ؤنِتو  زِ  پرتھ  چیزس  پیٚٹھ  کٔمۍ  سُنٛد  چُھ  اقتدار،  تہٕ  کُس  چُھ  سُہ  یُس  پناہ  چُھ  دِوان،  تہٕ  تٔمۍ  سٕندِس  مُقابلس  منٛز  ہیٚکہِ  نہٕ  کانٛہہ  پناہ  دِتھ،  اگر  تۅہیِہ  پے  چَھو؟"
  },
  {
    "verse_id": 89,
    "translation": "یِم  ونن  ضروٗر  زِ  یِہ  کتھ  چھےٚ  بس  اللہ  تعالیٰ  سٕے  خٲطرٕ،  ؤنِو،  پتہٕ  کتہِ  پیٚٹھہٕ  چُھو  تۅہیِہ  دوکھہٕ  لگان؟"
  },
  {
    "verse_id": 90,
    "translation": "تہٕ  یُس  امرِ  حق  چُھ،  سُہ  چُھ  اسہِ  یِمن  برونٛہہ  کُن  اوٚنمُت،  تہٕ  کانٛہہ  شک  چُھنہٕ  زِ  یِم  لُکھ  چِھ  اَپزِیٲرۍ۔  ﴿یعنی  پننہِ  اتھ  کتھہِ  منٛز  چِھ  اَپزِیٲرۍ  زِ  خُدایس  ورٲے  تہِ  چِھ  بیٚیہِ  کٲنٛسہِ  خُدایی  ہٕندۍ  صفات  اختیارات  تہٕ  حقوق  یا  یِمَو  منٛزٕ  چُھس  کانٛہہ  حصّہٕ  حٲصل۔  تہٕ  پننہِ  اتھ  کتھہِ  منٛز  اپزِیٲرۍ  زِ  موتہٕ  پتہٕ  چَھنہٕ  زندگی  ممکن۔  یُہُند  اَپُز  چُھ  یِہندیو  پننیٚو  اعتراضو  نِشہِ  ثٲبت۔  اکہِ  پاسہٕ  یِہ  مانُن  زِ  زمین  و  آسمانُک  مٲلِک  تہٕ  کائنات  کہِ  پرٛتھ  چیزُک  مختار  چُھ  اللہ  تعالیٰ،  تہٕ  دوٚیِمہِ  پاسہٕ  یِہ  ونُن  زِ  خُدٲیی  چَھنہٕ  صرف  تٔمۍ  سٕنزٕے  یٲژ  بلکہ  چُھ  دوٚیِمیٚن  ہُند  تہِ  ﴿یِم  لا  محالہ  تٔمۍ  سٕندۍ  بندہ  تہٕ  مخلوقٕے  آسن﴾  اتھ  منٛز  کانٛہہ  حصّہ،  یِم  دۅشوے  کتھہٕ  چھےٚ  ٹاکارٕہ  پٲٹھۍ  اکھ  أکِس  خلاف۔  یِتھے  پٲٹھۍ  اکہِ  پاسہٕ  یِہ  ونُن  زِ  أسۍ  تہٕ  یِہ  عظیمُ  الشان  کائنات  چھےٚ  خُداین  پٲدٕ  کٔرمٕژ،  تہٕ  دوٚیِمہِ  پاسہٕ  یِہ  ونُن  زِ  اللہ  تعالیٰ  ہیٚکہِ  نہٕ  پنُنے  پٲدٕ  کوٚرمُت  مخلوق  نوِ  سرٕ  پٲدٕ  کٔرِتھ،  چُھ  نَنہِ  وانہٕ  عقلہِ  خلاف۔  لہٰذا  چُھ  یِہنزو  پننیو  مانہِ  مژَو  صداقتو  نِشہِ  ثٲبِت  زِ  شرک  تہٕ  ٲخرتُک  انکار  چِھ  دۅشوے  اپزٕۍ  عقیدٕہ  یِم  تِمو  اختیار  چِھ  کٔرِمٕتۍ۔﴾"
  },
  {
    "verse_id": 91,
    "translation": "خُداین  چُھنہٕ  کانٛہہ  بنوومُت  پنُن  اولاد،  ﴿یتھ  جایِہ  گژِھہ  نہٕ  کٲنٛسہِ  یِہ  غلط  فہمی  گژٕھنۍ  زِ  یِہ  ارشاد  چُھ  محض  عیسٲیتُک  تردید۔  نَہ  عربٕکۍ  مُشرک  تہِ  ٲسۍ  پننیٚن  معبوٗدن  خُداے  سٕندۍ  اولاد  قرار  دِوان،  تہٕ  دُنیا  ہکۍ  اکثر  مُشرِک  چِھ  اتھۍ  گُمرٲہی  منٛز  یِہندۍ  شریکِ  حال  روٗدِمٕتۍ۔﴾  بیٚیہِ  چُھنہٕ  کانٛہہ  دوٚیُم  خُداے  تس  سٍتۍ  کینہہ۔  اگر  یِہ  آسِہے  تیٚلہِ  نیرِہے  پرٛتھ  کانٛہہ  خُدا  پنٕنۍ  خلق  ہیٚتھ  الگ،  تہٕ  پتہٕ  لاگہَن  تِم  اکھ  أکِس  پیٚٹھ  حملہٕ  کرٕنۍ۔  پاک  چُھ  اللہ  تعالیٰ  تِمو  کتھو  نِشہِ  یِمہٕ  لُکھ  بناوان  چِھ۔"
  },
  {
    "verse_id": 92,
    "translation": "یِکینٛژھاہ  پوشیدٕہ  چُھ  یِکیٛژھاہ  نوٚن  چُھ،  سُہ  چُھ  تمِیک  زانن  وول،  سُہ  چُھ  بالاتر  تمہِ  شرکہٕ  نِشہِ  یُس  یِم  لُکھ  تجویز  چِھ  کران۔"
  },
  {
    "verse_id": 93,
    "translation": "اے  نبیؐ،  دعا  کٔرِو  زِ،  پروردِگار،  ییٚمہِ  عذابٕچ  دھمکی  چھےٚ  یِوان  دِنہٕ،  سُہ  اگر  ژٕ  میانہِ  موجودگی  منٛز  اَنکھ،"
  },
  {
    "verse_id": 94,
    "translation": "اے  میانہِ  ربّہٕ،  تیٚلہِ  کٔرۍ  زیٚنہٕ  مےٚ  یِمن  ظٲلِم  لُکن  منٛز  شٲمل۔  ﴿امِیُک  مطلب  چُھنہٕ  یِہ  زِ  معاذ  اللہ  اوس  اتھ  عذابس  منٛز  نبی  صلی  اللہ  علیہ و سلمن  ہٕندِ  مبتلا  سپدَنُک  فی  الواقع  کانٛہہ  خطرٕہ،  یا  یِہ  زِ  اگر  تِم  صلی  اللہ  علیہ و سلم  یِہ  دعا  کرہن  نہٕ،  تیٚلہِ  سپدہن  اتھ  منٛز  مبتلا۔  بلکہ  چُھ  امہِ  قٕسمُک  اندازِ  بیان  یِہ  تصوّر  دیاونہٕ  خٲطرٕ  ورتاونہٕ  آمُت  زِ  اللہ  تعالیٰ  سُند  عذاب  چُھ  کھۅژنس  لایقے  چیز،  سُہ  چُھ  تِیُتھ  چیز  زِ  گناہ  گارنٕے  یوت  پزِ  نہٕ،  بلکہِ  پزِ  نیکو  کارن  تہِ  پننیو  تمام  نیکیو  باوجود  امہِ  نِشہِ  پناہ  منگُن۔﴾"
  },
  {
    "verse_id": 95,
    "translation": "تہٕ  حقیقت  چھےٚ  یِہ  زِ  أسۍ  چِھ  تُہنزن  أچھن  برونٛٹھہٕ کنی  سُہ  چیز  اَننٕچ  پوٗرٕ  قدرت  تھاوان  ییٚمِچ  دھمکی  أسۍ  یِمن  دِوان  چِھ۔"
  },
  {
    "verse_id": 96,
    "translation": "اے  نبیؐ،  بُرٲیی  کٔرِویوٗن  تمی  طریقہٕ  دفع  یُس  بہترین  آسہِ،  یِکینژھاہ  کتھہٕ  تِم  تۅہیِہ  پیٚٹھ  بناوان  چِھ،  تِمہٕ  چھےٚ  اسہِ  وارٕ  پٲٹھۍ  معلوم۔"
  },
  {
    "verse_id": 97,
    "translation": "تہٕ  دُعا  کٔرِو  زِ،  پروردگارٕ،  بٕہ  چُھس  شیطانن  ہٕندیٚو  وَسوسَو  نِشہِ  چون  پناہ  منگان۔"
  },
  {
    "verse_id": 98,
    "translation": "بلکہ  اے  میانہِ  ربّہٕ،  بٕہ  چُھس  امہِ  نِشہِ  تہِ  چون  پناہ  منگان  زِ  تِم  یِن  مےٚ  نِش۔  ﴿یِم  لُکھ  یِن  نہٕ  باز  پننہِ  ہَنہِ  نِشہِ﴾"
  },
  {
    "verse_id": 99,
    "translation": "یوٚت  تام  زن  یِمو  منٛز  کٲنٛسہِ  موت  یِیِہ،  اَدٕ  لاگہِ  ونُن  زِ،  اے  میانہِ  ربّہٕ،  مےٚ  سوز  تٔتھۍ  دُنیا  ہس  منٛز  واپس۔  یُس  بٕہ  ترٲوِتھ  چُھس  آمُت۔"
  },
  {
    "verse_id": 100,
    "translation": "اُمید  چَھم  زِ  وۅنۍ  کرٕ  بٕہ  نیک  عمل۔  ہرگز  نہٕ،  یِہ  چھےٚ  بس  اکھ  کتھ،  یۅسہٕ  سُہ  بکان  چُھ۔  وۅنۍ  چُھ  یِمن  سارِنٕے  ﴿مرن  والیٚن﴾  پٔتۍ  کِنۍ  اکھ  برزخ  حٲیِل،  دوٚیمہِ  زندگی  ہٕندِس  دۅہس  تام  ۔  ﴿برزخ  چُھ  فارسی  لفظ  پردٕہ  ہُک  مُعرّب۔  مُعرَب  گوٚو  سُہ  لفظ  یُس  عربی  آسہِ  بناونہٕ  آمُت  مگر  آسہِ  بیٚکہِ  زبانہِ  ہُنٛد  لفظ۔  اَمِیُک  مطلب  چُھ  یِہ  زِ  وۅنۍ  چُھ  یِمن  تہٕ  دُنیا  ہس  درمیان  اکھ  ٹھوٚر،  یُس  یِمن  واپس  دِیِہ  نہٕ  گژھنہٕ،  تہٕ  قیامتس  تام  روزن  یِم  دُنیا  ہس  تہٕ  ٲخرتس  درمیان  کِس  اتھ  حدِّ  فاصلس  منٛز  ٹھٔہرِتھ۔﴾"
  },
  {
    "verse_id": 101,
    "translation": "پتہٕ  یُتُھے  صوٗرس  آو  پھۅکھ  لایِنہٕ،  یِمن  درمیان  روزِ  نہٕ  پتہٕ  کانٛہہ  رشتہٕ،  تہٕ  نہ  پرٛژھن  یِم  اکھ  أکِس۔"
  },
  {
    "verse_id": 102,
    "translation": "تمہِ  ساعتہٕ  یِہندۍ  پٲتٕرۍ  گوٚبۍ  آسن،  تِمے  لبن  فلاح۔"
  },
  {
    "verse_id": 103,
    "translation": "تہٕ  یِہٕندۍ  پٲتٕرۍ  لوٚتۍ  آسن،  تِمے  لُکھ  آسن  یِمو  پنُن  پان  خسارس  منٛز  تروو۔  تِم  روزن  ہمیشہ  جہنمس  منٛز۔"
  },
  {
    "verse_id": 104,
    "translation": "نار  وُڈاوِ  تِہندیٚن  بُتھیٚن  ہٕنز  ژَم  تہٕ  تِہنزن  ماز  بیرن  ہٕنزٕ  أڈجہِ  نیرن  نَنہِ۔"
  },
  {
    "verse_id": 105,
    "translation": "کیا  توٚہۍ  چِھو  نا  تِمے  لُکھ  زِ  میٲنۍ  آیات  ٲسِو  یِوان  بوزناونہٕ،  توٚہۍ  ٲسِو  تِم  اَپٕزۍ  زانان؟"
  },
  {
    "verse_id": 106,
    "translation": "تِم  ونن،  اے  سانہِ  ربّہٕ،  سٲنۍ  بدبختی  ٲس  اَسہِ  پیٚٹھ  سوار  گٔمٕژ،  أسۍ  ٲسۍ  پٔزِپٲٹھۍ  گُمراہ  لُکھ۔"
  },
  {
    "verse_id": 107,
    "translation": "اے  پروردگارٕ،  وۅنۍ  کڑ  تہٕ  اسہِ  ییٚتہِ،  پتہٕ  تہِ  اگر  أسۍ  قصور  کرو  تیٚلہِ  آسَو  ظٲلِم۔"
  },
  {
    "verse_id": 108,
    "translation": "اللہ  تعالیٰ  دِیَکھ  جواب،  دوٗر  گٔژِھو  مےٚ  برونٛہہ  کَنہِ،  پیٚتھ  روٗزِو  أتھۍ  منٛز  تہٕ  مےٚ  سٍتۍ  مَہ  کٔرِو  کتھ۔"
  },
  {
    "verse_id": 109,
    "translation": "توٚہۍ  چِھو  تِمے  لُکھ  زِ  میٲنۍ  کینہہ  بندٕہ  ییٚلہِ  ونان  ٲسۍ  زِ،  اے  سانہِ  پروردگارٕ،  اسہِ  اوٚن  ایمان،  اسہِ  کر  معاف،  اسہِ  پیٚٹھ  کر  رحم،  ژٕ  چُھکھ  تمام  رحیمو  کھۅتہٕ  رُت  رحیم۔"
  },
  {
    "verse_id": 110,
    "translation": "تۅہیِہ  کوٚرُو  تِمن  ٹھٹھہٕ  مذاق  یوٚت  تام  زن  تِہٕندۍ  ضِدن  توٚہۍ  یِتہِ  مٔشرٲوِ  نَو  زِ  بٕتہِ  چُھس  کانٛہہ،  تہٕ  توٚہۍ  روٗدِو  تِمن  پیٚٹھ  اَسان۔"
  },
  {
    "verse_id": 111,
    "translation": "اَز  دِیُت  مےٚ  تِہندِ  تمہِ  صبرُک  یِہ  پھل  زِ  تِمے  چِھ  کامیاب۔"
  },
  {
    "verse_id": 112,
    "translation": "پتہٕ  پٕرٛژِھہ  اللہ  تعالیٰ  تِمن،  ؤنِو  زمینس  منٛز  کٔژن  ؤرِیَن  روٗدِو  توٚہۍ؟"
  },
  {
    "verse_id": 113,
    "translation": "تِم  ونن،  اکھ  دۅہ  یا  دۅہُک  تہِ  کینہہ  حصّہٕ  چِھ  أسۍ  تَتہِ  ٹھٔہریمٕتۍ،  شُمار  کرن  والیٚن  پٕرٛژِھو۔"
  },
  {
    "verse_id": 114,
    "translation": "ارشاد  سپدِ،  کم سٕے  کالس  ٲسِو  نا  ٹھٔہرِتھ،  کاش  آسِیہو  تمہِ  ساعتہٕ  تۅہیِہ  یِہ  زونمُت۔"
  },
  {
    "verse_id": 115,
    "translation": "کیا  تۅہیِہ  اوسوا  یِہ  سمجھمُت  زِ  اسہِ  چِھو  توٚہۍ  فضول  پٲدٕ  کٔرِمٕتۍ،  تہٕ  تۅہیِہ  چُھو  نہٕ  اَسہٕ  کُن  کِہِنۍ  تہِ  پھیرُن۔"
  },
  {
    "verse_id": 116,
    "translation": "پس  سارِوٕے  کھۅتہٕ  بوٚڈ  تہٕ  تھوٚد  چُھ  اللہ  تعالیٰ،  حقیقی  بادشاہ،  کانٛہہ  خُداے  چُھنہٕ  تس  ورٲے،  مٲلِک  چُھ  بزرگ  عرشُک۔"
  },
  {
    "verse_id": 117,
    "translation": "تہٕ  یُس  اکھا  خُدایس  سٍتۍ  بیٚیہِ  کٲنٛسہِ  معبودس  ناد  لایِہ،  ییٚمہِ  خٲطرٕ  تس  نِشہِ  کانٛہہ  دلیل  چَھنہٕ،  ﴿دوٚیُم  ترجمہٕ  ہیٚکیٚس  یِتہِ  ٲسِتھ  زِ،  یُس  اکھاہ  خُدایس  سٍتۍ  بیٚیہِ  کٲنٛسہِ  معبودس  ناد  لایِہ،  تس  چَھنہٕ  پننہِ  امہِ  کامہِ  خٲطرٕ  کانٛہہ  دلیل﴾  تیٚلہِ  چُھ  امِیُک  حساب  تٔمۍ  سٕندِس  ربّس  نِشہِ،  یِتھۍ  کٲفر  ہیٚکن  نہٕ  زانٛہہ  فلاح  لٔبِتھ۔"
  },
  {
    "verse_id": 118,
    "translation": "اے  نبیؐ،  ؤنِو،  میانہِ  ربّہٕ،  درگزر  فرماو،  بیٚیہِ  کر  رحم،  تہٕ  ژٕ  چُھکھ  سارِوٕے  رحم  کرن  والیٚو  کھۅتہٕ  رُت  رحم  کرن  وول۔"
  }
]