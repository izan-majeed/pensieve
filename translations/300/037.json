[
  {
    "verse_id": 1,
    "translation": "قطار  در  قطار  صف  گنڈن  والیٚن  ہُند  قسم،"
  },
  {
    "verse_id": 2,
    "translation": "پتہٕ  تِہُند  قسم  یِم  گرٍنٛز  کرن  وٲلۍ  تہٕ  لار  کرن  وٲلۍ  چِھ،"
  },
  {
    "verse_id": 3,
    "translation": "پتہٕ  تِہُند  قسم  یِم  کلامِ  نصیحت  بوزناون  وٲلۍ  چِھ۔  ﴿مُفسرن  ہٕنز  اکثریت  چھےٚ  اتھ  کتھہِ  پیٚٹھ  متفق  زِ  یِمو  تریشوٕیَو  گروہَو  نِشہِ  چِھ  مُراد  فرشتن  ہٕندۍ  گروہ،  یِم  اللہ  تعالیٰ  سٕندۍ  احکام  بجا  اَننہٕ  خٲطرٕ  ہمیشہ  چِھ  تیار  روزان،  تٔمۍ  سٕںز  نافرمٲنی  کرن  والیٚن  چِھ  گرٍنٛز  کران  تہٕ  لار  کران،  بیٚیہِ  چِھ  مختلف  طریقو  اللہ  تعالیٰ  یاد  پاوان  تہٕ  کلامِ  نصیحت  بوزناوان﴾"
  },
  {
    "verse_id": 4,
    "translation": "تُہُنٛد  حقیقی  معبود  چُھ  بس  اَکوے۔"
  },
  {
    "verse_id": 5,
    "translation": "سُہ  یُس  زمین  تہٕ  آسمانن  ہُند  تہٕ  تمام  تِمن  چیزن  ہُند  مٲلِک  چُھ  یِم  زمین  و  آسمانس  منٛز  چِھ،  بیٚیہِ  سارِنٕے  مشرقن  ہُند  مٲلِک۔  ﴿آفتاب  چُھنہٕ  ہمیشہ  اَکی  نَبہٕ  کِنۍ  نیران،  بلکہ  چُھ  پرٛتھ  دۅہ  اکہِ  نَوِ  زاویِہ  کِنۍ  طلوع  سپدان۔  بیٚیہِ  چُھنہٕ  سُہ  سٲرِسٕے  زمینس  پیٚٹھ  بیک  وقت  طلوع  سپدان،  بلکہ  چُھ  زمین  کیٚن  مختلف  حصّن  پیٚٹھ  مختلف  وقتن  منٛز  اَمِیُک  طلوع  سپدان۔  یِمن  وجوہاتن  ہٕندِس  بُنیادس  پیٚٹھ  چُھ  مشرق  بجاے  مَشارِق  لفظ  ورتاونہٕ  آمُت،  تہٕ  اَتھ  سٍتۍ  چَھنہٕ  مَغارِبن  ہٕنز  ذِکر  کرنہٕ  آمٕژ،  تِکیازِ  لفظ  مَشارق  چُھ  پانے  مغارِبس  پیٚٹھ  دلالت  کران۔﴾"
  },
  {
    "verse_id": 6,
    "translation": "اسہِ  چُھ  دُنیاہُک  آسمان  تارکن  ہٕندِ  زینت  سٍتۍ  سجوومُت۔  ﴿دُنیاہُک  آسمان  چُھ  مُراد  سُے  آسمان  یُس  أسۍ  پننیو  أچھو  چِھ  وُچھان﴾"
  },
  {
    "verse_id": 7,
    "translation": "تہٕ  پرٛتھ  نافرمان  شیطانس  نِشہِ  چُھ  یِہ  محفوظ  تھوومُت۔"
  },
  {
    "verse_id": 8,
    "translation": "یِم  شیاطین  ہیٚکن  نہٕ  ملاء  اعلیٰ  ہن  ہٕنزٕ  کتھہٕ  بوٗزِتھ،  ﴿امہِ  نِشہِ  چُھ  مُراد  عالمِ  بالاہکۍ  مخلوق  یعنی  فرشتہٕ﴾  پرٛتھ  طرفہٕ  چِھکھ  چوب  وسان  تہٕ  لار  چَھکھ  یِوان  کرنہٕ،"
  },
  {
    "verse_id": 9,
    "translation": "تہٕ  تِہندِ  خٲطرٕ  چُھ  لگاتار  عذاب۔  تاہم  اگر  تِمو  منٛزٕ  کانٛہہ  کینہہ  تھَپہِ  تھوٚسہِ  ہیٚتھ  ژلہِ،"
  },
  {
    "verse_id": 10,
    "translation": "تیٚلہِ  چھےٚ  اکھ  تیز  شعلہٕ  وٕنۍ  نارٕ  ریٚہہ  تس  پتہٕ  دَوان۔"
  },
  {
    "verse_id": 11,
    "translation": "وۅنۍ  پٕرٛژِھو  یِمن،  یِہٕنز  پیدٲیش  چھا  زیادٕہ  مشکل  کِنہٕ  تِمن  چیزن  ہٕنز  یِم  اَسہِ  پٲدٕ  چِھ  کٔرمٕتۍ؟  یِم  چِھ  اسہِ  لیس  دار  رَبہِ  پٲدٕ  کٔرِمٕتۍ۔"
  },
  {
    "verse_id": 12,
    "translation": "توٚہۍ  چِھو  ﴿اللہ  تعالیٰ  سٕندیٚن  قدرت  کیٚن  معجزن  پیٚٹھ﴾  حٲران  تہٕ  یِم  چِھ  اَتھ  ٹسنہٕ  کران۔"
  },
  {
    "verse_id": 13,
    "translation": "ییٚلہِ  سمجھاونہٕ  چِھ  یِوان  تیٚلہِ  چِھنہٕ  سمجھٲنی۔"
  },
  {
    "verse_id": 14,
    "translation": "کانٛہہ  نِشٲنی  ییٚلہِ  وُچھان  چِھ  تتھ  چِھ  ہزٕل  کران۔"
  },
  {
    "verse_id": 15,
    "translation": "بیٚیہِ  چِھ  ونان،  یِہ  چُھ  ٹاکارٕ  جود،"
  },
  {
    "verse_id": 16,
    "translation": "یِہ  کتہِ  ہیٚکہِ  بٔنِتھ  زِ  ییٚلہِ  أسۍ  موٗدِمٕتۍ  آسَو  تہٕ  میٚژ  بَنَو،  تہٕ  أڈجہِ  کرنٛز  آسَو  روٗدِمٕتۍ،  تہٕ  تمہِ  وقتہٕ  یِمو  أسۍ  زندہ  کٔرِتھ  تُلنہٕ؟"
  },
  {
    "verse_id": 17,
    "translation": "تہٕ  کیا  برونٹھمیٚن  وقتن  ہٕندۍ  سٲنۍ  آبا  و  اجداد  تہِ  یِنہٕ  تُلنہٕ؟"
  },
  {
    "verse_id": 18,
    "translation": "یِمن  ؤنِو،  آ،  تہٕ  توٚہۍ  چِھو  ﴿خُدایس  برونٛہہ  کنہِ﴾  بے  بس۔"
  },
  {
    "verse_id": 19,
    "translation": "بس  اَکوے  گرٍنٛز  سپدِ،  تہٕ  اچانک  آسن  یِم  پننیو  أچھو  وُچھان  ﴿تہِ  سورُے  کینہہ  ییٚمِچ  خبر  چھےٚ  دِنہٕ  یِوان﴾۔"
  },
  {
    "verse_id": 20,
    "translation": "تمہِ  ساعتہٕ  وَنن  یِم  ہاے  سٲنۍ  کم  بختی،  یِہ  ہَے  چُھ  یومُ  الجزا۔"
  },
  {
    "verse_id": 21,
    "translation": "یِہ  چُھ  سُے  فٲصلُک  دۅہ  یُس  توٚہۍ  اَپُز  زانان  ٲسِو۔ ﴿بنان  چُھ  زِ  یِہ  کتھ  وَنن  تِمن  اہلِ  ایمان،  بنان  چُھ  یِہ  آسہِ  فرشتن  ہُند  قوم،  بنان  چُھ  زِ  میدانِ  حشرُک  سورُے  ماحول  آسہِ  تَمہِ  ساعتہٕ  زبانِ  حال  سٍتۍ  یِہ  ونان،  تہٕ  یِتہِ  چُھ  بنان  زِ  یِہ  آسہِ  خۅد  یِمنٕے  لُکن  ہُند  پننُے  بیاکھ  ردِعمل۔  یعنی  پننیو  دِلَو  مٔنٛز  وَنن  تِم  پننِس  پانس  زِ  دُنیاہس  منٛز  روٗدِو  توٚہۍ  سٲرِسٕے  وٲنٛسہِ  یِہ  سمجھان  زِ  کانٛہہ  فٲصلُک  دۅہ  چُھنہٕ  یِنہٕ  وول۔  وۅنۍ  آیَو  تۅہیِہ  شہمت،  یُس  دۅہ  توٚہۍ  اَپُز  زانان  ٲسِو  سُے  ووتُو  برونٛہہ  کُن﴾۔"
  },
  {
    "verse_id": 22,
    "translation": "﴿حُکم  سپدِ﴾  أنیوٗکھ  گھیرٕ  کٔرِتھ  سٲری  ظٲلِم  تہٕ  تِہندۍ  سٲتھی،  تہٕ  تِم  معبود  یِہٕنز  بندگی  خُداے  ترٲوِتھ  کران  ٲسۍ  ﴿یتھ  جایِہ  چِھنہٕ  معبوٗد  مُراد  فرشتہٕ  تہٕ  اولیا  تہٕ  انبیاء،  بلکہ  چِھ  دۅن  قٕسمن  ہٕندۍ  معبود۔  اکھ  تِم  انسان  تہٕ  شیاطین  یِہٕنز  پنٕنۍ  خوٲہش  تہٕ  کوٗشش  یِہ  ٲس  زِ  لُکھ  گٔژھۍ  خُداے  ترٲوِتھ  تِہٕنز  بندگی  کرٕنۍ۔  دوٚیِم  تِم  پۅتٕلۍ  وغٲرٕہ  یِہٕنز  پرستش  دُنیاہس  منٛز  لُکھ  چِھ  کران  روٗدِمٕتۍ﴾۔"
  },
  {
    "verse_id": 23,
    "translation": "پتہٕ  ہٲوِو  یِمن  سارِنٕے  جہنمٕچ  وَتھ۔"
  },
  {
    "verse_id": 24,
    "translation": "تہٕ  تلسہ  ٹھہرٲوِیوٗکھ  یِم  ہَنا،  یِمن  چُھ  کینہہ  پٕرٛژُھن۔"
  },
  {
    "verse_id": 25,
    "translation": "تۅہیِہ  کیا  گوٚو،  وۅنۍ  کیازِ  چِھو  نہٕ  اکھ  أکِس  مدد  کران؟"
  },
  {
    "verse_id": 26,
    "translation": "ہاے،  اَز  چِھ  یِم  پنُن  پان  ﴿تہٕ  اکھ  بیاکھ﴾  حوالہٕ  کران  ﴿رَٹناوان﴾۔"
  },
  {
    "verse_id": 27,
    "translation": "اَمہِ  پتہٕ  پھیرن  یِم  اکھ  أکِس  کُن  تہٕ  لاگن  پانہٕ  وٲنۍ  تکرار  کرُن۔"
  },
  {
    "verse_id": 28,
    "translation": "وَنن  ﴿پیروی  کرن  وٲلۍ  پننیٚن  پیشواہن﴾،  توٚہۍ  ٲسِو  اسہِ  نِشہِ  سیٚدِ  بُتھِہ  یِوان۔  ﴿دراصل  چُھ  لفظ   یَمِین   ورتاونہٕ  آمُت۔  محاورٕہ  کہ  لحاظہ  اگر  یِہ  قُوّت  و  طاقت  کِس  معنی  یس  منٛز  نِمون،  تیٚلہِ  آسہِ  مطلب  زِ  تۅہیِہ  نِیِو  أسۍ  پننیو  زورَو  سٍتۍ  گُمرٲہی  کُن۔  اگر  یِہ  خیرکِس  تہٕ  رٕژرٕکِس  معنی  یس  منٛز  نِمون،  تیٚلہِ  آسہِ  امِیُک  مطلب  یِہ  زِ  تۅہیِہ  اوسُو  قسم  ہٲوۍ  ہٲوۍ  اسہِ  اطمنان  دِیتمُت  زِ  حق  چُھ  سُے  یِہ  توٚہۍ  پیش  چِھو  کران۔﴾"
  },
  {
    "verse_id": 29,
    "translation": "تِم  دِن  جواب،  نَہ  بلکہ  ٲسِو  نہٕ  توٚہۍ  خۅد  ایمان  اَنن  وٲلۍ،"
  },
  {
    "verse_id": 30,
    "translation": "تہٕ  نَہ  اوس  تۅہیِہ  پیٚٹھ  سون  کانٛہہ  زور،  توٚہۍ  ٲسِو  پٲنۍ  پانہٕ  بُتھۍ  پھِرۍ  لُکھ۔"
  },
  {
    "verse_id": 31,
    "translation": "ٲخر  سپدِۍ  أسۍ  پننِس  ربّ  سٕندِ  تمہِ  فرمانٕکۍ  حقدار  زِ  أسۍ  چِھ  عذابُک  مزٕہ  وُچھن  وٲلۍ۔"
  },
  {
    "verse_id": 32,
    "translation": "لہٰذا  ڈٲلِو  اسہِ  توٚہۍ،  تہٕ  أسۍ  ٲسۍ  پانہٕ  ڈٔلِمٕتۍ۔"
  },
  {
    "verse_id": 33,
    "translation": "یِتھہٕ  پٲٹھۍ  آسن  تِم  سٲری  تمہِ  دۅہ  عذابس  منٛز  مُشترک۔"
  },
  {
    "verse_id": 34,
    "translation": "أسۍ  چِھ  مُجرمن  سٍتۍ  یی  کینژھاہ  کران۔"
  },
  {
    "verse_id": 35,
    "translation": "یِم  ٲسۍ  تِم  لوٗکھ  زِ  ییٚلہِ  یِمن  وَننہٕ  اوس  یِوان،  خدایس  ورٲے  چُھنہٕ  کانٛہہ  معبودِ  برحق۔  تیٚلہِ  اوس  یِمن  تکبر  کھسان،"
  },
  {
    "verse_id": 36,
    "translation": "تہٕ  ونان  ٲسۍ،  کیا  أسۍ  تراووکھہٕ  أکِس  شاعر  مجنون  سٕندِ  خٲطرٕ  پنٕنۍ  معبود؟"
  },
  {
    "verse_id": 37,
    "translation": "حالانکہ  سُہ  اوس  حق  ہیٚتھ  آمُت،  تہٕ  تٔمۍ  اوس  رسولن  ہُند  تصدیق  کوٚرمُت۔  ﴿وۅنۍ  یِیہِ  تِمن  وننہٕ  زِ﴾"
  },
  {
    "verse_id": 38,
    "translation": "توٚہۍ  چِھو  لٲزِماً  دردناک  سزاہکۍ  مزٕہ  وُچھن  وٲلۍ۔"
  },
  {
    "verse_id": 39,
    "translation": "تہٕ  تۅہیِہ  یُس  بدلہٕ  تہِ  دِنہٕ  یِوان  چُھ،  تِمنٕے  اعمالن  ہُند  چُھو  دِنہٕ  یِوان،  یِم  توٚہۍ  کران  چِھو  روٗدِمٕتۍ۔"
  },
  {
    "verse_id": 40,
    "translation": "مگر  اللہ  تعالیٰ  سٕندۍ  ژار  نہٕ  آمتۍ  بندٕہ  آسن  ﴿امہِ  بد  انجامہٕ  نِشہِ﴾  محفوظ۔"
  },
  {
    "verse_id": 41,
    "translation": "تِہندِ  خٲطرٕ  چُھ  رزقِ  معلوم  ﴿مقرر  کرنہٕ  آمُت  رِزق﴾،"
  },
  {
    "verse_id": 42,
    "translation": "پرتھ  رنگٕکۍ  لذیذ  چیز،"
  },
  {
    "verse_id": 43,
    "translation": "بیٚیہِ  نعمتہٕ  بٔرِتھ  جنّت،"
  },
  {
    "verse_id": 44,
    "translation": "یِمن  منٛز  تِم  عزت  سان  یِن  تھاونہٕ۔  تختن  پیٚٹھ  بِہَن  اکھ  أکِس  برونٛہہ  کنہِ۔"
  },
  {
    "verse_id": 45,
    "translation": "شراب  کیو  ناگو  نِشہِ  یِن  گلہِ  بٔرِتۍ  جام  تِمن  منٛزباگ  پھِرناونہٕ۔"
  },
  {
    "verse_id": 46,
    "translation": "یِہ  چمکہٕ  وُن  شراب،  یُس  چیٚنہٕ  والیٚن  خٲطرٕ  مزٕدار  آسہِ۔"
  },
  {
    "verse_id": 47,
    "translation": "نہ  واتہِ  تِہندِس  جسمس  تمہِ  سٍتۍ  کانٛہہ  نقصان  تہٕ  نہ  ڈَلہِ  تِہٕنز  عقل  امہِ  سٍتۍ۔"
  },
  {
    "verse_id": 48,
    "translation": "تہٕ  تِمن  نِشہِ  آسن  نظرٕ  بچاون  واجِنہِ،  خوبصورت  أچھ  واجِنہِ  خاتونہٕ،"
  },
  {
    "verse_id": 49,
    "translation": "تِژٕھہ  نازُک  زنتہٕ  ٹھوٗلہٕ  کنجہِ  تلہٕ  کنہِ  چُھپِتھ  چَھژر۔"
  },
  {
    "verse_id": 50,
    "translation": "پتہٕ  پٕرٛژھن  تِم  اکھ  أکِس  کُن  متوجہ  سپدِتھ  حالات۔"
  },
  {
    "verse_id": 51,
    "translation": "تِمو  منٛزٕ  وَنہِ  اکھ،  دنیاہس  منٛز  اوس  میون  اکھ  ہم  نشین،"
  },
  {
    "verse_id": 52,
    "translation": "سُہ  اوس  مےٚ  ونان،  کیا  ژٕ  تہِ  چُھکھہٕ  تصدیق  کرن  والیو  منٛزٕ؟"
  },
  {
    "verse_id": 53,
    "translation": "پٔزۍ  پٲٹھۍ  ییٚلہِ  أسۍ  موٗدِمٕتۍ  آسَو  تہٕ  مِیٔژ  آسَو  بنیمٕتۍ،  تہٕ  أڈِجہِ  کرٛنٛز  روزَو  بٔنِتھ،  کیا  اسہِ  یِیا  جزا  تہٕ  سزا  دِنہٕ؟"
  },
  {
    "verse_id": 54,
    "translation": "وۅنۍ  کیا  توہۍ  لُکھ  چِھوٕ  وُچُھن  یژھان  زِ  تِم  صاحب  کتہِ  چِھ  وۅنۍ؟"
  },
  {
    "verse_id": 55,
    "translation": "یِہ  ؤنِتھ  یُتھُے  سُہ  نَمہِ،  تس  وُچِھ  جہنم  کِس  سَنِرس  منٛز،"
  },
  {
    "verse_id": 56,
    "translation": "تہٕ  تس  وَنہِ  خطاب  کران،  خُداے  سُند  قسم،  ژٕ  اوسُکھ  بس  مےٚ  تباہ  کرن  وول۔"
  },
  {
    "verse_id": 57,
    "translation": "میٲنِس  ربّ  سُند  فضل  اگر  نہٕ  شاملِ  حال  آسِہے،  تیٚلہِ  آسٕہا  بٕتہِ  اَز  تِمو  لُکو  منٛز  یِم  رٔٹِتھ  چِھ  اَننہٕ  آمٕتۍ۔"
  },
  {
    "verse_id": 58,
    "translation": "اچھا،  کیا  وۅنۍ  چِھنا  أسۍ  تیٚلہِ  مَرن  وٲلۍ۔  ﴿کلامُک  انداز  چُھ  صاف  ونان  زِ  پننِس  أمِس  جہنمی  یارس  سٍتۍ  کلام  کران  کران  چُھ  اچانک  یِہ  جنّتی  شخص  پانس  سٍتۍ  کلام  کرنہِ  لگان،  تہٕ  یِمہٕ  کتھہٕ  چھےٚ  تٔمۍ  سٕنزِ  زیٚوِ  تِتھہٕ  پٲٹھۍ  نیران  زنتہٕ  کانٛہہ  شخص  پنُن  پان  پرٛتھ  توقع  تہٕ  پرٛتھ  اندازٕہ  کھۅتہٕ  بہتر  حالتس  منٛز  وُچِھتھ  سیٚٹھاہ  حٲرتہٕ  سان  تہٕ  خوشی  سان  پٲنۍ  پانے  آسہِ  بولان﴾"
  },
  {
    "verse_id": 59,
    "translation": "یُس  موت  اسہِ  یِنہٕ  وول  اوس  سُہ  آو  بس  گۅڈے؟  وۅنۍ  سپدِ  نہٕ  اسہِ  کانٛہہ  عذاب؟"
  },
  {
    "verse_id": 60,
    "translation": "پٔزۍ  پٲٹھۍ  چھےٚ  یٔہے  عظیمُ  الشان  کامیٲبی۔"
  },
  {
    "verse_id": 61,
    "translation": "یِژھی  کامیٲبی  خٲطرٕ  پزِ  عمل  کرن  والیٚن  عمل  کرٕنۍ۔"
  },
  {
    "verse_id": 62,
    "translation": "ؤنِو،  یِہ  ضِیافت  چھا  جان  کِنہٕ  زقُومُک  کُل؟"
  },
  {
    "verse_id": 63,
    "translation": "اسہِ  چُھ  سُہ  کُل  ظٲلِمن  خٲطرٕ  فتنہٕ  بنوومُت۔  ﴿یعنی  مُنکرن  چُھ  یِہ  کتھ  بوٗزِتھ  قرآنس  تہٕ  نبی  صلی  اللہ  علیہ و سلمس  پیٚٹھ  ٹسنہٕ  کرنُک  اکھ  نوٚو  موقع  میلان۔  تِم  چِھ  اتھ  پیٚٹھ  ہزٕل  کران  ونان،  بوٗزِتَو  وۅنۍ  نٔو  کتھاہ،  جہنم  کِس  شعلہ  وٕنِس  نارس  منٛز  وۅبدن  وۅنۍ  کُلۍ۔﴾"
  },
  {
    "verse_id": 64,
    "translation": "سُہ  چُھ  اکھ  کُل  یُس  جہنم  کہ  ژَکہِ  تلہٕ  چُھ  نیران۔"
  },
  {
    "verse_id": 65,
    "translation": "تمِکۍ  ہیٚلۍ  ﴿میوٕہ﴾  چِھ  تِتھۍ  زَنتہٕ  شیطانن  ہٕندۍ  کلہٕ۔"
  },
  {
    "verse_id": 66,
    "translation": "جہنمٕکۍ  لُکھ  کھیٚن  اَتھ،  تہٕ  اَمی  سٍتۍ  برَن  شکم،"
  },
  {
    "verse_id": 67,
    "translation": "پتہٕ  میلہِ  تِمن  اتھ  پیٚٹھ  چیٚنہٕ  خٲطرٕ  گرٛکہٕ  دِوُن  آب۔"
  },
  {
    "verse_id": 68,
    "translation": "تہٕ  امہِ  پتہٕ  سپدِ  تِہٕنز  واپسی  أتھۍ  جہنم  کِس  نارس  کُن۔"
  },
  {
    "verse_id": 69,
    "translation": "یِم  چِھ  تِم  لُکھ  یِمو  پنٕنۍ  مٲلۍ  بُڈِبب  وَتہِ  ڈٔلۍمٕتۍ  وُچھ،"
  },
  {
    "verse_id": 70,
    "translation": "تہٕ  تِہندِنٕے  نقشِ  قدمن  پیٚٹھ  ترٲوٕکھ  دَو۔"
  },
  {
    "verse_id": 71,
    "translation": "حالانکہ  تِمو  برونٛہہ  ٲسۍ  واریاہ  لُکھ  گُمراہ  سپٕدمٕتۍ۔"
  },
  {
    "verse_id": 72,
    "translation": "تہٕ  تِمن  منٛز  ٲسۍ  اسہِ  تنبیہ  کرن  وٲلۍ  رسول  سوٗزِمٕتۍ۔"
  },
  {
    "verse_id": 73,
    "translation": "وۅنۍ  وُچِھو  یِمن  تنبیہ  آو  کرنہٕ  تِمن  لُکن  ہُند  انجام  کیا  سپُد۔"
  },
  {
    "verse_id": 74,
    "translation": "امہِ  بدنٲمی  نِشہِ  چِھ  اللہ  تعالیٰ  سٕندۍ  تِمے  بندٕہ  بچیمٕتۍ  یِم  تٔمۍ  پانس  خٲطرٕ  خٲلِص  چِھ  کٔرِمٕتۍ۔"
  },
  {
    "verse_id": 75,
    "translation": "اسہِ  اوس  ﴿امہِ  برونٛہہ﴾  نوح  علیہ  السلامن  ناد  لویمُت،  وُچِھو  زِ  أسۍ  کِتھۍ  رٕتۍ  جواب  دِنہٕ  وٲلۍ  ٲسۍ۔"
  },
  {
    "verse_id": 76,
    "translation": "اسہِ  بچوو  سُہ  تہٕ  تٔمۍ  سٕندۍ  گر  وٲلۍ  کربِ  عظیم  ﴿بڈِ  مصیبت﴾  نِشہِ،"
  },
  {
    "verse_id": 77,
    "translation": "تہٕ  تٔمۍ  سُندُے  نسل  تھوو  پتھ  کُن،"
  },
  {
    "verse_id": 78,
    "translation": "تہٕ  پٔتِمیٚن  نسلن  منٛز  تروو  تٔمۍ  سُند  تعریف  تہٕ  توصیف۔"
  },
  {
    "verse_id": 79,
    "translation": "سلام  چھےٚ  نوحس  علیہ  السلامس  پیٚٹھ  تمام  دنیا  والیو  منٛزٕ۔"
  },
  {
    "verse_id": 80,
    "translation": "أسۍ  چِھ  نیکی  کرن  والیٚن  یُتھُے  جزا  دِوان۔"
  },
  {
    "verse_id": 81,
    "translation": "درحقیقت  اوس  سُہ  سانِیو  مومن  بندو  منٛزٕ۔"
  },
  {
    "verse_id": 82,
    "translation": "پتہٕ  کوٚر  بیاکھ  دوٚر  اسہِ  غرق۔"
  },
  {
    "verse_id": 83,
    "translation": "تہٕ  نوح  علیہ  السلام  سٕندۍسٕے  طریقس  پیٚٹھ  پکن  وول  اوس  ابراہیم  علیہ  السلام۔"
  },
  {
    "verse_id": 84,
    "translation": "ییٚلہِ  سُہ  پننِس  ربّ  سٕندِس  دربارس  منٛز  قلبِ  سلیم  ﴿صاف  دل﴾  ہیٚتھ  آو۔"
  },
  {
    "verse_id": 85,
    "translation": "ییٚلہِ  تٔمۍ  پننِس  مٲلِس  تہٕ  پننِس  قومس  ووٚن،  یِم  کم  چیز  چِھ  یِہٕنز  توٚہۍ  عبادت  چِھو  کران؟"
  },
  {
    "verse_id": 86,
    "translation": "کیا  اللہ  تعالیٰ  ترٛٲوِتھ  چِھوا  توٚہۍ  اَپٕزۍ  مَپٕزۍ  معبوٗد  یَژھان؟"
  },
  {
    "verse_id": 87,
    "translation": "ربّ  العالمین  سٕندِس  بارس  منٛز  کیا  چُھ  ٲخر  تُہُند  گُمان؟"
  },
  {
    "verse_id": 88,
    "translation": "پتہٕ  ترٲو  تٔمۍ  تارکن  پیٚٹھ  اکھ  نظر  ﴿عربی  زبٲنۍ  منٛز  چِھ  یِم  لفظ  محاورٕہ  رٔنگۍ  اتھ  معنی  یس  منٛز  وَننہٕ  یِوان  زِ  تٔمۍ  کوٚر  غور  یا  تٔمۍ  شخصن  لوگ  سونچُن۔﴾"
  },
  {
    "verse_id": 89,
    "translation": "تہٕ  ووٚنُن  مےٚ  چھےٚ  طبیعت  خراب۔  ﴿اسہِ  چُھنہٕ  کُنہِ  ذریعہ  یِہ  معلوم  زِ  تمہِ  ساعتہٕ  اوس  نہٕ  حضرت  ابراہیم  علیہ  السلامس  کُنہِ  قسمُک  تکلیف۔  امہِ  موجوٗب  یِیہِ  نہٕ  یِہ  وَننہٕ  زِ  حضرت  ابراہیم  علیہ  السلامَو  اوس  یِہ  خلافِ  واقعہ  بہانہٕ  بنوومُت۔﴾"
  },
  {
    "verse_id": 90,
    "translation": "چنانچہِ  تِم  لُکھ  چِھ  تس  تٔتِی  ترٲوِتھ  نیران۔"
  },
  {
    "verse_id": 91,
    "translation": "تِمن  پٔتۍ  کِنۍ  ژاو  سُہ  ژوٗرِ  پٲٹھۍ  تِہندیٚن  معبودن  ہٕندِس  مندرس  منٛز   تہٕ  ووٚنُن،  توٚہۍ  لُکھ  کیازِ  چِھو  نہٕ  کھیٚوان؟"
  },
  {
    "verse_id": 92,
    "translation": "تۅہیِہ  کیا  گوٚو،  توٚہۍ  چِھو  نہٕ  کتھ  تہِ  کران؟"
  },
  {
    "verse_id": 93,
    "translation": "امہِ  پتہٕ  ووٚتھ  سُہ  تہٕ  دٔچِھنہِ  اَتھہٕ  وٲلِنکھ  زورٕ  زورٕ  دَب۔"
  },
  {
    "verse_id": 94,
    "translation": "﴿واپس  یِتھ﴾  آے  تِم  لُکھ  دَوان  دَوان  تس  نِشہِ۔"
  },
  {
    "verse_id": 95,
    "translation": "تٔمۍ  ووٚن،  کیا  توٚہۍ  چِھوٕ  پننیٚن  نٕے  گَرنہٕ  آمتیٚن  چیزن  پوٗزا  کران؟"
  },
  {
    "verse_id": 96,
    "translation": "حالانکہ  اللہ  تعالیٰ  نٕے  چِھنو  توٚہۍ  تہِ  پٲدٕ  کٔرِمٕتۍ  تہٕ  تِم  چیز  تہِ  یِم  توٚہۍ  بناوان  چھوٗکھ۔"
  },
  {
    "verse_id": 97,
    "translation": "تِمو  ووٚن  پانہٕ  وٲنۍ  زِ،  أمۍ  سٕندِ  خٲطرٕ  کٔرِو  اَکھ  اَلاوٕ  تیار،  تہٕ  یِہ  چھٔکِیوٗن  دَزوٕنِس  نارٕ  ڈھیرس  منٛز۔"
  },
  {
    "verse_id": 98,
    "translation": "تِمو  ٲس  یٔژھمٕژ  تس  خلاف  اکھ  کاروٲیی  کرٕنۍ،  مگر  اسہِ  ہٲوۍ  تِمے  ؤسۍ  پایِہ  بنٲوِتھ۔"
  },
  {
    "verse_id": 99,
    "translation": "ابراہیم  علیہ  السلام  چُھ  ونان،  بٕہ  گژٕھہ  پننِس  ربّس  کُن،  ﴿یعنی  پننِس  ربّس  خٲطرٕ  تراوٕ  پنُن  گرٕ  تہٕ  وطن﴾  سُے  کرِ  مےٚ  رہنمٲئی۔"
  },
  {
    "verse_id": 100,
    "translation": "اے  پروردگار،  مےٚ  کرُن  اکھ  فرزند  عطا  یُس  صالحینو  منٛزٕ  آسہِ۔"
  },
  {
    "verse_id": 101,
    "translation": "﴿امہِ  دُعا  کِس  جوابس  منٛز﴾  دِژ  اسہِ  تَس  أکِس  حلیم  ﴿بُردبار﴾  لڑکہٕ  سٕنز  بشارت۔  ﴿مُراد  چِھ  حضرت  اسماعیل  علیہ  السلام﴾"
  },
  {
    "verse_id": 102,
    "translation": "سُہ  لڑکہٕ  ییٚلہِ  تس  سٍتۍ  تگ  دَو  کرنہٕ  چِہ  وٲنٛسہِ  ووت،  پتہٕ  چُھ  ﴿اکہِ  دۅہ﴾  ابراہیم  علیہ  اسلام  تس  ونان،  گوبریا،  بٕہ  چُھس  خوابس  منٛز  وُچھان  زِ  بٕہ  چُھسَتھ  ژٕ  ذبح  کران،  وۅنۍ  وَن  ژٕ،  چون  کیا  خیال  چُھ؟  تٔمۍ  ووٚن،  ابا  جان،  یِکینژھاہ  تۅہیِہ  حُکم  چُھو  دِنہٕ  یِوان  سُہ  کٔرِو  پوٗرٕ،  توٚہۍ  لٔبِو  مےٚ  ان  شاء  اللہ  صٲبرو  منٛزٕ۔"
  },
  {
    "verse_id": 103,
    "translation": "ٲخرس  پیٚٹھ  ییٚلہِ  تِمو  دۅشوٕیَو  خداے  سٕندِس  حُکمس  کلہٕ  نوٚمروو،  تہٕ  ابراہیم  علیہ  السلام  چُھ  فرزندس  بُتھہِ  کِنۍ  پتھر  پاوان۔"
  },
  {
    "verse_id": 104,
    "translation": "تہٕ  اسہِ  لوے  ناد  زِ،  اے  ابراہیم  علیہ  السلام،"
  },
  {
    "verse_id": 105,
    "translation": "ژےٚ  ہووُتھ  خواب  پوٚز  بنٲوِتھ۔  ﴿چونکہ  خوابس  منٛز  اوس  یِہ  ہاونہٕ  آمُت  زِ  ذبح  چِھ  کران،  یِہ  آو  نہٕ  ہاونہٕ  زِ  ذبح  چُھ  کرنہٕ  آمُت،  امہِ  موجوب  ییٚلہِ  حضرت  ابراہیم  علیہ  السلامَو  ذبح  کرنٕچ  پوٗرٕ  تیٲری  کٔر،  پتہٕ  آو  فرماونہٕ  زِ  ژےٚ  ہووُتھ  خواب  پوٚز  بنٲوِتھ۔﴾  أسۍ  چِھ  نیکی  کرن  والیٚن  یُتھُے  جزا  دِوان۔"
  },
  {
    "verse_id": 106,
    "translation": "یقیناً  ٲس  یِہ  اکھ  ٹاکارٕہ  آزمٲئش۔"
  },
  {
    "verse_id": 107,
    "translation": "تہٕ  اَسہِ  تراونوو  اکھ  بٔڈ  قربٲنی  فِدیس  منٛز  دِتھ  سُہ  بچہِ  یلہٕ۔  ﴿بجہِ  قُربٲنی  نِشہِ  چُھ  مُراد  اکھ  دُمبہٕ  یا  اَکھ  بوٚڈ  کٹھ،  یُس  تمہِ  وقتہٕ  اللہ  تعالیٰ  سٕندۍ  فرشتن  حضرت  ابراہیم  علیہ  السلامس  برونٛہہ  کنہِ  پیش  کوٚر  تاکہ  فرزند  سٕندِ  بدلہٕ  کر  تس  ذبح۔  اَتھ  چُھ  بٔڈ  قربٲنی  امہِ  موجوب  وننہٕ  آمُت  زِ  سۅ  ٲس  ابراہیم  علیہ  السلام  ہِوِس  وفادار  بندٕہ  سٕندِ  خٲطرٕ  فرزندِ  ابراہیم  علیہ  السلام  ہِوِس  صٲبر  تہٕ  جاں  نِثار  لڑکہٕ  سُند  فِدیِہ۔  امہِ  علاوٕہ  چُھ  اتھ  بٔڈ  قربٲنی  قرار  دِنُک  اکھ  وجہ  یِتہِ  زِ  قیامتس  تام  خٲطرٕ  کوٚر  خُداین  یِہ  سُنّت  جٲری  زِ  اَمی  تٲریخہٕ  کرن  تمام  اہلِ  ایمان  پوٗرٕ  دُنیاہس  منٛز  جانور  قُربان،  تہٕ  وفادٲری  تہٕ  جاں  نِثاری  ہٕندِ  امہِ  عظیمُ  الشّان  واقعٕچ  یاد  روزن  تازٕہ  کران۔﴾"
  },
  {
    "verse_id": 108,
    "translation": "تہٕ  تٔمۍ  سُند  تعریف  تہٕ  توصیف  تروو  ہمیشہ  خٲطرٕ  یِنہٕ  والیٚن  نسلن  منٛز۔"
  },
  {
    "verse_id": 109,
    "translation": "سلام  چھےٚ  ابراہیم  علیہ  السلامس  پیٚٹھ۔"
  },
  {
    "verse_id": 110,
    "translation": "أسۍ  چِھ  نیکی  کرن  والیٚن  یُتھُے  جزا  دِوان۔"
  },
  {
    "verse_id": 111,
    "translation": "پٔزۍ  پٲٹھۍ  اوس  سُہ  سانیو  مومن  بندو  منٛزٕ۔"
  },
  {
    "verse_id": 112,
    "translation": "تہٕ  اسہِ  دِژ  تس  اسحاق  علیہ  السلام  سٕنز  بشارت  ﴿یعنی  قربٲنی  ہٕندِ  امہِ  واقعہ  پتہٕ  دِژٕ  تس  حضرت  اسحاق  علیہ  السلام  سٕندِ  زیٚنٕچ  بشارت﴾  اکھ  نبی  صالحینو  منٛزٕ۔"
  },
  {
    "verse_id": 113,
    "translation": "بیٚیہِ  دِژ  تس  تہٕ  اسحاق  علیہ  السلامس  برکت۔  وونۍ  چُھ  یِمن  دۅشوٕنہِ  ہٕندِ  ذُریتہٕ  منٛزٕ  کانٛہہ  مُحسن  تہٕ  کانٛہہ  چُھ  پننِس  نفسس  پیٚٹھ  ٹاکارٕ  ظلم  کرن  وول۔"
  },
  {
    "verse_id": 114,
    "translation": "تہٕ  اسہِ  کوٚر  موسیٰ  علیہ  السلامس  تہٕ  ہارون  علیہ  السلامس  پیٚٹھ  احسان،"
  },
  {
    "verse_id": 115,
    "translation": "تِمن  تہٕ  تِہندِس  قومس  دِیُت  کربِ  عظیم  ﴿بَڈِ  مصیبت﴾  نِشہِ  نجات،"
  },
  {
    "verse_id": 116,
    "translation": "تِمن  بخٕش  نُصرت  ییٚمہِ  وجہ  کِنۍ  تِمے  روٗدۍ  غٲلب،"
  },
  {
    "verse_id": 117,
    "translation": "تِمن  کٔر  سیٚٹھاہ  واضح  کتاب  عطا،"
  },
  {
    "verse_id": 118,
    "translation": "تِمن  ہٲو  سٔیز  وَتھ،"
  },
  {
    "verse_id": 119,
    "translation": "تہٕ  یِنہٕ  والیٚن  نسلن  منٛز  تھوو  تِہُند  ذِکرِ  خیر  پتھ  کُن۔"
  },
  {
    "verse_id": 120,
    "translation": "سلام  چھےٚ  موسیٰ  تہٕ  ہارون  علیھم السلامن  پیٚٹھ۔  "
  },
  {
    "verse_id": 121,
    "translation": "أسۍ  چِھ  نیکی  کرن  والیٚن  یُتُھے  جزا  دِوان۔"
  },
  {
    "verse_id": 122,
    "translation": "درحقیقت  ٲسۍ  تِم  سانیو  مومن  بندو  منٛزٕ۔"
  },
  {
    "verse_id": 123,
    "translation": "تہٕ  پٔز  پٲٹھۍ  اوس  الیاس  علیہ  السلام  تہِ  مُرسلینو  منٛزٕ۔"
  },
  {
    "verse_id": 124,
    "translation": "یاد  کٔرِو  ییٚلہِ  تٔمۍ  پننِس  قومَس  وَنیاو  زِ،  توٚہۍ  لُکھ  چِھو  نا  کھۅژان؟"
  },
  {
    "verse_id": 125,
    "translation": "کیا  توٚہۍ  چِھوٕ  بعلس  ناد  لایان  تہٕ  اَحسنُ  الخالقین  چھوٗن  تراوان،  "
  },
  {
    "verse_id": 126,
    "translation": "سُہ  اللہ  تعالیٰ  یُس  تُہُند  تہٕ  تُہندیٚن  پٔتِمیٚن  بروٗٹھمیٚن  آبا  و  اجدادن  ہُند  ربّ  چُھ؟"
  },
  {
    "verse_id": 127,
    "translation": "مگر  تِمو  پھِیُر  تس  بُتھ،  لہذا  چِھ  تِم  یقیناً  سزا  خٲطرٕ  پیش  سپدن  وٲلۍ،"
  },
  {
    "verse_id": 128,
    "translation": "تِمو  خداے  سٕندیو  بندَو  ورٲے  یِم  خٲلِص  ٲسۍ  آمٕتۍ  کرنہٕ۔"
  },
  {
    "verse_id": 129,
    "translation": "بیٚیہِ  تھوو  اَسہِ  الیاس  علیہ  السلام  سُند  ذِکرِ  خیر  یِنہٕ  والین  نسلن  منٛز  پتھ  کُن۔"
  },
  {
    "verse_id": 130,
    "translation": "سلام  چھےٚ  الیاس  علیہ  السلامس  پیٚٹھ۔"
  },
  {
    "verse_id": 131,
    "translation": "أسۍ  چِھ  نیکی  کرن  والیٚن  یُتھُے  جزا  دِوان۔"
  },
  {
    "verse_id": 132,
    "translation": "پٔزۍ  پٲٹھۍ  اوس  سُہ  سانیو  مومن  بندو  منٛزٕ۔"
  },
  {
    "verse_id": 133,
    "translation": "تہٕ  لوٗط  تہِ  اوس  تِموٕے  لُکو  منٛزٕ  یِم  رسول  بنٲوِتھ  سوزنہٕ  ٲسۍ  آمٕتۍ۔"
  },
  {
    "verse_id": 134,
    "translation": "یاد  پٲوِو  ییٚلہِ  اَسہِ  تس  تہٕ  تٔمۍ  سٕندیٚن  سارِنٕے  گر  والیٚن  نجات  دِیُت،"
  },
  {
    "verse_id": 135,
    "translation": "سِواے  اکھ  بُڈ  یۅسہٕ  پتھ  روزن  والیو  منٛزٕ  ٲس۔"
  },
  {
    "verse_id": 136,
    "translation": "پتہٕ  کوٚر  باقی  سورُے  تَہس  نَہس۔"
  },
  {
    "verse_id": 137,
    "translation": "اَز  چِھو  توٚہۍ  رات  دۅہ  تِہٕنزو  ﴿وُجارٕ  گٔمژَو  بٔستِیَو﴾  کِنۍ  نیران۔"
  },
  {
    "verse_id": 138,
    "translation": "کیا  تۅہیِہ  چَھو  نا  عقل  یِوان؟"
  },
  {
    "verse_id": 139,
    "translation": "تہٕ  یقیناً  اوس  یونُس  علیہ  السلام  تہِ  رسولَو  منٛزٕ۔"
  },
  {
    "verse_id": 140,
    "translation": "یاد  پٲوِو  ییٚلہِ  سُہ  أکِس  بٔرژِ  ناوِ  کُن  ژوٚل،"
  },
  {
    "verse_id": 141,
    "translation": "پتہٕ  سپُد  چیٖر  ترٛاونس  منٛز  شریک  تہٕ  تتھ  منٛز  ہورُن۔"
  },
  {
    "verse_id": 142,
    "translation": "ٲخر  کار  نینگلوو  سُہ  گاڈِ  تہٕ  سُہ  اوس  پانس  ملامت  کران  ﴿یِمن  کتھن  پیٚٹھ  غور  کرنہٕ  سٍتۍ  یۅسہٕ  واقعٕچ  صوٗرت  فِکرِ  چھےٚ  تران  سۅ  چھےٚ  یِہ  زِ  ﴿ا﴾  حضرت  یونُس  علیہ  السلام  یتھ  ناوِ  منٛز  سوار  ٲسۍ  سپدِمٕتۍ  سۅ  ٲس  پننہِ  گُنجٲئشہِ  کھۅتہٕ  زیادٕہ  بٔرِتھ۔  ﴿2﴾  چیرِ  تراویٚکھ  ناوِ  منٛزٕ  تہٕ  غالباً  تراویٚکھ  تمی  ساعتہٕ  ییٚلہِ  بحری  سفرس  دوران  یِہ  باسیوو  زِ  زیادٕہ  بارٕکہ  وجہ  کِنۍ  چُھ  تمام  مُسافرن  ہٕندِس  زُوَس  خطرٕہ۔  لہٰذا  آیِہ  امہِ  غرضہٕ  خٲطرٕ  چیرِ  تراونہٕ  زِ  ییٚمۍ  سُند  ناو  چیٖریٚو  منٛزٕ  نیرِ  سُے  گژِھہ  آبس  یُن  چھکنہٕ۔  ﴿3﴾  چیریٚو  منٛز  درٛاو  حضرت  یونس  علیہ  السلام  سُندُے  ناو،  تِم  آے  سمندرس  منٛز  چھکنہٕ  تہٕ  پتہٕ  چھےٚ  تِمن  گاڈ  نیٚنگلاوان۔  ﴿4﴾  اَتھ  تکلیفس  منٛز  سپدۍ  حضرت  یونُس  علیہ  السلام  امہِ  موجوب  مبتلا  زِ  تِم  ٲسۍ  پننِس  آقا  یعنی  اللہ  تعالیٰ  سٕندِ  اجازت  ورٲے  پننہِ  ماموٗریت  چِہ  جایِہ  پیٚٹھ  ژٔلۍ  مٕتۍ،  أتھۍ  معنی  یَس  پیٚٹھ  چُھ  لفظ  اَبَقّ  دلالت  کران،  تِکیازِ  عربی  زبٲنۍ  منٛز  چُھ  یِہ  ژَلن  وٲلِس  غلام  سٕندِ  خٲطرٕ  وَننہٕ  یِوان﴾"
  },
  {
    "verse_id": 143,
    "translation": "وۅنۍ  اگر  سُہ  تسبیح  کرن  والیو  منٛزٕ  آسِہے  نہٕ،"
  },
  {
    "verse_id": 144,
    "translation": "تیٚلہِ  روزِ  ہے  قیامتس  تام  تٔسۍ  گاڈِ  ہِندِس  شکمس  منٛز۔  ﴿یعنی  قیامتس  تام  روزِ  ہے  گاڈِ  ہُنٛد  شکم  تٔمۍ  سٕندِ  خٲطرٕ  قبر  بٔنِتھ﴾"
  },
  {
    "verse_id": 145,
    "translation": "ٲخر  کار  چھوٚکھ  سُہ  اَسہِ  سیٚٹھاہ  بیمار  حالتس  منٛز  أکِس  ہموار  زمینس  پیٚٹھ۔"
  },
  {
    "verse_id": 146,
    "translation": "تہٕ  تتھ  پیٚٹھ  وۅپدو  اَکھ  رٲنٛٹھ  دار  ﴿اَلہٕ﴾  کُل۔"
  },
  {
    "verse_id": 147,
    "translation": "امہِ  پتہٕ  سوٗز  سُہ  اسہِ  أکِس  لچھس  یا  امہِ  کھۅتہٕ  زٲئد  لُکن  کُن۔  ﴿اکھ  لچھ  یا  اَمہِ  کھۅتہٕ  زٲئد،  وَننُک  مطلب  چُھنہٕ  یِہ  زِ  خُدایس  اوس  تِہندِس  تعدادس  منٛز  شک،  بلکہ  چُھ  اَمِیُک  مطلب  یِہ  زِ  اگر  کانٛہہ  تِہِنزِ  بستی  نظر  ترٛاوِہے،  تیٚلہِ  کرِہے  یۅہے  اندازٕہ  زِ  اَمہِ  شہرٕچ  آبٲدی  آسہِ  اکھ  لچھ  کھۅتہٕ  زیادے  کم  نہٕ  کینہہ۔﴾"
  },
  {
    "verse_id": 148,
    "translation": "تِمو  اوٚن  ایمان  تہٕ  اَسہِ  تھٲوۍ  تِم  أکِس  خاص  وقتس  تام  باقی۔"
  },
  {
    "verse_id": 149,
    "translation": "پتہٕ  پٕرٛژِھو  یِمن  لُکن،  کیا  ﴿یِہٕندیٚن  دِلن  چھا  یِہ  کتھ  لگان  زِ﴾  تُہٕندِس  ربّس  خٲطرٕ  گژھن  آسنہِ  کورِ  تہٕ  یِمن  خٲطرٕ  گٔژھن  نیٚچِو  آسٕنۍ۔"
  },
  {
    "verse_id": 150,
    "translation": "پٔزۍ  پٲٹھۍ  چھا  اَسہِ  ملٲیِک  بنٲوِمٕتۍ  مستوٗراتہٕ،  تہٕ  یِم  چِھ  یِہ  أچھو  وُچھمٕژ  کتھ  ونان۔"
  },
  {
    "verse_id": 151,
    "translation": "وارٕ  پٲٹھۍ  بوٗزِو،  دراصل  چِھ  یِم  لُکھ  پانہٕ  تھُرمٕژ  یِہ  کتھ  ونان،"
  },
  {
    "verse_id": 152,
    "translation": "زِ  خُدایس  چُھ  اولاد،  تہٕ  درحقیقت  چِھ  یِم  اپزِیٲرۍ۔"
  },
  {
    "verse_id": 153,
    "translation": "کیا  خُداین  کریا  نیٚچویٚو  بجاے  کورِ  پانس  خٲطرٕ  پسند؟"
  },
  {
    "verse_id": 154,
    "translation": "تۅہیِہ  کیا  چُھو  گوٚمُت،  کِتھۍ  حُکم  چِھو  لگاوان؟"
  },
  {
    "verse_id": 155,
    "translation": "کیا  تۅہیِہ  چُھوو  نا  ہوش  یِوان؟"
  },
  {
    "verse_id": 156,
    "translation": "کِنہٕ  تۅہیِہ  نِش  چھےٚ  پننیٚن  یِمن  کتھن  خٲطرٕ  کانٛہہ  صاف  سَند،"
  },
  {
    "verse_id": 157,
    "translation": "تیٚلہِ  أنِو  پنٕنۍ  سۅ  کتاب  اگر  توٚہۍ  پٔزِپٲرۍ  چِھو۔"
  },
  {
    "verse_id": 158,
    "translation": "یِمو  چُھ  خُدایس  تہٕ  ملٲئکن  درمیان  نسبُک  رشتہٕ  بنوومُت،  ﴿اگرچہِ  لفظ  جِن  چُھ  وَرتاونہٕ  آمُت  مگر  یُس  برونٛہہ  کُن  بیان  چُھ،  تمہِ  نِشہِ  چُھ  واضح  زِ  فرشتہٕ  چِھ  مُراد،  یُہُند  لفظی  معنی  چُھ  پوشیدٕہ  مخلوق۔﴾  حالانکہ  ملٲئک  چِھ  خوٗب  زانان  زِ  یِم  لُکھ  چِھ  مُجرم  سٕندِ  حیثیتہٕ  پیش  سپدن  وٲلۍ  ﴿تہٕ  تِم  چِھ  ونان  زِ﴾۔"
  },
  {
    "verse_id": 159,
    "translation": "اللہ  تعالیٰ  چُھ  صِفاتَو  نِشہِ  پاک،"
  },
  {
    "verse_id": 160,
    "translation": "یِم  تٔمۍ  سٕندیو  خٲلص  بندو  وَرٲے  باقی  لُکھ  تس  کُن  منسوٗب  چِھ  کران۔"
  },
  {
    "verse_id": 161,
    "translation": "لہٰذا  توٚہۍ  تہٕ  تُہٕندۍ  یِم  معبود،"
  },
  {
    "verse_id": 162,
    "translation": "ہیٚکن  نہٕ  خُدایس  نِشہِ  کٲنٛسہِ  پھِرِتھ،"
  },
  {
    "verse_id": 163,
    "translation": "مگر  صرف  تس  یُس  جہنم  کِس  نارٕ  اَلاوس  منٛز  دزن  وول  آسہِ۔"
  },
  {
    "verse_id": 164,
    "translation": "تہٕ  سونُے  حال  چُھ  یِہ  زِ  اسہِ  منٛزٕ  چُھ  پرٛتھ  أکۍ  سُند  اکھ  مقام  مُقرر،"
  },
  {
    "verse_id": 165,
    "translation": "تہٕ  أسۍ  چِھ  صف  گٔنڈِتھ  خدمت  گار،"
  },
  {
    "verse_id": 166,
    "translation": "بیٚیہِ  تسبیح  کرن  وٲلۍ۔"
  },
  {
    "verse_id": 167,
    "translation": "یِم  لُکھ  ٲسۍ  گۅڈٕ  وَنان  زِ،"
  },
  {
    "verse_id": 168,
    "translation": "کاش  اسہِ  نِشہِ  آسِہے  سۅ  ذِکر  یۅسہٕ  پٔتِمیٚن  قومن  ٲس  دِنہٕ  آمٕژ،"
  },
  {
    "verse_id": 169,
    "translation": "تیٚلہِ  آسہَو  أسۍ  اللہ  تعالیٰ  سٕندۍ  ژارنہٕ  آمٕتۍ  بندٕہ۔"
  },
  {
    "verse_id": 170,
    "translation": "مگر  ﴿ییٚلہِ  سۅ  وٲژ﴾  پتہٕ  کوٚر  یِمَو  تتھ  انکار،  وۅنۍ  لگہِ  عنقریب  یِمن  ﴿اَمہِ  رٔوِشہِ  ہُند  نتیجہِ﴾  پے۔"
  },
  {
    "verse_id": 171,
    "translation": "پننیٚن  سوٗزِمٕتیٚن  بندن  سٍتۍ  چُھ  اَسہِ  گۅڈے  وعدہ  کوٚرمُت  زِ،"
  },
  {
    "verse_id": 172,
    "translation": "یقیناً  یِیہِ  تِمن  مدد  کرنہٕ،"
  },
  {
    "verse_id": 173,
    "translation": "تہٕ  سونُے  لشکر  روزِ  غٲلب  سپدِتھ۔"
  },
  {
    "verse_id": 174,
    "translation": "لہٰذا  اے  نبیؐ،  کینژھس  کالس  ترٲوِیوٗکھ  پننِس  حالس  پیٚٹھ،"
  },
  {
    "verse_id": 175,
    "translation": "تہٕ  روٗزِو  وُچھان،  عنقریب  وُچھن  یِم  پانہٕ  تہِ۔"
  },
  {
    "verse_id": 176,
    "translation": "کیا  یِم  چھا  سٲنِس  عذابس  خٲطرٕ  بانبٕر  کران؟"
  },
  {
    "verse_id": 177,
    "translation": "ییٚلہِ  سُہ  یِہندِس  صحنس  منٛز  وَسہِ،  پتہٕ  آسہِ  سُہ  دۅہ  تِمن  لُکن  خٲطرٕ  سیٚٹھاہ  خراب  یِم  کھۅژناونہٕ  چِھ  آمٕتۍ۔"
  },
  {
    "verse_id": 178,
    "translation": "بس  ترٲوِیوٗکھ  کینژٕھہ  کالہٕ  خٲطرٕ،"
  },
  {
    "verse_id": 179,
    "translation": "تہٕ  روٗزِو  وُچھان،  عنقریب  وُچھن  یِم  پانہٕ  ﴿تہِ  پنُن  انجام﴾۔"
  },
  {
    "verse_id": 180,
    "translation": "پاک  چُھ  تُہُند  ربّ،  عزتُک  مٲلک،  تِمو  تمام  کَتھَو  نِشہِ  یِمہٕ  یِم  لُکھ  بناوان  چِھ۔"
  },
  {
    "verse_id": 181,
    "translation": "تہٕ  سلام  چھےٚ  رسولن  پیٚٹھ،"
  },
  {
    "verse_id": 182,
    "translation": "تہٕ  سورُے  حمد  چُھ  اللہ  ربُ  العالمین  سٕندی  خٲطرٕ۔"
  }
]