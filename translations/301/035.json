[
  {
    "verse_id": 1,
    "translation": "سٲری  حمد و ثناء  چھِ  تس  معبودِ  برحقس  سزاوار  ییٚمۍ  گۅڈٕ  پٲڈٕہ  کوٚر  آسمان  تہٕ  زمین  یُس  ملٲیکن  چھُ  بناوان  قٲصد،  یِم  مَلک  چھِ  بعض  زٍز  پکھہٕ  وٲلۍ،  بعض  ترےٚ  ترےٚ  پکھہٕ  وٲلۍ  بعض  ژور  ژور  پکھہٕ  وٲلۍ،  ژورن  پٮ۪ٹھ  چھِنہٕ  بس  کران  بلکہ  چھِ  ہُرراوان  پیدٲیشہ  اندر  یہِ  یژھان  چھُ  تہٕ  بعض  مَلکن  چھُ  اَمہِ  کھۅتہٕ  زیادٕہ  پکھہٕ  عطا  کران۔  جبریلِ  امینس  چھَن  عطا  کرِمَژٕہ  ژور  ہتھ  پکھہٕ۔  بے  شک  اللہ  تعالیٰ  چھُ  پرتھ  چیزس  پٮ۪ٹھ  قدرت  وول  کٲنسہِ  ہٕندِ  مزاحمتہٕ  ورٲے۔"
  },
  {
    "verse_id": 2,
    "translation": "یۅسہٕ  رحمتھاہ  مُژراوان  چھُ  اللہ  تعالیٰ  لوٗکن  ہٕندِ  خٲطرٕ  تتھ  ہیٚکہِ  نہٕ  بند  کٔرِتھ  کانٛہہ،  یتھ  سُہ  بند  کرِ  تتھ  ہیٚکہِ  پتہٕ  یلہٕ  ترٲوِتھ  کانٛہہ۔  سُے  چھُ  سٮ۪ٹھاہ  غٲلب  حکمت  وول۔"
  },
  {
    "verse_id": 3,
    "translation": "اے  لوٗکو  یاد  کٔرِو  خداے  سٕنزٕ  تِمہٕ  بے  شمار  نعمژٕہ  یِمہٕ  تۅہیہِ  تٔمۍ  عطا  کرِنَو،  تِمن  نعمتن  ہُنٛد  شکر  کٔرِو  ادا۔  سُہ  شکر  گوٚو  یۅہے  کہ  شرک  ترٲوِو۔  توحید  کٔرِو  اختیار۔  چنانچہ  اَسہِ  کٔرِو  توٚہۍ  باخبر  دۅیو  بجو  نعمتو  سٍتۍ،  سۅ  گٔیہ  نعمتِ  خلق  تہٕ  نعمت  رزق،  نعمتِ  ایجاد  تہٕ  نعمت  بقا۔  کیا  چھا  کانٛہہ  پٲدٕہ  کروُناہ  معبود  برحقس  ورٲے  یُس  تۅہیہِ  رزق  سوزان  چھُ  آسامن  تہٕ  زمین  کہ  طرفہٕ،  ییٚلہِ  تٔسۍ  اَتھہِ  تِمہٕ  دۅشوے  کامہِ  چھےٚ  لہٰذا  چھُنہٕ  تس  ورٲے،  سُے  چھُ  سزاوارِ  عبادت،  ییٚلہِ  معبودیت  تسُندُے  حق  چھُ،  اَدٕہ  کِتھہٕ  کٕنۍ  چھِو  توٚہۍ  شرک  کٔرِتھ  پوٚت  پکناونہٕ  یِوان۔"
  },
  {
    "verse_id": 4,
    "translation": "اے  پیغمبرِ  برحق  ہرگاہ  تۅہیہِ  یِم  مککٕۍلوٗکھ  اَپزیور  زانان  چھِ،  ادٕہ  یہِ  نٔو  کتھاہ  چھَنہٕ،  توھیہِ  برونٹھ  یِم  پیغمبر  ٲسۍ  تِمن  تہِ  چھُ  تکذیب  کرنہٕ  آمُت۔  لہٰذا  مہ  سپدِو  توٚہۍ  اَمہِ  سٍتۍ  آزُردٕہ۔  دوٚیِم  چھےٚ  یہِ  کتھ  کہ  سارے  کامہِ  یِن  خداے  سٕے  کُن  واتناونہٕ،  تٔسۍ  نِشہِ  پیش  کرنہٕ۔  سُہ  أنزراوِ  پانے  یہِ  سورُے،  توٚہۍ  مَہ  بٔرِو  کانٛہہ  غم۔"
  },
  {
    "verse_id": 5,
    "translation": "اے  لوٗکو  یہِ  بوٗزِتھ  کہ  خداے  سٕے  کُن  یِن  واتناونہٕ  سٲری  امور،  یُتھنہٕ  تۅہیہِ  دنیاہٕچ  زندگی  دوکھہٕ  دِیہِ،  تتھ  منٛز  بوٚڈِتھ  سپدِو  غٲفل  قیامتہٕ  نِشہِ،  بیٚیہِ  یُتھنہٕ  تۅہیہِ  دوکھہٕ  باز  شیطان  یتھ  دوکھس  منٛز  تراوِ  کہ  اللہ  تعالیٰ  چھُ  غفور  تہٕ  رحیم،  سُہ  کرِ  نہٕ  تۅہیہِ  کینٛہہ  تہِ  عذاب۔"
  },
  {
    "verse_id": 6,
    "translation": "پزۍ  پٲٹھۍ  یہِ  شیطان ﴿ییٚمۍ  سٕنز  پٮ۪ٹھہٕ  ذکر  آیہِ﴾ چھُ  تُہُند  دشمن،  توٚہۍ  تہِ  زٲنیوٗن  سُہ  پَنُن  دشمن۔  سُہ  چھُنہٕ  پننِس  جماعتس  ناد  دِوان  شرکس  تہٕ  کفرس  کُن  مگر  یُتھ  تِم  تہِ  سپدن  جہنمیو  اندرٕہ۔"
  },
  {
    "verse_id": 7,
    "translation": "یِم  لوٗکھ  کافر  سپدے،  یِمَو  شیطان  سٕندِس  نادس  اجابت  کوٚر،  تٔمۍ  سٕندِس  دوکھس  منٛز  آے،  تِہِندِ  خٲطرٕ  چھُ  سخت  عذاب  ٲخرتس  اندر۔  بیٚیہِ  یِمَو  شیطان  سٕنز  مخالفت  کٔرِتھ  ایمان  اوٚن  بیٚیہِ  کریکھ  رٕژٕہ  عملہٕ،  تِہِندِ  خٲطرٕ  چھُ  گناہن  بوٚڈ  مغفرت  بیٚیہِ  ایمان  و  عملِ  صالحس  پٮ۪ٹھ  بٔڈ  موٚزوٗرۍ۔  ییٚلہِ  کٲفرٕ  سُند  انجام  عذابِ  شدید  چھُ،  بایمان  سُند  انجام  مغفرت  تہٕ  اجرِ  کبیر  چھُ،  کیا  یِم  زٕہ  ہیکہٕ  نہٕ  برابر  ٲسِتھ  یعنی۔"
  },
  {
    "verse_id": 8,
    "translation": "کیا  سُہ  شخص  یَس  پنٕنۍ  یچھ  کٲم  مُزین  آیہِ  کرنہٕ  توپتہٕ  لوٚگ  سُہ  تتھ  یچھ  کامہِ  رٕژِ  نظرِ  وُچھنہِ۔  بیاکھ  شخص  چھُ  یچھ  کامہِ  یچھ  نظری  وُچھان،  ہُہ  تہٕ  یہِ  چھا  برابرٕے،  گۅڈنُیک  شخص  گوٚو  کافر  یُس  شیطان  سٕندِ  ڈالنہٕ  سببہٕ  بٲطلس  حق  زانان،  مُضر  چیزس  نفع  دِوُن  زانان۔  دوم  شخص  گوٚو  باایمان  یُس  پیغمبرن  ہٕنز  پٲروی  چھُ  کران،  شیطان  سٕنز  مخالفت  چھُ  کران،  بٲطلس  چھُ  باطل  زانان،  حقس  چھُ  حق  زانان،  مُضر  چیزس  چھُ  مضر  زانان،  مفید  چیزس  چھُ  مٚید  تہٕ  نافع  زانان،  تِم  زٕہ  چھِنہٕ  ہرگز  برابر  بلکہ  چھُ  اَکھ  جہنمی  بیاکھ  جنتی۔  پس  شیطان  سٕندِ  س  دوکھس  منٛز  یِوُنۍ  تہٕ  شیطانس  دشمن  زانہٕ  وُنین  منٛز  چھےٚ  یِیژ  فرق۔  لہٰذا  چھِ  أسۍ  تۅہیہِ  وانان  یُتھنہٕ  تۅہیہِ  شیطان  دوکھہٕ  دِیہِ،  سُہ  چھُ  تُہُنٛد  دشمن۔  ہرگاہ  تۅہیہِ  اَتھ  پٮ۪ٹھ  تعجب  سپدِہ  کہ  عٲقل  شخص  کِتھہٕ  پٲٹھۍ  زانہِ  یچھ  کامہِ  رٕژ  کٲم،  تمُیک  وجہ  چھُ  یی  زِ  اللہ  تعالیٰ  یس  یژھان  چھُ  تس  چھےٚ  عقل  درست  روزان۔  وۅنۍ  ییٚلہِ  ہدایت  تہٕ  گمرٲہی  چھےٚ  اللہ  تعالیٰ  سٕندِس  یژھنس  تانۍ۔  پس  مہ  گٔژِھن  تُہُند  بدنِ  مبارک  گٔلِتھ  تِمن  پتھ  غم  کھیوان  کھیوان۔  پٔزِپٲٹھۍ  اللہ  تعالیٰ  چھُ  پوٗرٕ  زانہٕ  وُن  تہٕ  سورُے  یہِ  تِم  کران  چھِ،  سُہ  دِیہِ  تِمن  پانے  سُہ  سزا  یُس  تِمن  شوٗبہِ۔"
  },
  {
    "verse_id": 9,
    "translation": "معبودِ  برحق  چھُ  سُہ  قدرت  وول  یُس  روٗد  تراونہٕ  برونٹھ  واو  سوزان  چھُ،  تِم  واو  چھِ  تُلان  اوٚبرن،  توپتہٕ  چھِکھ  أسۍ  تِم  اوٚبر  پکہٕ  ناوان  کُنہِ  مۅردٕہ  تہٕ  خشک  زمینس  کُن،  توپتہٕ  چھِن  أسۍ  سُے  زمین  تَمہِ  روٗدٕہ  سٍتۍ  زندرٕہ  تہٕ  سرسبز  کران،  یِتھے  پٲٹھۍ  کیا  کروکھ  أسۍ  لوٗکھ  تہِ  قیامتُک  دۅہ  دوبارٕہ  بیٚیہِ  زندٕہ۔  ییٚلہِ  لوٗکن  قیامتُک  دۅہ  دوبارٕہ  زندٕہ  سپدُن  چھُ  تیٚلہِ  پَزِ  تِمن  تَتہِ  چہ  ذلت  و  خوٲری  نِشہِ  بچنٕچ  فکراہ  کرٕنۍ۔  مشرک  چھِ  شیطان  سٕندِ  اغوا  سٍتۍ  معبودانِ  باطلن  زانان  ذریعہ  تَمہِ  ذلت  نِشہِ  بچنہٕ  خٲطرٕ،  چنانچہ  تِم  ٲسۍ  ونان ﴿۔۔۔۔۔۔۔۔۔۔۔۔۔۔۔۔۔۔﴾ یعنی  یِم  معبوٗدانِ  بٲطل  چھِ  اَسہِ  سفارش  کرٕوُنۍ  خدایس  نِشہِ  دنیاکیٚن  حاجتن  اندر  تہٕ  ٲخرتس  اندر  تہِ۔  تتھ  متعلق  چھُ  اللہ  تعالیٰ  فرماوان۔"
  },
  {
    "verse_id": 10,
    "translation": "پس  یُس  اکھاہ  ژھانڈان  آسہِ  عزت  دنیا  و  ٲخرتس  اندر،  سُہ  ژھٲنڈِن  عزت  خداے  سٕنز  فرماں بردٲری  کرنہٕ  سٍتۍ،  تِہُنٛد  حکم  ماننہٕ  سٍتۍ،  کیازِ  سورُے  عزت  چھُ  باالذات  خداے  سٕے،  بیٚین  چھُ  عزت  بالعرض۔  یُس  چیز  بالعرض  آسہِ  سُہ  چھُ  ہمیشہ  محتاج  آسان،  تس  یُس  متصف  باالذات  آسہِ۔  پس  چھِ  سٲری  محتاج  عزتس  اندرخدایس  یا  خدایس  نِشہِ  یہِ  عزت  حاصل  کرُن  قولاً  تَسٕنز  اطاعت  کرنہٕ  سٍتۍ،  خدایس  نِشہِ  چھِ  یِمے  چیز  پسند  چنانچہ  خداے  سٕے  کُن  چھُ  واتان  رُت  کلام  تہٕ  رٕتۍ  کلمات،  سُے  چھُ  تِمن  قبول  کران۔  رٕتِس  کلامس  اندر  آو  کلمۂ  توحید  بیٚیہِ  ساری  اَورادو  اَذکار۔  بیٚیہِ  چھ  رٕژٕ  عملہٕ  تہِ  ہیوٚر  کھاران  قبولیت  چہ  درگاہِ  منٛز،  سارے  عملہٕ  چھےٚ  قبول  سپدان  توحیدٕہ  سٍتۍ۔  یِم  لوٗکھ  اَتھ  خلاف  طریق  اختیار  کٔرِتھ  تُہٕنز  مخالفت  چھِ  کران  یۅسہٕ  عٲنِ  مخلافت  گٔیہِ  خداے  سٕنز  کرنۍ،  توپتہٕ  چھِ  یچھ  یچھ  تدبیرٕہ  کران  تۅہیہِ  تکلیف  واتناونہٕ  خٲطرٕ۔  تِہِندِ  خٲطرٕ  چھُ  ٲخرتس  اندرسخت  عذاب  یُس  تِمن  ذلتُک  باعث  بَنہِ۔  تِہِندۍ  معبودان  باطل  ہیٚکن  نہٕ  تِمن  کُنہِ  قسمُک  عزت  عطا  کٔرِتھ  بلکہ  سپدن  تِم  تِمن  برخلاف۔  تِہِندۍ  سٲری  تدبیر  تہٕ  فندتہٕ  فریب  گژھن  بے  کار۔  چنانچہ  تی  سَپُد  تہِ،  تِم  ٲسۍ  یژھان  تہٕ  کوشش  کران  اسلام  کہ  ختم  کرنٕچ،  تتھ  منٛز  گے  تِم  پانہٕ  ختم،  اسلامس  دِژ  اللہ  تعالیٰ  ہن  روزبروز  ترقی۔"
  },
  {
    "verse_id": 11,
    "translation": "بیٚیہِ  کٔرِو  توٚہۍ  پٲدٕہ  اللہ  تعالیٰ  ہن  درضِمن  پیدایش  آدم  علیہ  السلام  میٚژِہ۔  توپتہٕ  کر  ےنَو  مستقل  طور  توٚہۍ  پٲدٕہ  آبہٕ  قطرس  مَنی  ہٕندِس  توپتہٕ  کٔرِنَو  توٚہۍ  جورٕہ  جورٕہ  مرد  تہٕ  زنانہ،  بیٚیہِ  چھُ  تِہُنٛد  علم  اَمہِ  قسمہٕ  کہ  چھَنہٕ  کانٛہہ  زناناہ  باردار  سپدان،  بیٚیہِ  چھَنہٕ  کانٛہہ  زناناہ  پرٛسان  مگر  سورُے  چھُ  سپدان  اللہ  تعالیٰ  سٕندِ  علمہٕ  موجوب،  یِتھہٕ  پٲٹھۍ  چھَنہٕ  کٲنسہِ  ہٕنز  عمر  زیادٕہ  کرنہٕ  یِوان  مگر  تہِ  سورُے  چھُ  لوح  محفوظٮس  اندر  لیکھِتھ،  اللہ  تعالیٰ  ہن  چھُ  پننہِ  علمہ  قدیمہٕ  موجوب  تتھ  منٛز  لیکھِتھ  تھوومُت۔  بے  شک  یِمہٕ  کامہِ  چھےٚاللہ  تعالیٰ  ہس  پٮ۪ٹھ  سٮ۪ٹھاہ  آسان،  کیازِ  تِہُنٛد  علم  چھُ  ذٲتی،  قبل  از  وقوع  برابر  تہٕ  یکسان۔  "
  },
  {
    "verse_id": 12,
    "translation": "وُچھ  ژٕہ  قدرت  چہ  دلیلہٕ  کہ  آب  چھُ  اَکوے  مادٕہ،  باوجودِ  آں  چھِ  تتھ  منٛزاختلاف۔  چنانچہ  زٕہ  سمندر  چھِ  بوزنہٕ  یِوان  ہِوی  مگر  اَکہِ  سمندرُک  آب  چھُ  موٚدُر  میوٗٹھ  تہٕ  مزٕہ  دار  شیرین  تہٕ  خۅشگوار،  تریش  ہۅمراوٕوُن  چھُ  آسان  تَمُیک  ہَٹہِ  بۅن  والُن  کیازِ  طبعیت  چھےٚ  تتھ  قبول  کران۔  بیاکھ  سمندر،  تَمُیک  آب  چھُ  نوٗنہٕ  ژوٚش  تہٕ  ٹیوٚٹھ،  تَمُیک  اَکھ  دام  تہِ  چھُنہٕ  ہَٹہِ  بۅن  وسان،  تَمہِ  چھِ  تِہِندِ  قدرتٕکۍ  بیٚیہِ  بیٚیہِ  نِشانہٕ  کہ،  یِمو  دۅشوٕیَو  دریاوَو  منٛزٕ  چھِو  توٚہۍ  گاڈٕ  رٹان  تہٕ  تِہُنٛد  تازٕہ  ماز  چھِو  توٚہۍ  کھیوان،  بیٚیہِ  چھِو  دۅشوٕیَو  دریاوَو  أندرٕہ  گٔہنہٕ  کڑان  یعنی  مۅختہٕ  تہٕ  لٔدر،  تَمہِ  کُوے  گہنہٕ  چھِو  پانس  پٲران۔  بیٚیہِ  چھُکھ  ژٕہ  اے  مخٲطب  وُچھان  ناوٕہ  تہٕ  جہازٕہ  اَتھ  سمندرس  منٛز  کِتھہٕ  پٲٹھۍ  چھِ  تِم  آبس  ژٹان  پکان  یُتھ  توٚہۍتِمن  منٛز  سفر  کٔرِتھ  ژھٲنڈِو  خداے  سُند  فضل  تہٕ  روٗزی،  سُہ  روٗزی  حاصل  کٔرِتھ  کٔرِو  تِہِنز  شکرگزاری،  بیٚیہِ  چھَو  تِہٕنزٕ  بیٚیہِ  قسمہٕ  نعمٔژ  مثلاً۔"
  },
  {
    "verse_id": 13,
    "translation": "سُہ  معبودِ  برحق  چھُ  رٲژ  ہٕندین  اجزاہن  واتناوان  دۅہ  کین  اجزاہن  منٛز،  بیٚیہِ  چھُ  دۅہ  کین  اجزاہن  واتناوان  رٲژ  ہٕندین  اجزاہن  منٛز  ییٚمہِ  سٍتۍ  تِم  نفع  حاصل  سپدان  چھِ  یِم  دۅہ  کِس  تہٕ  رات  کِس  بڈنس  تہٕ  ژھۅٹنس  منٛز  حاصل  سپدان  چھِ،  بیٚیہِ  چھِ  تٔمۍ  آفتاب  تہٕ  زوٗن  کامہِ  لٲگِمٕتۍ۔  تِمَو  اندرٕہ  چھُ  پرتھ  اَکھاہ  پکان  وقت  مقررس  تانۍ  یعنی  قیامتس  تانۍ  روزن  پکان  یِتھہٕ  پٲٹھۍ،  یۅہے  پروردگار  ییٚمۍ  سُند  یہِ  شان  چھُ  کیا  گوٚو  تُہُند  پروردگار  ییٚمۍ  سٕنز  سٲرٕے  سلطنت  چھےٚ۔  تس  ورٲے  یِم  معبودانِ  باطل  چھِ  یِمن  ہٕںز  توٚہۍ  پرستش  کران  چھِو  یِمن  توٚہۍ  آلو  دِوان  چھِو  خدایس  ورٲے  تِم  چھِنہٕ  مٲلک  کھٔزٕر  آنچہِ  ہٕندِس  دیٚلس  یا  تمہِ  کِس  منٛزِ  مِس  پنس۔  "
  },
  {
    "verse_id": 14,
    "translation": "ہرگاہ  توٚہۍ  تِمن  ناد  دِوان  چھِو،  تِم  چھِنہٕ  تُہُنٛد  ناد  بوزان،  ہرگاہ  بوزہن  تہِ  توتہِ  ہیٚکہن  نہٕ  تِم  تۅہیہِ  کانٛہہ  مدد  کٔرِتھ،  توٚہۍ  چھِو  تِمن  خداے  سٕندۍ  شریک  ٹھٔہراوان،  قیامتُک  دۅہ  کرن  تِم  تِہِندِ  شرکہٕ  نِشہِ  انکار۔  اللہ  تعالیٰ  چھُ  پرتھ  اَکہِ  چیزٕچ  حقیقت  زانان،  اے  مخٲطب،  ثےٚ  ؤنی  نہٕ  اصلی  حقیقتُک  حال  کانٛہہ  تہِ  وٲقف  کارس  ورٲے،  وٲقف  کار  چھُ  خدایی  یوت،  تٔسۍ  چھےٚ  سارِچی  پوٗرٕ  خبر۔"
  },
  {
    "verse_id": 15,
    "translation": "اے  لوٗکو  توٚہۍ  چھِو  محتاج  پرتھ  چیزس  اندر  اللہ  تعالیٰ  ہس  کُن،  اللہ  تعالیٰ  چھُ  پانہِ  بے  نیاز،  تس  چھُنہٕ  کانٛہہ  حاجت  کُنہِ  چیزس  اندر۔  تس  چھِ  پانس  سٲری  صفت  تہٕ  سارے  خوٗبیہِ،  تُہُند  محتاج  آسنس  کُن  نظر  کٔرِتھ  کٔرتٔمۍ  تُہٕندِ  فٲیدٕہ  خٲطرٕ  توحیدٕچ  تہٕ  عملہِ  ہٕنز  تعلیم،  ہرگاہ  توٚہۍ  سۅ  تعلیم  مٲنِو  نہٕ،  تَمہِ  سٍتۍ  واتیو  پانس  نقصان  تہٕ  ضریٚر،  اللہ  تعالیٰ  ہس  چھِ  غنا  ذٲتی  تہِ  کمال  ذٲتی  تہِ۔  تس  چھَنہٕ  تُہٕنز  نہ  تُہٕنزن  عملن  ہٕنز  بالکل  ضروٗرتھٕے۔"
  },
  {
    "verse_id": 16,
    "translation": "ہرگاہ  سُہ  ییٚژِھہ  ہا  تُہٕندِ  کفرو  نافرمانی  مۅکھہٕ  نِیہِ  ہا  تۅہیہِ  سارِنٕے  ییٚمہِ  عالمہٕ  منٛزٕ،  تۅہیہِ  کرِہا  گرفتار  توپتہٕ  اَنہِ  ہا  یتھ  عالمس  منٛز  بیٚین  لوٗکن  تہٕ  نویٚن  مخلوقن  یِم  نہٕ  تُہٕندۍ  پٲٹھۍ  کفرو  نافرمٲنی  کرہن۔"
  },
  {
    "verse_id": 17,
    "translation": "یہِ  کتھ  اللہ  تعالیٰ  ہس  نِشہِ  کینٛہہ  مشکل  ٲسٍ  نہٕ  مگر  سُہ  چھُ  تۅہیہِ  مہلت  دِوان  تتھ  منٛز  چھےٚ  زٲنِمٕژ  تٔمۍ  مصلحت۔  دنیاہس  اندر  چھُ  تَمہِ  ضرِرُک  احتمال  مگر  قیامتُک  دۅہ  سپدِ  سُہ  ظٲہر  فی  الواقع۔"
  },
  {
    "verse_id": 18,
    "translation": "ہرگاہ  کانٛہہ  گناہن  ہُنٛد  بورتُلہٕ  وُن  ناد  دِیہِ  کٲنسہِ  شخصس  کہ  میانہِ  بارٕہ  منٛز  تُل  تہٕ  ہناہ۔  تٔمۍ  سٕندِ  بارٕ  منٛزٕ  یِیہِ  نہٕ  ہرگز  تُلنہٕ  کانٛہہ  چیزاہ،  اَدٕہ  ٲسِتن  سُہ  پَنُن  کانٛہہ  رشتہ دار،  سُہ  تُلیٚس  نہٕ۔  تَمہِ  وقتہٕ  آسہِ  کفرو  بدعملی  ہُند  ضریٚر  أمِس  پانس  تُلُن۔  یِمن  آیاتن  منٛز  چھُ  منکرن  ہٕندِ  خٲطرٕ  بیم  کرنُک  تہٕ  کھۅژناونُک  مضمون۔  اَمہِ  پتہٕ  چھُ  اللہ  تعالیٰ  تسلی  دِوان  سٲنِس  رسولِ  کریم  صلی  اللہ  علیہ  وسلمس  کہ  اے  محمد،  توٚہی  مہ  حض  سَپدِو  غمگین  یِہِندِ  انکار  کرنہٕ  سٍتۍ۔  یِمن  چھُ  اَکہِ  نَتہٕ  اَکہِ  دۅہ  ضرور  اَمہِ  انکارٕہ  سببہٕ  ضریٚر  تُلُن۔  توٚہی  نہ  کھۅژنٲوِیوٗکھ  نہٕ  مگر  لوٗکھ  یِم  پننِس  خدایس  وُچھنہٕ  ورٲے  کھۅژان  آسن،  بیٚیہِ  یِم  نٮ۪مازِ  گزار  آسن،  نٮ۪ماز  آسن  پابندی  سان  وقتس  پٮ۪ٹھ  ادا  کران۔  تہٕ  یُس  اَکھاہ  ایمان  أنِتھ  پاک  سپدِ  شرک  و  معاصیو  نِشہِ  سُہ  چھُ  سپدان  پاک  پننہِ  فٲیدٕہ  خاٲطرٕ،  یُس  نہٕ  ایمان  اَنہِ  سُہ  تُلہِ  تمُیک  نتیجہ  پانے  کیازِ  سارِنٕے  چھُ  پتو  لاکہِ  واتُن  اللہ  تعالیٰ  ہس  نِشہِ،  تَتہِ  تُلن  تِم  پانے  پننین  عملن  ہُنٛد  پھل  تہٕ  نتیجہ  ضرور۔"
  },
  {
    "verse_id": 19,
    "translation": "یِمن  لوٗکن  نِشہِ  کیا  توقع  یِیہِ  تھاونہٕ،  یِمن  ہُنٛد  اِدراک  چھا  باایمانن  ہُنٛد  اِدراک،  یہِ  چھا  ممکن  یِم  تہِ  کیا  کرن  باایمانن  ہٕندۍ  پٲٹھۍ  قبول  بوٗزِتھ،  کیازِ  باایمانن  ہٕنز  مثال  چھےٚ  قبولِ  حق  کرنس  اندر  گاشدارٕہ  سٕنز،  تِہٕنز  مثال  چھےٚ  قبول  حق  نہ  کرنس  اندر  اعما  ہس  تہٕ  نابینا  سٕنز۔  لہٰذا  چھُنہٕ  برابر  اوٚن  تہٕ  گاشدار۔"
  },
  {
    "verse_id": 20,
    "translation": "یِتھہٕ  پٲٹھۍ  باایمان  یۅسہٕ  وَتھ  اختیار  کرِ  تَمِچ  مثال  چھےٚ  نوٗرٕچ،  کٲفرن  یۅسہٕ  وَتھ  اختیار  کٔر  تَمِچ  مثال  چھےٚ  تٲریکی  ہٕنز۔  لہٰذا  چھَنہٕ  برابر  گٹہٕ  تہٕ  گاش۔"
  },
  {
    "verse_id": 21,
    "translation": "یِتھے  پٲٹھۍ  یُس  نتیجہ  تہٕ  ثمرہ  کفرس  پٮ۪ٹھ  مرتب  سپدٕوُن  چھُ  تمِچ  مثال  چھےٚ  تَتہِ  تاپٕچ۔  لھذا  چھُنہٕ  برابر  کۅشگوار  شُہُل  تہٕ  توٚت  تاپھ  تاپہٕ  ژٔنڈ۔"
  },
  {
    "verse_id": 22,
    "translation": "بیٚیہِ  چھِنہٕ  برابر  زندٕہ  تہٕ  مۅردٕہ،  پٔزِپٲٹھۍ  اللہ  تعالیٰ  چھُ  بوزناوان  یُس  یژہان  چھُ،  بیٚیہِ  نہ  حض  ہیٚکیوٗکھ  نہٕ  توٚہۍ  بوزنٲوِتھ  تِم  یِم  قبرن  منٛز  مۅردٕہ  چھِ۔  کٲفر  تہِ  بوٗزِۍ  توکھ  تِمنٕے  مۅردن  ہِوۍ۔  پتھ  روٗدتِمن  ہٕندِ  متٲثر  نہ  سَپدن  مۅکھہٕ  تُہُند  غم  کھیوٚن،  تمِچ  چھَنہٕ  ضرورت  کینٛہہ،  تہِ  کیازِ۔"
  },
  {
    "verse_id": 23,
    "translation": "یہِ  بیٖم  کرُن  چھُنہٕ  توہیہِ  پننہِ  طرفہٕ  بلکہ  چھُ  یہِ  توہیہِ  سانہِ  طرفہٕ  کیازِ۔"
  },
  {
    "verse_id": 24,
    "translation": "بے  شک  اَسی  سوٗزِو  توٚہۍپوٚز  دیٖن  ہیتھ  بشارت  فرماوٕوُنۍ  باایمانن،  فرماں بردارن  بیم  کرٕوُنۍ  کٲفرن  تہٕ  نافرمانن،  یہِ  اَمہِ  شانہٕ  سوزُن  نٔو  کتھاہ  چھَنہٕ،  بلکہ  کانٛہہ  اُمتاہ  چھَنہٕ  گُزریمٕژ  یِمن  نہٕ  اَکھ  بیم  کروُناہ  چھُ  اوسمُت۔"
  },
  {
    "verse_id": 25,
    "translation": "ہرگاہ  یِم  کٲفر  تۅہیہِ  اَپُز  گٕنزران  چھِ،  یہِ  نٔو  کتھاہ  چہَنہٕ۔  بے  شک  تِمَو  لوٗکو  تہِ  چھِ  اَپزی  گٕنزرٲوِمٕتۍ  یِم  یِمن  برونٹھ  ٲسۍ  پننہِ  وقتٕکۍ  پیغمبر۔  تِمن  نِشہِ  تہِ  واتے  تِہِندی  بعض  پیغمبر  نَنہِ  دلیلہٕ  ہیتھ،  بعض  پیغمبر  صحیفہ  ہیتھ،  بعض  پیغمبر  نورٲنی  کتابہٕ  پیتھ،  تِمَو  ییٚلہِ  تِمہٕ  کتابہٕ  اَپزِہ  زانہِ  تہٕ  تِمن  انکار  کوٚر۔"
  },
  {
    "verse_id": 26,
    "translation": "توپتہٕ  کٔرۍ  مےٚ  گرفتار  تِم  کٲفر۔  اَدٕہ  چھے  ژےٚ  خبرٕے  میون  انکار  کِیُتھ  اوس  یعنے  تَمہِ  انکارُک  سزا  کِیُتھ  اوس۔"
  },
  {
    "verse_id": 27,
    "translation": "کیا  ژےٚ  وُچھُتھ  نا  اے  مخٲطب  بے  شک  اللہ  تعالیٰ  ہن  تروو  آسامان  کہ  طرفہٕ  روٗد۔  توپتہٕ  کٔڑۍ  اَسہِ  تَمہِ  زمین  منٛزٕ  مختلف  رنگن  ہٕندۍ  میوہ،  بیٚیہِ  چھِ  یِتھہٕ  پٲٹھۍ  کۅہو  اندرٕہ  تہِ  مختلف  حصہ،  أڈۍ  وۅزٕلۍ  تِمَو  اندرٕہ  تہٕ  مختلف،  أڈۍ  سفید  تہٕ  وۅزٕلۍ،  أڈۍ  کمٕے  سفید  تہٕ  کمٕے  وۅزٕلۍ،  بیٚیہِ  بعض  کۅہ  سخت  کِرٛہِنۍ۔"
  },
  {
    "verse_id": 28,
    "translation": "بیٚیہِ  لوٗکو  اندرٕہ  تہٕ  جاناوارو  اندرٕہ،  چاروایو  اندرٕہ  تِمن  ہٕندۍ  رنگ  تہِ  مختلف  یِتھے  پٲٹھۍ۔  خدایس  چھِنہٕ  کھوژان  تِہِندیو  بندو  أندرٕہ  مگر  تِمے  عٲلِم  تہٕ  زانن  وٲلۍ  تہٕ  سمجھدار  بندٕہ  یِم  دلٲیلِ  قدرت  وُچھِتھ  تِمن  منٛز  غور  تہٕ  فکر  چھِ  کران،  تِہٕندین  دِلن  اندر  چھُ  تِہِندِ  عظمتُک  علم  حاصل  سپدان،  پٔزِپٲٹھۍ  اللہ  تعالیٰ  ہس  کھۅژُن  چھُ  درذاتِ  خود  ضروری  کیازِ  سُہ  چھُ  زبردست،  سُہ  ہیٚکہِ  سورُے  کٔرِتھ  بیٚیہِ  چھُ  غایت  مقصودہ  کہ  اعتبار  تہٕ  ضروری  کیازِ  سُہ  چھُ  پانس  کھۅژوُںین  بندن  سٮ۪ٹھاہ  بخشہِ  وُن،  پس  چھُ  تس  کھۅژُن  عزتُک  مقتضی  تہٕ  غفور  یتُک  مقتضی  تہِ۔"
  },
  {
    "verse_id": 29,
    "translation": "بے  شک  یِم  لوٗکھ  پران  چھِ  قرآن  مجید،  توپتہٕ  چھِ  تمہِ  موجوب  عمل  تہِ  کران،  بیٚیہِ  چھِ  خصوصیت  اہتمامہٕ  سان  پران  نٮ۪ماز  واقتہٕ  چہ  پابندی  سان،  بیٚیہِ  چہِ  خرچ  کران  تَمہِ  مالہٕ  اندرٕہ  یُس  اَسی  چھُکھ  عطا  کوٚرمُت  کھٔٹِتھ  تہٕ  نٔنۍ  پٲٹھۍ  تہِ  یِتھہٕ  پٲٹھۍ  ممکن  سپدیکھ  تِم  چھِ  خداے  سٕندِ  وعدٕہ  موجوب  اُمیدوار  تتھ  نجاتس  یتھ  ہمیشہ  دٲیمی  نفع  تہٕ  فٲیدٕہ  چھُ۔  یتھ  منٛز  نہٕ  زانٛہہ  تہِ  نقصان  تہٕ  گاٹہٕ  آسہِ  کیازِ  اَمہِ  سوداہُک  خریدار  کانٛہہ  مخلوقاہ  چھُنہٕ  بلکہ  چھُ  امیُک  خریدار  پانہٕ  خالقِ  کردگار۔  سُہ  چھُ  محض  لوٗکن  فٲیدٕہ  واتناونہٕ  مۅکھہٕ  اَمہِ  معاملٕچ  قدر کران۔  "
  },
  {
    "verse_id": 30,
    "translation": "یُتھ  اللہ  تعالیٰ  تِمن  پوٗرٕ  موٚزوٗرۍ  دِیہِ  تِہٕنزن  عملن  ہٕنز  بیٚیہِ  دِیہِ  تِمن  پننہِ  فضلہٕ  منٛزٕ  بیٚیہِ  ہن  زیادٕہ  موٚزوٗرۍ۔  پٔزِ پٲٹھۍ  سُہ  چھُ  بخشن  ہار  تہٕ  قدردان۔  تُہٕنزن  عملن  اندریۅسہٕ  کٔمیا  ٲس  روٗزمٕژ  سۅ  کٔر  اللہ  تعالیٰ  ہن  پوٗرٕہ،  موٚزوٗرِ  علاوٕہ  دِتِن  تِمن  انعام  تہٕ  قرآن  مجیدس  پٮ۪ٹھ  عمل  کرنہٕ  کہ  برکتہٕ  بنیوو  تِمن  اجر  تہٕ  فضل،  تِکیازِ  یہِ  قرآن  مجید  چھُ  تِژھ  کتاباہ۔  "
  },
  {
    "verse_id": 31,
    "translation": "بیٚیہِ  یۅسہٕ  کتاب  اَسہِ  تۅہیہِ  پٮ۪ٹھ  نٲزل  کٔر  سۅ  چھےٚ  پٔز  کتاب  یوسہٕ  تصدیق  تہٕ  تٲیید  چھےٚ  کران  تِمن  کتابن  یِمہٕ  تمہِ  برونٹھ  چھےٚ  نٲزل  کرنہٕ  آمژٕہ  کہ  تِمہٕ  کتابہٕ  تہِ  چھےٚ  خداے  سٕندی  طرفہٕ  نٲزل  آمژٕہ  کرنہٕ۔  اگر  چہ  تَمہِ  پتہٕ  آو  تِمن  تحریف  کرنہٕ،  اوٚڈ  مِلناونہٕ  تہٕ  اوٚڈ  کڈنہٕ۔  بے  شک  اللہ  تعالیٰ  چھُ  پننین  بندن  ہٕنز  پوٗرٕ  خبر  تھاوان،  تُہٕنزن  مصلحتن  چھُ  وارٕہ  وُچھہ  وُن۔  لھٰذا  یِژھ  کٲمل  کتاب  نٲزل  کرٕنۍ  ٲس  تَسٕنز  مصلحت  منگان،  کٲمل  کتابہٕ  ہُنٛد  پوٗرٕہ  عٲمل  تہِ  چھُ  کٲمل  موٚزوٗرۍ  ہُنٛد  مستحق  بلکہ  اجر  تہِ  تہِ  فضل  تہِ  یتھ  کُن  نظر  کٔرِتھ  کر  اَسہِ  کتاب  تۅہیہِ  پٮ۪ٹھ  نٲزل  یارسول  اللہ  صلی  اللہ  علیہ  وسلم۔"
  },
  {
    "verse_id": 32,
    "translation": "توپتہٕ  واتنٲو  اَسہِ  یہِ  کتاب  تِمن  لوٗکن  ہٕندِس  اَتھس  اندر  یِم  اَسہِ  پننیو  سارِوٕے  بندو  اندرٕہ  بااعتبار  ایمان  پسند  کرے۔  اَمہِ  اندرٕہ  چھِ  مُراد  اہلِ  اسلام  یِم  اَمہِ  ایمان  کہ  حیثیت  تمام  دنیاکیو  اندرٕہ  خدایس  نِشہِ  مقبول  چھِ،  اگر  چہ  تِمَو  اندرٕہ  آسن  یچھ  عملہِ  سببہٕ  بعض  لوٗکھ  قابلِ  ملامت  تہٕ  مطلب  چھُ  کہ  سۅ  کتاب  واتنٲو  اَسہِ  مسلمانن  ہٕندِس  اَتھس  اندر،  توپتہٕ  چھِ  تِمن  مسلمانن  اندر  برگزیدہ  تہٕ  پسندیدٕہ  آسنہٕ  کہ  باوجود  ترےٚ  قسم۔  تِمَو  اندرٕہ  بعض  چھِ  کانٛہہ  گناہ  کرنہٕ  سببہٕ  پننین  پانن  پٮ۪ٹھ  ظلم  کرٕوُنۍ۔  بعض  چھِنہٕ  گناہ  کران،  نہ  چھِ  رٕژن  عملن  اندر  ضروریاتو  نِشہِ  تجاوُز  کران  بلکہ  چھِ  متوسط  درجس  اندر  روزان،  بعض  چھِ  نیکی  ہیتھ  برونٹھ  گژٕھہ  وُنۍ  خداے  سٕندِ  توفیق  سٍتۍ  گناہو  نِشہِ  پتھ  روزان۔  فرٲیضو  علاوٕہ  چھِ  نوافل  تہٕ  ادا  کران۔  غرض  یہِ  کتاب  واتنٲو  اَسہِ  یِمن  تریشوُنی  قسمن  ہٕندین  اَتھن  اندر۔  یہِ  کٲمل  کتاب  یِمن  تریشوُنی  قسمن  عطا  کرنہٕ۔   یۅہے  گوٚو  خداے  سُنٛد  بوٚڈ  فضل۔  اَمہِ  پتہٕ  چھِ  اَمہِ  اجرو  فضلٕکۍ  تفصیل۔"
  },
  {
    "verse_id": 33,
    "translation": "سۅ  بٔڈ  موٚزوٗرۍ  گٔیہِ  ہمیشہ  روزنٕکۍ  باغ،  تِمنٕے  منٛز  واتن  تِم  تریشوُنۍ  قسمن  ہٕندۍ  لوٗکھ،  تَتہِ  یِیَکھ  گٔہنہٕ  لاگنہٕ  سۅنہٕ  سٕندۍ  کٔرۍ  بیٚیہِ  مۅختہٕ،  بیٚیہِ  آسہِ  پوشاک  تِہُنٛد  جنتس  اندر  پوٹ  توٚت  وٲتِتھ۔"
  },
  {
    "verse_id": 34,
    "translation": "توٚت  أژِتھ  دَپن  تِم  جنتی  لچھہِ  بوٚد  حمد  بوٚوُن  تس  معبودِ  برحقس  ییٚمۍ  دوٗر  کٔرۍ  اَسہِ  نِشہِ  ہمیشہ  خٲطرٕ  سٲری  غم،  پزِپٲٹھۍ  سون  پروردگار  چھُ  سٮ۪ٹھاہ  مغفرت  کروُن  سٮ۪ٹھاہ  قدردان۔"
  },
  {
    "verse_id": 35,
    "translation": "ییٚمۍ  پروردگارن  بسٲوۍ  أسۍ  ہمیشہ  ٹھٔہرنہٕ  چہ  جایہِ  پننہِ  فضلہٕ  سٍتۍ  ییٚتہِ  نہٕ  اَسہِ  واتہِ  آیندٕہ  کانٛہہ  مشقتاہ،  نہ  واتہِ  اَسہِ  پتہٕ  کانٛہہ  تکلیفاہ،  نہ  تھکُنا۔  یہِ  اوس  قرآن  مجیدس  پٮ۪ٹھ  عمل  کروُنین  ہُنٛد  حال۔"
  },
  {
    "verse_id": 36,
    "translation": "وۅنۍ  یِمَو  لوٗکو  ہۅمن  برخلاف  کفرکوٚر،  تِہِندِ  خٲطرٕ  چھُ  نارِ  جہنم،  تِمن  پٮ۪ٹھ  نہ  یِیہِ  موتُک  حکم  کرنہٕ  زانٛہہ  تااینکہ  تمی  مرنہٕ  سٍتۍ  کیا  مۅکلہٕ  ہن  اَمہِ  عذابہٕ  نِشہِ،  نہ  یِیَکھ  جہنم  کِس  عذابس  نِشہِ  تخفیف  نہ  کمی  کرنہٕ۔  یِتھہٕ  پٲٹھۍ  کیا  چھِ  أسۍ  سزا  دِوان  پرتھ  کٲفرس۔"
  },
  {
    "verse_id": 37,
    "translation": "تِم  لوٗکھ  آسن  جہنمس  منٛز  کریکہٕ  دِوان  تہٕ  ونان،  اے  سانہِ  پروردگارٕہ  اَسہِ  کڑ  ییٚمہِ  جہنمہٕ  اندرٕہ،  أسۍ  کرہَو  وۅنۍ  سٮ۪ٹھاہ  رٕژٕ  عملہٕ  تِمن  عملن  بدل  یِمہٕ  أسۍ  کران  ٲسۍ۔  اللہ  تعالیٰ  فرماویکھ،  کیا  اَسہِ  کرے  نا  تۅہیہِ  سۅیہِ  سۅ  عمر  عطا  یتھ  منٛز  نصیحت  رٹہِ  ہا،  یَس  نصیحت  رٹٕنۍ  آسِہا،  صڑف  آیہِ  نہٕ  تۅہیہِ  عمرٕے  یٲژ  عطا  کرنہٕ  بلکہ  تَمہِ  علاوٕہ  آو  تۅہیہِ  نِشہِ  سانہِ  طرفہٕ  بیٖم  کرٕوُن  یعنی  پیغمبر  مگر  تۅہیہِ  بوٗزُو  نہٕ  کینٛہہ  تہِ۔  وۅنۍ  ژٕہِو  پننہِ  نافرمانی  ہُنٛد  مزٕہ۔  یِتھین  ظٲلمن  چھُنہٕ  ییٚتہِ  کانٛہہ  مددگاراہ۔  أسۍ  کرَو  نہٕ  مدد،  کیازِ  أسۍ  چھِ  تۅہیہِ  نِشہِ  بے  زار،  اَسہِ  ورٲے  تہِ  کرِ  نہٕ  تۅہیہِ  کانٛہہ  مدد،  کیازِ  تِمن  چھَنہٕ  مددکرنس  پٮ۪ٹھ  قدرَتھٕے،  رٲضۍ  ٲسِتن  یا  متہٕ  ٲسِتن۔"
  },
  {
    "verse_id": 38,
    "translation": "بے  شک  اللہ  تعالیٰ  ہٕے  چھُ  زانہٕ  وُن  آسمانن  تہٕ  زمینن  ہٕندۍ  پوٗشیدٕہ  چیز،  سُے  چھُ  پوٗرٕ  زانہٕ  وُن  دِلن  ہٕنزٕہ  سارے  کتھہٕ۔"
  },
  {
    "verse_id": 39,
    "translation": "سُہ  گوٚو  سُے  پروردگار  ییٚمۍ  توٚہۍ  زمینس  پٮ۪ٹھ  آباد  کٔرِو،  بسٲوِو،  یِمن  دلیلن  تہٕ  نعمتن  کُن  نظر  کٔرِتھ  پَزِہا  تۅہیہِ  تس  شکر  و  ثناء  دَپُن  مگر  تتھ  بدل  چھِ  بعض  تۅہیہِ  اندرٕہ  کفر و انکارس  پٮ۪ٹھ  ڈاڈ  کٔرِتھ۔  پس  یُس  اَکھاہ  کفر  کرِ  تٔمۍ  سٕندِ  کفرُک  وۅبال  چھُ  تس  پانس،  بیٚیِس  کٲنسہِ  کیا  ہیٚکن  تِم  بِگٲرِتھ  تہٕ  نقصان  کٔرِتھ،  کٲفرن  ہُرراوِنہٕ  کفرکرُن  خدایس  نِشہِ  کینٛہہ  تہِ  بے  زٲری  ورٲے،  بیٚیہِ  ہُرراوِنہِ  کٲفرن  کفر  تِہُنٛد  ٲخرتس  اندر  کینٛہہ  تہِ  تاوانہٕ  نقصانہٕ  ورٲے،  سُہ  گوٚو  جنتہٕ  نِشہِ  محروم  سپدُن  جہنمُک  کُندہ  بنُن۔"
  },
  {
    "verse_id": 40,
    "translation": "یِمن  لوٗکن  یِم  کفروشرکس  پٮ۪ٹھ  اصڑار  کٔرِتھ  چھِ،  فرمٲوِو  توٚہۍ  یارسول  اللہؐ،  اے  مشرکو،  مےٚ  ؤنۍ  تَو  توٚہۍ  تِمن  شریکن  ہُنٛد  حال  یِمن  توٚہۍ  معبودِ  برحقس  ورٲے  پرستش  کران  چھِو،  مےٚ  ہٲوِتَو  تِمَو  کُس  حصہٕ  چھُ  زمینُک  پٲدٕہ  کوٚرمُت،  کِنہٕ  کانٛہہ  شراکتھاہ  چھےٚ  تِمن  آسمانن  ہٕندِس  پٲدٕہ  کرنس  اندر  تاکہ  کُنہِ  عقلی  دلیلہِ  سٍتۍ  سپدِہا  تِہُنٛد  عبادتس  مستحق  آسُن  ثٲبت،  کِنہٕ  اَسہِ  چھےٚ  دِژمٕژ  تِمن  پنٕنۍ  کانٛہہ  کتاباہ  یتھ  منٛز  شرک  دُرست  آسنُکھ  تذکرٕہ  چھُ  ییٚمہِ  چہ  کُنہِ  دلیلہِ  پٮ۪ٹھ  تِم  قٲیِم  چھِ،  بلکہ  چھِنہٕ  یِم  ظٲلم  أڈۍ  اَڈین  وعدٕہ  کران  مگر  محض  دوکھہٕ  تہٕ  فریبُک  کہ  تِہِندیو  بڈیٚو  چھےٚ  تِمن  بے  دلیل  اَکھ  کتھاہ  ؤنۍ  مٕژ  کہ  یِم  معبودانِ  بٲطل  کرن  تِمن  خدایس  نِشہِ  سفٲرش  حالانکہ  تِم  معبود  چھِ  بے  اختیار  محض۔  لہٰذا  کِتھہٕ  پٲٹھۍ  ہیٚکن  مستحقِ  عبادت  ٲسِتھ،  البتہ  مختار  مُطلق  چھُ  ذاتِ  بٲری  تعالیٰ،  سُے  چھُ  سزاوارِ  عبادت۔  چنانچہ  پروردگار  سٕندِ  مختار  آسنٕچ  تہٕ  تس  ورٲے  یِم  چھِ،  تِہِندِ  بے  اختیار  آسنہٕ  چو  دلیلو  منٛزٕہ  چھےٚ  اَکھ  مختصر  کتھ  بیان  یِوان  کرنہٕ  کہ  توٚہۍ  وُچھِتو۔"
  },
  {
    "verse_id": 41,
    "translation": "یقیقنی  کتھ  چھےٚ  کہ  اللہ  تعالیٰ  چھُ  آسمانن  تہٕ  زمینس  پننہِ  قدرت  سٍتۍ  تھپھ  کٔرِتھ  یُتھنہٕ  تِم  موجودٕہ  حالت  تراوَن،  بیٚیہِ  ہرگاہ  تِم  موجودٕہ  حالت  تراوَن  تہِ  تِمن  ہیٚکیا  کانٛہہ  اَکھاہ  تھپھ  کٔرِتھ،  تہٕ  بیٚیہِ  پننِس  حالتس  پٮ۪ٹھ  قٲیِم  تھٲوِتھ۔  تس  ورٲے  ییٚلہِ  نہٕ  عالمٕچ  حفاظت  کٲنسہِ  ہٕندِ  کِنۍ  ہیٚکہِ  سپدِتھ،  پٲدٕہ  کرنٕچ  چھَنہٕ  کتھٕے  تہٕ  حاجت  روٲیی  ہٕنز  چھَنہٕ  دلیلٕے،  لہٰذا  اَتھ  کُن  نظر  کٔرِتھ  یِن  تِم  زاننہٕ  مستحق  عبادت،  وۅنۍ  شرک  بٲطل  آسنہٕ  کہ  باوجود  لاشریکس  شریک  ٹھٔہراوُن،  یہِ  اوس  منگان  مشرکن  گوٚژھ  فوراً  سزا  دِنہٕ  یُن  مگر  چونکہ  سُہ  چھُ  سٮ۪ٹھاہ  حلیم  تَمہِ  مۅکھہٕ  چھُ  سُہ  تِمن  مہلت  دِوان  کیازِ  کانٛہہ  ما  یِیہِ  تِمَو  اندرٕہ  سیٚزِ  وَتہِ  کُن  بیٚیہِ  چھُ  سُہ  غفور،  سُہ  کرِ  بروٗنٹھِمین  سارِنٕے  گناہن  مغفرت۔"
  },
  {
    "verse_id": 42,
    "translation": "بیٚیہِ  ٲسۍ  کافر  قریشو  اندرٕہ  قبل  از  بعثتِ  نبی  کریم  صلی  اللہ  علیہ و سلم  زوردار  قسم  ہاوان  کہ  ہرگاہ  تِمن  نِشہِ  واتہِ  کانٛہہ  بیم  کروُن  پیغمبراہ  بے  شک  تیٚلہِ  آسن  تِمے  یعنی  أسی  پرتھ  اُمت  اندرٕہ  زیادٕہ  ہدایت  قبول  کرٕوُنۍ،  اَدٕہ  ییٚلہِ  ووت  تِمن  نِشہِ  بیم  کرٕوُن  پیغمبر  یعنی  حضرت  رسول  کریم  صلی  اللہ  علیہ  وسلم  تِہِندِس  نفرتس  سَپُد  ہُریر  کیازِ  تِم  ٲسۍ  پانس  بٔڑۍ  زانان  تہٕ  نفرت  سٕے  پٮ۪ٹھ  ٲسۍ  نہٕ  اکتفا  کران،"
  },
  {
    "verse_id": 43,
    "translation": "بلکہ  ٲسۍ  تِمن  تکلیف  تہٕ  اِیذا  واتناوان  تہٕ  تَمہِ  خٲطرٕ  یچھ  یچھ  تدبیرٕ  کران،  یِم  لوٗکھ  یِم  یِمہٕ  تدبیرٕ  سٲنِس  پیغمبرس  اِیذا  واتناونہٕ  خٲطرٕ  کران  ٲسۍ  تِمن  ہُنٛد  ضریٚر  اوسُکھ  پانس  پُنان  کیازِ  تکلیف  رسٲنی  خٲطرٕ  یچھ  تدبیر  کرٕنۍ  چھَنہٕ  وَلنہٕ  یِوان  مگر  تِمنٕے  یِم  سۅ  تدبیر  کرٕوُنۍ  آسن،  کیا  یِم  کافر  چھا  پننہِ  حقہٕ  تتھ  چیزس  پیاران  یُس  چیز  برونٹھِمین  کٲفرن  ہٕندِ  حقہٕ  آو  استعمال  کرنہٕ  یعنی  یِتھہٕ  پٲٹھۍ  تِم  گالنہٕ  آے  یِتھے  پٲٹھۍ  گژھن  یِم  تہِ  گالنہٕ  یِنۍ،  تی  بَنہِ  ضرور  کیازِ  توٚہۍ  لٔبِو  نہٕ  خداے  سٕندِس  طریقس  منٛز  کانٛہہ  تبدیلیَہ،  بیٚیہِ  لٔبِو  نہٕ  توٚہۍ  خداے  سٕندِس  اَتھ  دستورس  منٛز  کانٛہہ  تغیراہ  تہٕ  تبدیلیَہ۔"
  },
  {
    "verse_id": 44,
    "translation": "کیا  تِم  چہِنا  پھیران  مُلکس  منٛز،  پس  وُچھہن  کیا  چھُ  انجام  سَپُدمُت  تِمن  لوٗکن  ہُنٛد  یِم  یِمن  برونٹھ  ٲسۍ  یِم  ٲسۍ  یِہِندِ  کھۅتہٕ  زیادٕہ  قوت  کِنۍ  باوجودِ  آں  آے  گالنہٕ  تہٕ  ختم  کرنہٕ۔  اللہ  تعالیٰ  چھُنہٕ  تِیُتھ  تس  کیا  ہیٚکہِ  عٲجز  کٔرِتھ  کانٛہہ  چیزاہ  آسمانن  اندر  یا  زمینن  اندر  کیازِ  بے  شک  سُہ  چھُ  سورُے  زانہٕ  وُن  سٲرِسٕے  پٮ۪ٹھ  قدرت  وول۔  علمہٕ  سٍتۍ  چھُ  سُہ  پَنُن  پرتھ  اِرادٕہ  نٲفذ  کران،  دوٚیُم  چھُنہٕ  کانٛہہ  اَکھاہ  تِیُتھ  لہٰذا  ہیٚکہِ  نہٕ  تس  کانٛہہ  اَکھاہ  مغلوب  کٔرِتھ۔"
  },
  {
    "verse_id": 45,
    "translation": "ہرگاہ  اللہ  تعالیٰ  یِمن  لوٗکن  کفرٕ  چن  کامین  پٮ۪ٹھ  رَٹہِ  ہا،  گرفتار  کرِہا  تیٚلہِ  چھڑِہا  نہٕ  زمینس  پٮ۪ٹھ  کٲنسہِ  حرکت  سۅرٕسۅرٕ  کروُنِس  جاندارس،  کیازِ  نافرمانن  گٔیوو  پوٚزُے۔  فرماں بردار  تہِ  یِہن  ییٚمہِ  دنیا  منٛزٕ  بیٚیِس  عالمس  منٛز  واتناونہٕ،  حیوانات  تہِ  یَہن  ختم  کرنہٕ  کیازِ  تِم  سٲری  چھِ  انسانن  ہٕندی  خٲطرٕ  یَتھ  دنیاہس  منٛز  لیکن  سُہ  چھُ  لوٗکن  مہلت  دِوان  أکِس  مقرر  کرنہٕ  آمتِس  وقتس  تانۍ۔  اَدٕہ  ییٚلہِ  تِمن  پَنُن  مقرر  کرنہٕ  آمُت  وقت  واتہِ،  پس  چھُ  اللہ  تعالیٰ  پننین  بندن  ہُنٛد  سورُے  حال  پوٗرٕ  وُچھہِ  وُن،  تٔمِس  چھِ  سٲری  بندٕھ  نظری،  پس  ییٚمۍ  یہِ  کوٚرمُت  آسہِ  تِمن  دِیہِ  سُہ  پانے  تَمِچ  موٚزوٗرۍ،  رٕژِ  کامہِ  رٕژ  موٚزوٗرۍ،  یچھ  کامہِ  یچھ  موٚزوٗرۍ۔"
  }
]