[
  {
    "verse_id": 1,
    "translation": "ییٚلہِ  آفتاب  وَلنہٕ  یِیِہ،  ﴿یعنی  سۅ  روشنی  یۅسہٕ  آفتاب  پیٚٹھہٕ  نِیٖرِتھ  دُنیاہس  منٛز  پٔھہلان  چھےٚ  سۅ  یِیہِ  أتھۍ  پیٚٹھ  وَلنہٕ  تہٕ  اَمیُک  پھہلُن  گژِھہ  بند﴾"
  },
  {
    "verse_id": 2,
    "translation": "تہٕ  ییٚلہِ  تارک  چٔھکراونہٕ  یِن،"
  },
  {
    "verse_id": 3,
    "translation": "تہٕ  ییٚلہِ  پہاڑ  پکناونہٕ  یِن،"
  },
  {
    "verse_id": 4,
    "translation": "تہٕ  ییٚلہِ  دَہَن  ریٚتَن  ہٕنٛزٕ  حاملہ  اوٗنٹنہِ  پننِس  حالس  پیٚٹھ  یِن  ترٛاونہٕ،  ﴿اہلِ  عربن  خٲطرٕ  اوس  نہٕ  تَس  اوٗنٹنہِ  کھۅتہٕ  زیادٕ  قٍمتی  کانٛہہ  مال  یۅسہٕ  پرٛسنَس  تیار  آسِہے۔  اَتھ  حالتس  منٛز  ٲس  أمِس  واریاہ  رٲچھ  راوَٹھ  تہٕ  زیادٕہ  حفاظت  کرنہٕ  یِوان۔  یِژھن  اوٗنٹنِی  یَن  نِشہِ  غٲفل  سپدنَس  چُھ  معنی  یِہ  زِ  تَمہِ  وقتہٕ  یِیہِ  لُکن  تُیِتھ  سخت  مصیبت  زِ  یِمن  روزِ نہٕ  پننہِ  ٹاٹھہِ  تہٕ  عزیز  ترین  مالُک  تہِ  ہوش۔﴾"
  },
  {
    "verse_id": 5,
    "translation": "تہٕ  ییٚلہِ  جنگلی  جانور  یِن  أکِسٕے  جایِہ  سۅمبرٲوِتھ  جمع  کرنہٕ،"
  },
  {
    "verse_id": 6,
    "translation": "تہٕ  ییٚلہِ  سمندر  یِن  وُہناونہٕ،"
  },
  {
    "verse_id": 7,
    "translation": "تہٕ  ییٚلہِ  زُو  یِن  جِسمن  سٍتۍ  جوروَنہٕ،  ﴿یعنی  انسان  یِن  تِتھے  پٲٹھۍ  نَوِ  سرٕ  زندٕہ  کرنہٕ  یِتھہٕ  پٲٹھۍ  تِم  دُنیاہس  منٛز  مَرنہٕ  برونٛہہ  جسمہٕ  تہٕ  روح  سان  زندٕہ  ٲسۍ﴾"
  },
  {
    "verse_id": 8,
    "translation": "بیٚیہِ  ییٚلہِ  زندَے  دوٚبراونہٕ  آمژِ  کورِ  یِیہِ  پٕرٛژھنہٕ  زِ،"
  },
  {
    "verse_id": 9,
    "translation": "سۅ  کتھ  قصورس  منٛز  آیِہ  مارنہٕ؟"
  },
  {
    "verse_id": 10,
    "translation": "تہٕ  ییٚلہِ  اعمال  نامہٕ  یِن  مٕژراونہٕ،"
  },
  {
    "verse_id": 11,
    "translation": "تہٕ  ییٚلہِ  آسمانُک  پردٕہ  یِیہِ  ڈالنہٕ،"
  },
  {
    "verse_id": 12,
    "translation": "تہٕ  ییٚلہِ  جہنم  یِیہِ  وُہناونہٕ،"
  },
  {
    "verse_id": 13,
    "translation": "تہٕ  ییٚلہِ  جنت  یِیہِ  نکھہٕ  اَننہٕ،"
  },
  {
    "verse_id": 14,
    "translation": "تَمہِ  وقتہٕ  لگہِ  ہر  کٲنٛسہِ  پَے  زِ  سُہ  کیا  ہیٚتھ  چُھ  آمُت۔"
  },
  {
    "verse_id": 15,
    "translation": "ہرگز  نہٕ،  بٕہ  چُھس  قسم  کھیوان،"
  },
  {
    "verse_id": 16,
    "translation": "پوٚت  پھیرن  والیٚن  تہٕ  ژھیٚپھ  دِنہٕ  والیٚن  تارکن  ہُنٛد،  ﴿یعنی  تۅہیِہ  لُکن  ہُنٛد  یِہ  گُمان  چُھنہٕ  صحیح  کینہہ  زِ  یِہ،  یِہ  کینٛژھا  قرآنس  اندر  بیان  چُھ  کرنہٕ  یِوان  تہِ  چُھ  کٲنسہِ  دیوانہٕ  سُنٛد  بکواس  یا  چُھ  کانٛہہ  شیطٲنۍ  وسوسہٕ﴾"
  },
  {
    "verse_id": 17,
    "translation": "تہٕ  رٲژ  ہُنٛد  ییٚلہِ کہ  سۅ  رۅخصت  گٔیِہ،"
  },
  {
    "verse_id": 18,
    "translation": "تہٕ  صُبحُک  ییٚلہِ  کہ  تٔمۍ  شاہ  کھول،"
  },
  {
    "verse_id": 19,
    "translation": "یِہ  چُھ  پٔزۍ پٲٹھۍ  أکِس  بزرگ  پیغامبر  سُنٛد  قَول۔  ﴿یَتھ  جایِہ  چُھ  بُزرگ  پیغامبر  ﴿رسولِ  کریمؐ﴾  نِشہِ  مُراد  وَحی  اَنَن  وول  فرشتہٕ  تِکیازِ  اَمہِ  پتہٕ  یِم  آیات  چِھ  تِمَو  نِشہِ  چُھ  بصراحت  پَے  لگان۔  تہٕ  قرآنس  پیغامبر  سُنٛد  قول  وَننُک  مطلب  چُھنہٕ  یِہ  زِ  یِہ  چُھ  أمِس  فرشتہٕ  سُنٛد  پنُن  کلام  بلکہ  قولِ  پیغامبر  الفاظ  چِھ  پٲنۍ  پانے  یِہ  ظٲہر  کران  زِ  یِہ  چُھ  تَس  ہستی  ہُنٛد  کلام  ییٚمۍ  یِہ  پیغامبر  بنٲوِتھ  سوٗزمُت  چُھ۔﴾"
  },
  {
    "verse_id": 20,
    "translation": "یَس  واریاہ  طاقت  چُھ،  عرشہِ  وٲلِس  نِشہِ  چُھس  بُلند  مرتبہٕ۔"
  },
  {
    "verse_id": 21,
    "translation": "تَتہِ  چُھ  أمۍ  سُنٛد  حکم  ماننہٕ  یِوان  سُہ  چُھ  با اعتماد۔  ﴿یعنی  سُہ  چُھ  فرشتن  ہُنٛد  افسر  تہٕ  سٲری  فرشتہٕ  چِھ  تٔمۍ  سٕنٛدِس  حُکمس  تحت  کٲم  کران﴾"
  },
  {
    "verse_id": 22,
    "translation": "تہٕ  ﴿اے  اہلِ  مکہٕ﴾  تُہُنٛد  رفیق  چُھنہٕ  مجنون۔  ﴿رفیق  چُھ  مُراد  رسولُ  اللہؐ﴾"
  },
  {
    "verse_id": 23,
    "translation": "تٔمۍ  چُھ  سُہ  پیغامبر  نٔنِس  آسمانس  پیٚٹھ  وُچھمُت۔"
  },
  {
    "verse_id": 24,
    "translation": "تہٕ  سُہ  چُھنہٕ  غیب کِس  ﴿یَتھ  علمس  لُکن  تام  واتناونہٕ  کِس﴾  معاملس  منٛز  بخیل  کینہہ۔"
  },
  {
    "verse_id": 25,
    "translation": "تہٕ  یِہ  چُھنہٕ  کٲنٛسہِ  شیطانِ  مردوٗد  سُنٛد  قَول  کینہہ۔"
  },
  {
    "verse_id": 26,
    "translation": "تیٚلہِ  کور  کُن  چِھو  توٚہۍ  پکان؟"
  },
  {
    "verse_id": 27,
    "translation": "یِہ  چُھ  تمام  دُنیا کیٚن  روزن  والیٚن  خٲطرٕ  اکھ  نصیحت۔"
  },
  {
    "verse_id": 28,
    "translation": "تۅہیِہ  منٛزٕ  پرٛتھ  تَس  شخصہٕ  سٕنٛدِ  خٲطرٕ  یُس  سیزِ  وَتہِ  پیٚٹھ  آسہِ  پکُن  یژھان۔"
  },
  {
    "verse_id": 29,
    "translation": "تہٕ  تُہٕنٛدِ  یَژھنہٕ  سٍتۍ  اَندِ  نہٕ  کِہِنۍ  یوٚت  تام  نہٕ  اللہ  رب  العالمین  ییٚژِھہ۔"
  }
]