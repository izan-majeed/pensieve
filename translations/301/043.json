[
  {
    "verse_id": 1,
    "translation": "یِم  چھِ  حروف  مقطعات  یِمن  ہُند  معنی  زانہِ  پانہٕ  اللہ  تعالیٰ۔"
  },
  {
    "verse_id": 2,
    "translation": "قسم  چھُم  ییٚمہِ  قرآن  مجیدُک  ییٚمِکۍ  معنی  بالکل  واضح  چھِ۔"
  },
  {
    "verse_id": 3,
    "translation": "اَسہِ  کٔر  یہِ  کتاب  عربی  پٲٹھۍ  قرآن  یُتھ  تۅہیہِ  اے  عربہٕ  کیو  لوٗکو  بآسٲنی  فکرِ  تریٚو۔  تُہٕندِ  واسطہ  ہیٚچھن  سٲری  دنیاہٕکۍ  اقوام  یہِ  مقدس  کتاب۔"
  },
  {
    "verse_id": 4,
    "translation": "بے  شک  یہِ  قرآن  مجید  چھُ  لوح  محفوظس  اندر  اَسہِ  نِشہِ  وجوہِ  اعجاز  اسرار  عظیمن  مشتمل  آسنہٕ  مۅکھہٕ  سٮ۪ٹھاہ  تھٔدِس  مرتبس  اندر  تبدیل  و  تحریف  نِشہِ  محفوظ  آسنہٕ  مۅکھہٕ  سٮ۪ٹھاہ  محکم  تہٕ  مضبوط۔  اَمِکۍ  احکام  چھِ  سٲری  مبنی  برحکمت۔  اَمِکۍ  مضامین  چھِ  اصلاح  معاش  و  معادہ  خٲطرٕ  اعلیٰ  ترین  ہدایاتن  پٮ۪ٹھ  مشتمل۔   لوح  محفوظس  اندرچھُ  یہِ  قرآن  مجید  سارِنٕے  آسمٲنی  کتابن  پٮ۪ٹھہٕ  کنہِ  لیکھنہٕ  آمُت۔  یِژھ  جلیل  القدر  کتاب  گژِھہ  ضرور  مانٕنۍ۔  لیکن  اگر  توٚہۍ  مٲنِو  نہٕ،  توتہِ  چھِ  أسۍ  یہِ  کتاب  تۅہیہِ  بوزناونہٕ  خٲطرٕ  ضرور  نٲزل  کران،  توٚہۍ  مٲنۍ  تو  یا  متہٕ  مٲنۍ  تو۔"
  },
  {
    "verse_id": 5,
    "translation": "اے  منکرو  کیا  تۅہیہِ  چھا  خیال  کہ  أسۍ  رٹون  یہِ  نصیحت  نامہٕ  قرآن  مجید  تۅہیہِ  نِشہِ  پتھ  ییٚمہِ  کتھہِ  مۅکھہٕ  کہ  توٚہۍ  کیا  چھِو  حدٕ  روٚستُے  نافرمٲنی  کروُنۍ،  اَمہِ  خیالہٕ  نِشہِ  نِیرِو۔"
  },
  {
    "verse_id": 6,
    "translation": "اَسہِ  سوٗزۍ  کٲتیاہ  پیغمبر  بروٗنٹھِمین  لوٗکن  منٛز،  تِہِندِ  انکار  تکذیب  باوجود  یہِ  کوٚر  نہٕ  اَسہِ  کہ  تِہِندِ  تکذیب  مۅکھہٕ  کرہَو  أسۍ  پیغمبر  سوزنُک  سلسلہ  بند۔  یِتھہٕ  پٲٹھۍ  اَسہِ  تکذیب  کرنُک  کانٛہہ  پرواہ  کوٚرنہٕ،  یِتھے  پٲٹھۍ  مَہ  کٔرِو  توٚہۍ  تہِ  کانٛہہ  پرواہ  تہٕ  غم  کیازِ  یِمن  لوٗکن  برونٹھ  یِم  لوٗکھ  ٲسۍ  تِہُنٛد  حال  تہِ  اوس  یُتھُے۔"
  },
  {
    "verse_id": 7,
    "translation": "تِمن  لوٗکن  نِشہِ  اوسنہٕ  واتان  کانٛہہ  پیغمبراہ  یَس  نہٕ  تِم  ٹھٹھہٕ  ٲسۍ  کران۔"
  },
  {
    "verse_id": 8,
    "translation": "پس  گٲلۍ  اَسہِ  تِم  لوٗکھ  یِم  أزِکین  کافرن  ہٕندِ  کھۅتہٕ  زیادٕہ  طاقت  ور  ٲسۍ۔  چنانچہ  تِمن  بروٗٹھِمین  لوٗکن  ہٕندِ  تباہ  و  برباد  گژھنٕکۍ  واقعات  آے  بیان  کرنہٕ  آیات  کریمن  اندر۔  یہِ  تِہُنٛد  حال  سپُد  تی  سپدِ  أزِکین  منکرن  ہُنٛد  حال  تہِ۔"
  },
  {
    "verse_id": 9,
    "translation": "بیٚیہِ  ہرگاہ  توٚہۍ  یِمن  لوٗکن  پٕرٛژِھو  زِ  آسان  تہٕ  زمین  کٔمۍ  کوٚر  پٲدٕہ،  ضرور  وَنن  تِم  کہ  پٲدٕھ  کوٚر  تٔمی  خداین  یُس  سٮ۪ٹھاہ  زبردست  سورُے  زانہٕ  وُن  چھُ۔"
  },
  {
    "verse_id": 10,
    "translation": "ییٚمۍ  خداین  تُہِندِ  خٲطرٕ  زمین  کوٚر  فرشاہ  یتھ  پٮ۪ٹھ  توٚہۍ  آرام  چھِو  کران،  بیٚیہِ  کران  تُہٕندِ  اوریورپھیرنہٕ  خٲطرمنزلِ  مقصودس  تانۍ  واتنہٕ  خٲطرٕ  تتھ  منٛز  وَتہٕ  یُتھ  توٚہۍ  تِمو  وَتو  پٔکِتھ  مطلبس  تہٕ  مقصدس  واتان  ٲسِو۔"
  },
  {
    "verse_id": 11,
    "translation": "بیٚیہِ  ییٚمۍ  خداین  تروو  آسمان  کہ  طرفہٕ  روٗداہ  اندازٕہ  کٔرِتھ  حسبِ  مشیت  و  حکمت،  پس  کوٚر  اَسہِ  تمی  روٗدٕ  سٍتۍ  زندٕہ  موٚمُت  زمین،  یِتھے  پٲٹھۍ  کیا  یِیِو  قبرو  أندرٕہ  توٚہۍ  تہِ  بیٚیہِ  زندٕہ  کٔرِتھ  نیبر  کڈنہٕ  قیامتُک  دۅہ۔"
  },
  {
    "verse_id": 12,
    "translation": "بیٚیہِ  ییٚمۍ  خداین  پٲدٕ  کٔرۍ  مختلف  قسمٕکۍ  چیز،  بیٚیہِ  تُہٕندِ  خٲطرٕ  ناوٕہ  تہٕ  جہاز،  بیٚیہِ  چارپا  پادٕہ  یِمن  پٮ۪ٹھ  توٚہۍ  کھسان  تہٕ  سوار  سپدان  چھِو۔"
  },
  {
    "verse_id": 13,
    "translation": "یُتھ  توٚہۍ  وارٕہ  بِہِو  تِہِندین  پُشتن  پٮ۪ٹھ،  توپتہٕ  پٲوِو  ژیٚتس  پننِس  پروردگار سٕنز  یہِ  نعمت  ییٚلہِ  تتھ  سوارِ  پٮ۪ٹھ  وارٕہ  روزان  ٲسِو،  تَمہِ  وقتہٕ  ٲسِو  پران  یہِ  مضمون  کہ  پاک  چھُ  سُہ  پروردگار  ییٚمۍ  تٲبع  تہٕ  رام  کٔریہِ  سوٲرۍ  سانہِ  خٲطرٕ،  ورنہٕ  فی  الحقیقت  ٲسۍ  نہٕ  أسۍ  پانہٕ  یہِ  قٲبلیت  تھاوان  کہ  أسۍ  کیا  لَبہَو  أمِس  سوارِ  پٮ۪ٹھ  قابو،  کیازِ  سُہ  جانور  چھُ  سانہِ  کھۅتہٕ  زیادٕہ  طاقت  ور  آسان،  یہِ  چھےٚ  محض  مہربٲنی  اللہ  تعالیٰ  سٕنز  یِتھہٕ  پٲٹھۍ  ہیٚکہٕ  ہَو  نہٕ  أسۍ  آبس  پٮ۪ٹھ  جہاز  تہٕ  ناوٕہ  پکنٲوِتھ۔  اللہ  تعالیٰ  نٕے  دُیت  اَسہِ  ناوٕہ  تہٕ  جہازٕ  بناونُک  توفیق  توپتہٕ  تِم  آبس  پٮ۪ٹھ  پکناونُک  تدبیر  تہِ  ہیچھنٲوِن۔  چونکہ  اللہ  تعالیٰ  ہن  کٔر  خشکی  تہٕ  دریٲیی  سوارین  ہٕنز  ذکر  یتھ  آیہ  کریمس  منٛز،  اَمہِ  اندرٕہ  چھُ  سپدان  معلوم  کہ  ناوِ  کھسہٕ  وُن  تہِ  گژِھہ  پرُن۔"
  },
  {
    "verse_id": 14,
    "translation": "بیٚیہِ  چھِ  أسۍ  پننِس  پروردگارس  کُن  واپس  رجوع  کروُنۍ۔"
  },
  {
    "verse_id": 15,
    "translation": "توحیدس  پٮ۪ٹھ  بے  شمار  دلیلہٕ  آسنہٕ  باوجود  چھِ  ٹھہراوان  لوٗکھ  خدایس  تِہِندِوٕے  بندو  اندرٕہ  کورِ  تہٕ  گَبر  یِن  جُز  بناوان  چھِ  خداے  سٕندی،  حالانکہ  تس  اجزاء  آسُن  چھُ  محال،  تسٕندِ  خٲطرٕ  جُز  قرار  دُین  گوٚو  نعوذ  باللہ  تسُند  حادث  مانُن  یُس  بوٚڈ  کفر  تہٕ  ناشکری  چھےٚ۔  اَکھ  خرابی  چھےٚ  اَتھ  منٛز  یہِ،  بیاکھ  خرابی  چھےٚ  اَتھ  منٛز  کہ  یِم  لوٗکھ  چھِ  کورین  ناقص  زانان  توپتہٕ  چھِ  خدایس  سٍتۍ  تِمن  نسبت  ٹھہراوان۔  "
  },
  {
    "verse_id": 16,
    "translation": "کیا  تٔمۍ  چھا  پننیو مخلوقو  اندرٕہ  پننہِ  خٲطرٕ  کورے  کورِ  رَچھمژٕہ  تہٕ  توٚہۍ  کٔرِنِو  خاص  نیچویٚو  سٍتۍ  حالانکہ  تۅہیہِ  چھَو  کورِ  تِیژٕہ  ناپسند  زِ"
  },
  {
    "verse_id": 17,
    "translation": "چنانچہ  ییٚلہِ  تِمو  اندرٕہ  کٲنسہِ  خبر  چھےٚ  یِوان  دِنہٕ  تَمہِ  سٍتی  یہِ  تِمو  ٹھہرٲو  رحمت  وٲلِس  خدایس  یعنی  کوٗر،  تمہِ  ساعتہٕ  چھُ  سپدان  بُتھ  تِہُنٛد  سیاہ،  یہِ  چھُ  غمہٕ  سٍتۍ  برنہٕ  یِوان۔"
  },
  {
    "verse_id": 18,
    "translation": "کیا  خداین  کریٛا  اَولاد  بناونہٕ  خٲطرٕ  کورے  پسند  یۅسہٕ  ضعیف  چھےٚ  رایہِ  کِنۍ  تہِ،  عقلہِ  کِنۍ  تہِ،  غرض  تس  چھِ  یِم  خداے  قدوس  سٕندۍ  جُز  ٹھٔہراوان  یۅسہٕ  گہنہٕ  پاتہٕ  سٕے  منحز  چھےٚ  پلان،  تس  چھُ  زینت  و  آرٲیشہِ  کُنُے  خیال  آسان  یُس  تِہِندِ  ضعفِ  رایہِ  ہُنٛد  علامت  چھُ۔  بیٚیہِ  چھَنہٕ  مقابلہٕ  کہ  وقتہٕ  سۅ  مطلب  پنُں  ہیکان  ظٲہر  کٔرِتھ  یُس  ضعفِ  عقلہِ  ہُنٛد  علامت  چھُ  کیازِ  تِم  چھُ  قوت  فکرس  منٛز  ضعف  تہٕ  سُستی۔  لہٰذا  چھَنہٕ  سۅ  بحث  کہ  وقتہٕ  مکمل  بیان  تہٕ  کتھ  ہیکان  کٔرِتھ۔  یا  چھےٚ  تمہِ  قسمہٕ  چہ  کتھہٕ  کران  یِمن  نہٕ  اصل  مطلبس  سٍتۍ  کانٛہہ  تعلق  آسان  چھُ  ییٚمہِ  سٍتۍ  مقصد  بیان  کنس  اندر  خلل  واقع  سپدان  چھُ۔  ترییُم  خرٲبی  چھےٚ  اَتھ  اندر  کہ۔"
  },
  {
    "verse_id": 19,
    "translation": "ترییُم  خرٲبی  چھےٚ  اَتھ  اندر  قطعِ  نظر  لزوم  شرکہ  نِشہِ  کٔرِتھ  کہ  بیٚیہِ  چھِ  لوٗکو  ملٲیک  یِم  حضرت  رحمان  سٕندی  خاص  بندٕہ  چھِ،  تِمے  چھِکھ  زٲنِمٕتۍ  بلا  دلیل  زنانہٕ،  کیا  سنا  تِم  ٲسِیا  تِہِندِ  پٲدٕہ  کرنہٕ  وقتہٕ  موجود  توپتہٕ  ٲسۍ  تِم  وُچھان  تِہٕنز  کیفیت  و  حقیقت  مرد  آسہِ  کِنہٕ  زنانہٕ  آسہِ،  تِہٕنزٕ  یِمہٕ  بے  بنیاد  کتھہٕ  چھےٚ  یِوان  لیکھِتھ  تھاونہٕ  تِہٕندین  نامہ  اعمالن  اندر،  توپتہٕ  یِیَکھ  یِمن  کتھن  ہُنٛد  پٕرٛژھنہٕ  قیامتُک  دۅہ۔"
  },
  {
    "verse_id": 20,
    "translation": "بیٚیہِ  چھِ  ونان  یِم  کٲفر  کہ  ہرگاہ  حضرت  رحمان  ییٚژِھہ  ہا،  أسۍ  کرہَو  نہٕ  تِمن  ملٲیکن  ہٕنز  پرستش،  تِمن  چھَنہٕ  اَمِچ  خبرٕے  کینٛہہ۔  تِم  چھِ  بٔلۍ  تحقیق  ورٲے  کتھہٕ  کران  اندازٕہ  لگاوان۔"
  },
  {
    "verse_id": 21,
    "translation": "کیا  اَسہِ  چھا  تِمن  کانٛہہ  کتاباہ  اَمہِ  قرآن  مجیدٕ  برونٹھ  عطا  کٔرمٕژ،  اَتھ  دعویٰ  ہس  اندر  کیا  چھِ  تِم  تمہِ  سٍتۍ  استدلال  کران۔  حقیقت  چھےٚ  یٔہے  کہ  نہ  چھےٚ  تِمن  عقلی  دلیلاہ  اَتھ  پٮ۪ٹھ  نہ  نقلی  دلیلاہ۔"
  },
  {
    "verse_id": 22,
    "translation": "بلکہ  چھِ  کران  تِم  پٲروی  بروٗنٹھِمین  ہٕندین  رسمن  ہٕنز۔  ونان  چھِ  زِ  اَسہِ  وُچھ  مٲلۍ  بُڈِ  بب  پنٕنۍ  اکہِ  طریقہٕ  پکان،  أسۍ  تہِ  چھِ  پکان  تِہِندِوٕے  نقشِ  قدمَو  موجوب۔"
  },
  {
    "verse_id": 23,
    "translation": "یِتھے  پٲٹھۍ  سوٗزنہٕ  اَسہِ  تۅہیہِ  برونٹھ  یارسول  اللہ  کُنہِ  شہرس  منٛز  کانٛہہ  پیغمبراہ  تِمن  بیم  کرنہٕ  خٲطرٕ،  مگر  ونان  ٲسۍ  تِمہِ  شہرٕکۍ  مالدار  تہٕ  آسودٕہ  حال  لوٗکھ  کہ  اَسہِ  وُچھ  پنٕنۍ  مٲلۍ  بُڈِ  بب  اکہِ  وتہِ  پکان،  أسۍ  تہِ  چھِ  تِہِندنٕے  نقشِ  قدمن  پٮ۪ٹھ  پٔکِتھ  تِہٕنز  پٲروی  کران۔"
  },
  {
    "verse_id": 24,
    "translation": "تِہِندۍ  تٔمۍ  پیغمبرن  فرموو  تِمن  کیا  ہرگاہ  بہٕ  تۅہیہِ  نِشہِ  پیش  کرٕ  سۅ  وَتھ  یۅسہٕ  زیادٕہ  مطلبس  واتناوان  آسہِ  تَمہِ  وَتہِ  کھۅتہٕ  یَتھ  پٮ۪ٹھ  تۅہیہِ  چھوٗکھ  پنٕنۍ  مٲلۍبُڈِ  بب،  توتہِ  پٔکِو  توٚہۍ  تمی  وَتہِ۔  تِم  لٔگۍ  دَپنہِ  عنادکِنۍ،  توٚہۍ  یُس  دیناہ  ہیٹھ  سوزنہٕ  آمٕتۍ  چھِو،  أسۍ  چھِنہٕ  سُہ  دین  مانٲنی،  بلکہ  چھِ  أسۍ  تتھ  انکار  کران،  ییٚلہِ  تِہُنٛد  عناد  اَتھ  درجس  ووت۔  "
  },
  {
    "verse_id": 25,
    "translation": "پس  ہیوٚت  اَسہِ  تِمن  پوٗرٕ  انتقام۔  پس  وُچھِو  کیا  سپُد  انجام  تِمن  نہ  مانہٕ  وُنین  ہُنٛد۔  ہرگاہ  تِمن  آباو  اجدادنٕے  ہٕنز  متابعت  چھےٚ  کرٕنۍ  تیٚلہِ  شوٗبہِ  متابعت  کرٕنۍ  تَس  جَدِ  اعلیٰ  سٕںز  یِم  مُسلم  و  معظم  چھِ  سارِنٕے  عربن  نِشہِ۔  تِم  وُچھِو  کِتھۍ  مضبوط  تہٕ  محکم  ٲسۍ  توحیدس  پٮ۪ٹھ۔"
  },
  {
    "verse_id": 26,
    "translation": "بیٚیہِ  پٲوِیوٗکھ  ژیٚتس  قصۂ  ابراہیم  علیہ  السلام  ییٚلہِ  فرموو  تِمو  پننِس  مٲلِس  تہٕ  پننِس  قومس  بے  شک  بہٕ  چھُ  سبیزار  تِمن  سارِنٕے  ہٕنز  عبادت  کرنہٕ  نِشہِ  یِمن  ہٕنز  پرستش  توٚہۍ  کران  چھِو۔"
  },
  {
    "verse_id": 27,
    "translation": "مگر  بہٕ  چھُ  ستس  ذاتِ  پاکس  سٍتۍ  تعلق  تھاوان  ییٚمۍ  بہٕ  پٲدٕ  کوٚرُس  بے  شک  سُے  چھُ  میانہِ  دینی  و  دنیوی  مصلحتن  کپں  مےٚ  رہنمٲیی  کران  تہٕ  وَتھ  ہاوان۔"
  },
  {
    "verse_id": 28,
    "translation": "یٔہے  قٲیم  روزوُنۍ  کتھ  ترٲو  تِمو  باقی  پننین  اولادن  منٛز  یُتھ  تِم  پٔزِس  کُن  رجوع  کرن  یعنی  تِمَو  کٔرپننین  اولادن  وصیت  شرک  تراونس  تہٕ  توحید  پالنس  متعلق  مگر  یِم  لوٗکھ  چھِنہٕ  شرکہٕ  نِشہِ  باز  یِوان۔"
  },
  {
    "verse_id": 29,
    "translation": "بلکہ  تُلنٲوۍ  مےٚ  یِم  لوٗکھ  بیٚیہِ  یِہِندۍ  مٲلۍ  بُڈِ  بب  زیچہہِ  عمرِ  تہٕ  میٹھہِ  رزقہٕ  سٍتۍ  تمتع۔  یوٚت  تانۍ  وٲژ  تِمن  نِشہِ  پٔزکتاب  بیٚیہِ  سورُے  نٔنِراووُن  تہٕ  صاف  بیان  کرٕوُن  پیغمبر  خداے  سٕندِ  طرفہٕ۔  "
  },
  {
    "verse_id": 30,
    "translation": "توپتہٕ  ییٚلہِ  ووت  تِمن  یہِ  پوٚز  قرآن  مجید  تِمن  پزِ  ہا  شکرو  ثنا  دَپُن،  تتھ  بدل  دوٚپُکھ  ییٚلہِ  ییٚمِکۍ  معجزات  وُچھِکھ  کہ  یہِ  چھُ  سِحرتہٕ  جود،  أسۍ  چھِ  اَتھ  انار  کران،  یہِ  ووٚنُکھ  قرآن  مجیدس  نسبت۔"
  },
  {
    "verse_id": 31,
    "translation": "بیٚیہِ  لٔگۍ  دَپنہِ  نبی  کریم  صلی  اللہ  علیہ  وسلمن  متعلق  کہ  یہِ  قرآن  مجید  کونہٕ  آو  نازل  کرنہٕ  یِمو  دۅیو  شہرو  منٛزٕ  مکہ  و  طایف  کیو  لوٗکو  منٛزٕ  کٲنسہ  بٔڈِس  شخصس  پٮ۪ٹھ۔"
  },
  {
    "verse_id": 32,
    "translation": "کیا  تُہٕندِس  پروردگار  سٕنز  کاص  رحمت  یعنی  نبوت  چھا  یِم  پانے  تقسیم  کرٕنۍ  تہٕ  بٲگرٕنۍ  یژھان۔  یہِ  چھےٚ  سراسر  تِہٕنز  نادٲنی،  یِمن  کیا  چھُ  اَتھ  منٛز  دخل  دِنُک  کیازِ  أسۍ  چھِ  تقسیم  کران  تہٕ  بٲگران  تِمن  منٛز  تِہُنٛد  رزق  تہٕ  روٗزی  دنیاچہ  زندگی  اندر۔  تتھ  تقسیمس  اندر  کوٚر  اَسہِ  تِمو  اندرٕہ  اَڈیٚن  ہُنٛد  درجہ  تھوٚد  اَڈیٚن  پٮ۪ٹھ،  یُتھ  تمہِ  سٍتۍیہِ  مصلحت  حاصل  سپدِ  کہ  تِمَو  اندرٕ  أڈۍ  ہیٚن  کٲم  اَڈیٚن  نِشہِ،  تمہِ  سٍتۍ  روزِ  عالمُک  نظام  قٲیِم۔  توپتہٕ  چھےٚ  یہِ  کتھ  ظٲہر  تہٕ  یقینی  کہ  تُہٕندِس  پروردگار  سٕنز  رحمت  یعنی  نبوت  چھےٚ  بدرجہا  بہتر  تہٕ  افضل  تمہِ  مال  دنیا  کھۅتہٕ  یُس  یِم  سۅمبراوان  چھِ  یعنی  ییٚلہِ  یہِ  دنیوی  معشیت  یُس  ادنیٰ  درجُک  چیز  چھُ  تمُیک  تقسیم  کرونہ  اَسہِ  تِہٕنزِ  رایہِ  موجوب،  کیا  نبوت  یُس  اعلیٰ  درجُک  چیز  چھُ  تمُیک  مصالح  تہِ  چھِ  اعلیٰ  درجِکی،  تمُیک  تقسیم  کِتھہٕ  پٲٹھۍ  کرو  أسۍ  تِہٕنزِ  رایہِ  موجوب۔  پتھ  روٗز  تمہِ  چہ  صلاحیتُک  بِناء،  تہِ  چھُنہٕ  اَمہِ  نِشہِ  مال  و  ریاست،  دنیاہُک  مال  و  دولت،  جاہ  و  حشمت  چہُ  اَسہِ  نِشہِ  حقیر  و  ذلیل  تمہِ  قسمہٕ  کہ۔"
  },
  {
    "verse_id": 33,
    "translation": "بیٚیہِ  ہرگاہ  یہِ  کتھ  آسِہا  نہٕ  کہ  سٲری  لوٗکھ  کیا  وَنہَن  کُنی  جماعت  کافرن  سٍتۍ  موافقت  کٔرِتھ  نتہٕ  کرہَو  أسۍ  حضرت  رحمان  سٕندین  منکرن،  تِہِندین  گرن  ہٕندۍ  پش  تہٕ  تالو  رۅپہٕ  سٕندۍ،  بیٚیہِ  تِمہٕ  ہیرٕ  یِمو  پٮ۪ٹھۍ  ہیوٚر  کھسان  تہٕ  بۅن  وَسان  چھِ،  تِمہٕ  تہِ  کرہوکھ  رۅپہٕ  سٕنزے۔"
  },
  {
    "verse_id": 34,
    "translation": "بیٚیہِ  کرہوکھ  تِہٕندین  کُٹھین  ہٕندۍ  دروازٕہ  بیٚیہِ  چارپایہِ  یِمن  پٮ۪ٹھ  تِم  ڈوٚکھ  دِتھ  بِہان  تہٕ  آرام  کران  چھِ،"
  },
  {
    "verse_id": 35,
    "translation": "رۅپہٕ  سٕندۍ  یِمے  چیز  کرہَو  أسۍ  سۅنہٕ  سٕندۍ،  تیوٗت  چھُ  اَسہِ  نِشہِ  مالِ  دنیا  بے  اعتبار  تہ  بے  قدر۔  یہِ  سورُے  کینٛہہ  چھُنہٕ  مگر  ناپایدار  دنیا  چہ  زندگی  ہُند  اکھ  سامانہ،  پایدار  ٲخرت  بیٚیہِ  ٲخرتُک  پوشہِ  وُن  سازو  سامان  چھُ  تُہٕندِس  خدایس  نِشہِ  تِمن  لوٗکن  ہٕندِ  خٲطرٕ  یِم  تس  کھۅژن،  شرکہٕ  نِشہِ  پتھ  روزن۔"
  },
  {
    "verse_id": 36,
    "translation": "یُس  اکھاہ  حضرت  رحمان  سٕندِ  نصیحت  ن،  شہِ  یعنی  قرآن  مجید  نِشہِ  چھُ  زٲنِتھ  کٔرِتھ  اوٚن  بنان  یِتھہٕ  پٲٹھۍ  یِم  کٲفر  چھِ  شافی  دلیلہ  ٲسِتھ  یِمو  سٍتۍ  علمِ  ضروری  حاصل  سپدان  چھُ  تجاہل  تہٕ  تغافل  کران  أسۍ  چھِن  تس  پٮ۪ٹھ  مقرر  کران  اَکھ  شیطاناہ  یُس  تَس  سٍتۍ  سٍتۍ  روٗزِتھ  کُنہِ  چیزچہ  کامہِ  کُن  اَتھ  وَتھ  چھُنہ  دِوان۔"
  },
  {
    "verse_id": 37,
    "translation": "بے  شک  تِم  شیطان  چھِ  تِمن  لوٗکن  سیٚزِہ  وَتہِ  نِشہِ  پتھ  رٹان  مگر  تِمن  چھُ  پننہِ  جایہِ  گمانہٕ  کہ  تِم  چھِ  سیٚزِہ  وتہِ  پٮ۪ٹھ  یِمن  ہٕنز  گمرٲہی  ہٕنز  یہِ  صورت  آسہِ  تِہِندِ  وَتہِ  پٮ۪ٹھ  پکنٕچ  کیا  امید  یِیہِ  کرنہٕ،  تِہُنٛد  غمٕے  کیا  چھُ  کھیوٚن۔"
  },
  {
    "verse_id": 38,
    "translation": "یوٚت  تان  قیامتُک  دۅہ  یُتھ  شخص  اَسہِ  نِشہِ  واتہِ  سُہ  آسیٚس  سٍتۍ،  أمِس  سپدِ  پننہِ  غلطی  ہُنٛد  احساس،  أمِس  شیطانس  کُن  لگہِ  وَننہِ  کاش  کہ  مےٚ  منٛز  تہٕ  ثےٚ  منٛز  آسِہا  دنیاہس  منٛز  تیوٗت  دوٗریر  یوٗت  مشرقس  تہٕ  مغربس  منٛز  چھُ،  کیازِ  ثٕہ  چھُکھ  سٮ۪ٹھاہ  یچھ  رفیق،  ژےٚ  کوٚرتھس  بہٕ  گمراہ۔  مگر  أمۍ  سُنٛد  یہِ  وَنُن  یِیہِ  نہٕ  أمِس  کُنہِ  بکار،  اَمہِ  ساعتہٕ  وَننہٕ  یِیَکھ۔"
  },
  {
    "verse_id": 39,
    "translation": " ییٚلہِ  تۅہیہِ  دنیاہس  اندر  کفر  کرنہٕ  سٍتۍ  ظلم  کوٚرُو،  یِتھہٕ  پٲٹھۍ  نہٕ  اَز  تۅہیہِ  افسوس  و  حسرت  کرنس  کانہہ  فٲیداہ  چھُ،  یِتھہٕ  پٲٹھۍ  چھَنہ  یتھ  کتھہِ  تہِ  تِہِندِ  حقہٕ  کانٛہہ  فٲیداہ  کہ  تۅہیہِ  کیا  چھُو  عذابس  اندر  اَکھ  أکۍ  سٕندی  شریک  یعنی  یِتھہٕ  پٲٹھۍ  دنیاہس  اندر  کُنہِ  بلایہِ  گرفتار  گژھنہٕ  سٍتۍ  اَکھ  أکِس  اَکہِ  قسمٕچ  لۅژر  محسوس  ٲس  سپدان،  تہِ  آسہِ  نہٕ  تَتہِ  بلکہ  آسہِ  جہنم  کہ  عذابٕچ  شدت  اَمہِ  قسمٕچ  کہ  اَمہِ  کتھہِ  ہُنٛد  ہوشی  آسہِ  نہٕ  کٲنسہِ  سُہ  کیا  کرِ  بیٚیِس  کٲنسہِ  کُن  التفات  تہٕ  توجہ۔  پرتھ  اَکھاہ  آسہِ  پننِس  حالس  اندر  مبتلا۔"
  },
  {
    "verse_id": 40,
    "translation": "اے  پیغمبرتۅہیہِ  ییٚلہِ  یِہٕنز  حالت  معلوم  سپٕز،  کیا  توٚہۍ  ہیٚکِیوٗکھہٕ  زٔرۍ  بوزنٲوِتھ  یا  ہیٚکِوٕہ  اَنیٚن  وَتھ  ہٲوِتھ۔  بیٚیہِ  ہیٚکیوٗنہٕ  سُہ  شخص  یُس  نَنہِ  گمرٲہی  منٛز  پیوٚمُت  آسہِ  وَتہِ  پٮ۪ٹھ  أنِتھ۔  یعنی  تِہُنٛد  ہدایت  چھُ  تُہٕندِ  اختیارٕ  نیبر۔  لہٰذا  مَہ  کھیٚیِو  توٚہۍ  تمُیک  غمٕے،  یِمن  ہٕنز  یہِ  سرکشی  تہٕ  نافرمٲنی  یِیہِ  نہٕ  نظرانداز  کرنہٕ  بلکہ  یِیہِ  تِمن  نِشہِ  اَمُیک  ضرور  انتقام  ہیٚنہٕ۔  اَدٕہ  سُہ  تِہِنزِ  موجودگی  اندر  ٲسِتن  یا  تِہِندِ  ییٚمہِ  عالمہٕ  پتہٕ  ٲسۍ  تن۔"
  },
  {
    "verse_id": 41,
    "translation": " پس  ہرگاہ  أسۍ  توٚہۍ  ییٚمہِ  عالمہٕ  نِمو،  توتہِ  چھِ  أسۍ  تِمن  نِشہِ  انتقام  ضرور  ہیٚوُنۍ۔"
  },
  {
    "verse_id": 42,
    "translation": "نتہٕ  ہاوو  تۅہیہِ  تہِ  سُہ  عذاب  ییٚمُیک  اَسہِ  تِمن  وعدٕہ  کوٚرمُت  چھُ،  سُہ  کرو  أسۍ  تِمن  نٲزل  تِہِنزِ  موجودگی  اندرٕے۔  بہرحال  أسۍ  چھِ  تِمن  پٮ۪ٹھ  پرتھ  طریقہ  پوٗرٕ  قدرت  تھاوان۔"
  },
  {
    "verse_id": 43,
    "translation": "پس  روٗزِو  توٚہۍ  پوٗرٕ  اطمنانہٕ  سان  اَتھ  قرآن  مجیدس  پٮ۪ٹھ  قٲیم  یُس  تۅہیہِ  پٮ۪ٹھ  وحی  کہ  ذریعہ  نٲزل  آو  کرنہٕ۔  توٚہۍ  چھِو  بے  شک  سیٚزِ  وَتہِ  پٮ۪ٹھ۔"
  },
  {
    "verse_id": 44,
    "translation": " یہِ  قرآن  مجید  چھُ  شرف  تہٕ  عزت  تُہٕندِ  خٲطرٕ  بیٚیہِ  تُہٕندِ  قومہٕ  خٲطرٕ۔  تُہٕندِ  خٲطرٕ  چھُ  ییٚمہِ  مۅکھہٕ  کہ  تۅہیہِ  کُن  چھُ  بلاواسطہ  اَتھ  اندر  خطاب۔  تُہٕندِ  قومہٕ  خٲطرٕ چھُ  اَمہِ  مۅکھہٕ  کہ  تِم  چھِ  تُہٕندِ  واسطہ  مخٲطب۔   عام  پادشاہن  ہٕندِ  طرفہٕ  خطاب  سپدُن  چھُ  باعث  کمال  شرف  و  عزت،  وۅنۍ  چھَنہٕ  کتھٕے  ییٚلہِ  ملک  الملوک  سٕندِ  طرفہٕ  خطاب  آسہِ۔  سُہ  کوتاہ  باعث  کمال  و  شرف  وعزت  چھُ ۔  قوم  اندرٕہ  چھُ  مُراد  قریش  یا  سٲری  عربٕکۍ  لوٗکھ  یا  سٲری  اُمتی۔  تۅہیہِ  سارِنٕے  یِیہِ  یہِ  پٕرٛژھنہٕ  پننہِ  پننہِ  ذمہٕ  دٲرِیہِ  ہٕندین  حقوقن  یتھ  منٛز  تِمو  کوتٲہی  کٔرمٕژ  آسہِ۔  "
  },
  {
    "verse_id": 45,
    "translation": "یارسول  اللہؐ  ہرگاہ  تۅہیہِ  خۅش  کرِ،  توٚہۍ  پٕرٛژھۍتَو  تہٕ  دریافت  کٔرۍ  تَو  تِمن  نِشہِ  یِم  اَسہِ  برونٹھ  پننیو  پیغمبرو  اندرٕہ  سوٗزۍ  لوٗکن  کُن۔  کیا  اَسہِ  چہا  حضرت  رحمانس  ورٲے  بیٚیہِ  معبود  کٔرِمٕتۍ  یِمن  ہٕنز  پرستش  کرنہٕ  یِیہِ  ہا  یعنی  تِہٕنز  وَتھ  تہِ  چھےٚ  سۅے  یۅسہٕ  بیٚیَن  حضراتِ  انبیاہن  ہٕنز  ٲس۔  شرکٕچ  تعلیم  چھَنہٕ  کٲنسہِ  پیغمبرن  دِژمٕژ،  نہ  چھےٚ  اللہ  تعالیٰ  ہن  کُنہِ  دینس  منٛز  یہِ  کتھ  جٲیزقرار  دِژمٕژ  کہ  خدایس  ورٲے  کیا  یِیہِ  بیٚیہِ  کٲنسہِ  ہٕنز  پرستش  کرنہٕ۔  خداے  سُنٛد  یہِ  ارشاد  کرُن  کہ  توٚہۍ  پٕرژھۍ  تَو  پیغمبرن،  سُہ  گوٚو  ییٚمہِ  وقتہٕ  تِمن  سٍتۍ  ملاقات  سپدِ  مثلاً  شبِ  معراجس  نادر،  یا  وُچھِتو  تِہٕنزن  کتابن  اندر۔  بہرحال  یُس  یُس  ذریعہ  تۅہیہِ  ممکن  سپدِ  سُہ  کٔرۍ تَو  توٚہۍ  استعمال۔  تۅہیہِ  سپدِ  صاف  معلوم  کہ  کُنہِ  آسمٲنی  دینس  اندر  چھُنہِ  کُنہِ  وقتہٕ  شرکُک  اجازت  دِنہٕ  آمُت۔  "
  },
  {
    "verse_id": 46,
    "translation": "پٔزِپٲٹھۍ  بیٚیہِ  سوٗز  اَسہِ  موسیٰ  کلیم  اللہ  پنٕنۍ  آیات  ہیٚتھ  فرعونس  تہٕ  تِہٕندین  اہل  کارن  کین،  توپتہٕ  فرموو  تِمن  نِشہِ  یِتھ  تِمَو،  اے  فرعون  بہٕ  چھُس  پیغمبر  ربُ  العالمین  سٕندِ  طرفہٕ  تۅہیہِ  لوٗکن  ہدایت  کرنہٕ  خٲطرٕ،  مگر  فرعونن  تہٕ  تٔمۍ  سٕندیو  لوٗکو  مون  نہٕ۔"
  },
  {
    "verse_id": 47,
    "translation": "ادٕہ  ییٚلہِ  موسیٰ  علیہ  السلام  ووت  تِمن  نِشہِ  سٲنۍ  آیات  یعنی  آیاتِ  تسعِہ  نو  آیات  ہیتھ۔  یکبار  لٔگۍ  تِم  لوٗکھ  تِم  آیات  وُچھِتھ  اَسنہِ  تہٕ  ٹھٹھہٕ  کرنہِ۔"
  },
  {
    "verse_id": 48,
    "translation": "بیٚیہِ  ٲسۍ  نہٕ  أسۍ  تِمن  کانٛہہ  معجزٕہ  ہاوان  مگر  سُہ  اوس  بیٚیہِ  معجزٕہ  کھۅتہٕ  بوٚڈ  آسان۔  اَسہِ  کرے  تِم  گرفتار  مختلف  عذابو  سٍتۍ  دیٚو  تِم  نافرمٲنیو  نِشہِ  بازیِتھ  خدایس  کُن  رجوع  کرن۔"
  },
  {
    "verse_id": 49,
    "translation": " بیٚیہِ  دوٚپ  تِمو  موسیٰ  علیہ  السلامس  عذابو  سٍتۍ  تنگ  یِتھ،  اے  جادو  گرٕ،  سانہِ  خٲطرٕ  منگتہٕ  پننِس  پروردگارس  کیازِ  ژےٚ  چھُے  تٔمۍ  قبولیتِ  دعاعُک  وعدٕہ  کوٚرمُت۔  بے  شک  أسۍ  چھِ  وتہِ  پٮ۪ٹھ  یِووُنۍ  ہرگاہ  أسۍ  یِمو  عذابو  نِشہِ  نجات  لبَو۔  چنانچہ  موسیٰ  علیہ  السلامو  کوٚرتِہِندِ  خٲطرٕ  دعا،  عذاب  سپُد  تِمن  نِشہِ  دوٗر۔"
  },
  {
    "verse_id": 50,
    "translation": "ادٕہ  ییٚلہِ  اَسہِ  تِمن  نِشہِ  عذاب  تُل  تہٕ  دوٗر  کوٚر،  یکبار  ہیوٚت  تِمَو  بیٚیہِ  سُہ  وعدٕہ  پُھٹراوُن،  بیٚیہِ  ہیٚژٕکھ  نافرمٲنی  کرٕنۍ۔"
  },
  {
    "verse_id": 51,
    "translation": "بیٚیہِ  کٔرفرعونن  کریکھ  تہٕ  منٲدی  پننِس  قومس  منٛز  غالباً  یہِ  خیال  کٔرِتھ  کہ  خبر  چھا  موسیٰ  علیہ  السلام  سٕندۍ  واریاہ  معجزٕہ  وُچھِتھ  ماسپدن  عام  لوٗکھ  متٲژر  سپدِتھ  مسلمان ۔  منٲدی  اندر  وَننووُکھ  اے  میانہِ  قوم  کیو  لوٗکو  قبطیَو  مےٚ  چھَنا  ییٚمہِ  مِصرٕچ  حکومت  تہٕ  سلطنت،  بیٚیہِ  چھَنا  میانیو  مکانو  تہٕ  باغو  مٔنزۍ  یِمہٕ  جویہِ  تہٕ  کۅلہٕ  پکان  یِمہٕ  دریاے  نیلہٕ  نِشہِ  کڑنہٕ  آمٕژٕ  چھےٚ۔  کیازِ  توٚہۍ  چھِو  نا  وُچھان  یِم  چیز۔  موسیٰ  علیہ  السلامس  نِشہِ  چھُنہٕ  کِہِنۍ۔  وۅنۍ  ؤنۍ  تو  توٚہۍ  بہٕ  چھُسہٕ  بہتر  تہٕ  قٲبلِ  اتباع  کِنہٕ  موسیٰ  علیہ  السلام  چھُ۔"
  },
  {
    "verse_id": 52,
    "translation": "بلکہ  چھُس  بٕے  بہتر  أمِس  شخصہٕ  سٕندِ  کھۅتہٕ  یَس  نہٕ  کٕہِنۍ  اعتبار  تہٕ  عزت  چھُ،  بیٚیہِ  چھُنہٕ  سُہ  کتھ  تہِ  وارٕہ  پٲٹھۍ  کٔرِتھ  ہیکان  زیٚوِ  ہٕندِ  پھیٚپھرٕہ  سببہٕ۔"
  },
  {
    "verse_id": 53,
    "translation": "ہرگاہ  یہِ  شخص  خداے  سُند  فرستادٕہ  آسِہا،  ادٕہ  کونہٕ  آے  تراونہٕ  تٔمِس  پٮ۪ٹھ  خداے  سٕندِ  طرفہٕ  سۅنہٕ  سٕندۍ  کٔرۍ،  یِتھہٕ  پٲٹھۍ  پادشاہن  ہٕنز  طریق  چھےٚ  تِم  ییٚلہِ  کٲنسہِ  شخصس  پٮ۪ٹھ  مہربان  آسان  چھِ  تِم  چھِ  تس  شخصس  سۅنہٕ  سٕندۍ  کٔرۍ  لاگان،  اگر  تٔمِس  شخصس  تہٕ  نبوت  عطا  کرنہٕ  آمٕژ  آسِہا  تیٚلہِ  آسہن  أمِس  تہِ  آمٕتۍ  لاگنہٕ  سۅنہٕ  سٕندۍ  کٔرۍ،  یا  کونہٕ  چھِ  تٔمِس  سٍتۍ  سٍتۍ  ملٲیک  پکان  پَر  پنٕنۍ  اَکھ  أکِس  سٍتۍ  مِلنٲوِتھ۔"
  },
  {
    "verse_id": 54,
    "translation": "یِمے  کتھہٕ  ؤنِتھ  کھیٚیَن  عقل  پننہِ  قومٕچ،  تِم  آے  أمۍ  سٕندِس  دوکھس  منٛز،  تمو  کٔر  أمۍ  سٕنزن  کتھن  پٮ۪ٹھ  عمل۔  بے  شک  تِم  ٲسۍ  برونٹھہٕ  پٮ۪ٹھے  شرارتہٕ  ۂتۍ،  نافرمٲنی  کروُنۍ۔"
  },
  {
    "verse_id": 55,
    "translation": "ادٕہ  ییٚلہِ  تِمو  لوٗکو  کفروعنادس  پٮ۪ٹھ  اصرار  کٔرِتھ  ا۔  سہِ  ژَکھ  کھٲر  اَسہِ  ہیوٚت  تِمن  پوٗرٕ  انتقام۔  چنانچہ  پھاٹٕوۍ  اَسہِ  تِم  سٲری  دریاے  قُلزمس  اندر۔"
  },
  {
    "verse_id": 56,
    "translation": "تمہِ  پتہٕ  بنٲوۍ  اَسہِ  تِم  گٲمٕژ  گُزریمٕژ  جماعتھاہ  اَکھ  بیٚیہِ  مِثالاہ  پتہٕ  یِوُنین  ہٕندِ  عبرت  رٹنہٕ  خٲطرٕ۔  ییٚلہِ  نبی  کریم  صلی  اللہ  علیہ  وسلمو  یہِ  آیہ  کریمہ  تلاوت  کوٚر ﴿۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ﴾ مشرکین  عرب  لٔگۍ  دپنہِ  کہ  نصاریٰ  چھِ  عیسیٰ  علیہ  السلام  سٕنز  عبادت  کران،  لہٰذا  چھِ  تِم  تہِ  ییٚمہِ  آیہ  کریم  کِس  عمومس  اندر  داخل  سپدان۔  لہٰذا  اگر  سٲنۍ  معبودتہِ  اَتھ  منٛز  داخل  سپدن  کیاہ  ہِش  کتھاہ  چھےٚ۔  بعض  روایتن  اندر  چھُ  کہ  نبی  کریم  صلی  اللہ  علیہ  وسلمو  فرموو  اَکہِ  دۅہ ﴿۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ﴾ مشرک  لٔگۍ  دَپنہِ  کیاہ  مسیح  علیہ  السلامس  منٛز  تہِ  چھُنہٕ  کانٛہہ  خیر،  یہِ  کتھ  چھےٚ  ظٲہر  کہ  آیہ  کریمُک  تہٕ  نبی  کریم  سٕندین  یِمن  الفظن  ہُنٛد  مطلب  چھُ  تِمن  چیزن  متعلق  یِمن  چیزن  ہٕنز  پرستش  کرنہٕ  یِوان  چھےٚ۔  تِم  چھِنہٕ  تِمن  پرستش  کروُنیٚن  تمہِ  نِشہِ  پتھ  رٹان  تہٕ  ممٲنعت  کران۔  مگر  یِمن  اعتراض  کروُنین  ہُنٛد  مطلب  چھُ  فقط  جگرٕ  کرُن  تہٕ  قضیہ  لاگُن،  تمی  مۅکھہٕ  چھِنہٕ  تِم  معنی  پٲدٕہ  کران  یِم  متکلمہ  سٕندِس  مقصدس  خلاف  چھِ  آسان۔"
  },
  {
    "verse_id": 57,
    "translation": "بیٚیہِ  ییٚلہِ  عیسیٰ  ابن  مریمس  متعلق  اَکھ  عجیب  مضمونا  آو  بیان  کرنہٕ  معترضہ  سٕندِ  طرفہٕ،  أتی  ہیوٚت  تِہِندۍ  قومن  سُہ  مضمون  بوٗزِتھ  کریکہٕ  ناد  کرُن،  شورتُلن  تہٕ  اظہارِ  خوشی  کرُن۔"
  },
  {
    "verse_id": 58,
    "translation": "دَپنہِ  لٔگۍ  سٲنۍ  معبود  چھا  بہتر  کِنہٕ  عیسیٰ  علیہ  السلام۔  تِمو  کٔر  نہٕ  عیسیٰ  علیہ  السلام  سٕنز  مثال  پیش  تۅہیہِ  برونٹھہٕ  کنہِ  مگر  محض  قضیہِ  لاگنہٕ  خٲطرٕ  تۅہیہِ  سٍتۍ،  بلکہ  چھِ  تِم  پننہِ  عادتہٕ  موجوب  قضیہ  لاگوُنۍ  لوٗکھ۔"
  },
  {
    "verse_id": 59,
    "translation": "عیسیٰ  علیہ  السلام  چھُ  محض  اَکھ  بنداہ  اَکھ  یَس  پٮ۪ٹھ  اَسہِ  مقبولیت  و  کمالاتِ  نبوت  سٍتۍ  پنُن  احسان  تہٕ  انعام  کوٚر،  بیٚیہِ  کٔرۍ  اَسہِ  تِم  بنی  اسراییلن  تہٕ  بیٚیَن  لوٗکن  ہٕندِ  خٲطرٕ  پننہٕ  قدرتُک  اَکھ  نمونہٕ۔  أسۍ  چھِ  اَمہِ  کھۅتہٕ  زیادٕہ  عجیب  و  غریب  امور  ظٲہر  کرنس  پٮ۪ٹھ  قادر  چنانچہ۔"
  },
  {
    "verse_id": 60,
    "translation": "ہرگاہ  أسۍ  ییٚژھہَو  تۅہیہِ  نِشہِ  تہِ  کرہوکھ  ملٲیک  پٲدٕہ  یِتھہٕ  پٲٹھۍ  تُہٕندۍ  بچہِ  چھِ  تۅہیہِ  نِشہِ  پٲدٕہ  سپدان،  یا  آسمانہٕ  پٮ۪ٹھہٕ  والوکھ  تۅہیہِ  بدل  ملٲیک،  تِمے  بساوہوکھ  زمینس  منٛز  اَکھ  أکِس  پتہٕ۔"
  },
  {
    "verse_id": 61,
    "translation": "بیٚیہِ  چھُ  عیسیٰ  علیہ  السلام  سُند  بے  پِدر  پٲدٕہ  سپدُن  اَکھ  بوٚڈ  نِشاناہ  تہٕ  یقینُک  ذریعاہ  قیامت  کہ  حق  آسنُک۔  پس  مَہ  کٔرِو  توٚہۍ  لوٗکھ  قیامتس  منٛز  کُنہِ  قسمہٕ  شک  تہٕ  تردُد،  بیٚیہِ  کٔرِو  میٲنۍ  پٲروی  تہٕ  تٲبعدٲری۔  یٔہے  چھےٚ  سیٚز  وَتھ  یۅسہٕ  بہٕ  تۅہیہِ  ہاوان  چھُسَو۔"
  },
  {
    "verse_id": 62,
    "translation": "بیٚیہِ  یُتھنہٕ  شیطان  تۅہیہِ  اَتھ  سیٚزِ  وَتہِ  پٮ۪ٹھ  پکنہٕ  نِشہِ  پتھ  رَٹہِ  تہٕ  ڈالہِ  کیازِ  بے  شک  سُہ  چھُنا  تُہُنٛد  نوٚن  دشمن۔"
  },
  {
    "verse_id": 63,
    "translation": "توپتہٕ  ییٚلہِ  پانہٕ  آو  عیسیٰ  علیہ  السلام  نٔنۍ  معجزات  تہٕ  نَنہِ  دلیلہٕ  ہیٚتھ۔  لوٗکن  دوٚپُن  بہٕ  آس  تۅہیہِ  نِشہِ  عقلہِ  ہٕنز  پختہٕ  دلیلہٕ  ہیتھ۔  بیٚیہِ  آس  بہٕ  تۅہیہِ  نِشہِ  یُتھ  بہٕ  صاف  کرٕ  تِم  مسلہٕ  تہٕ  احکام  یِمن  منٛز  توٚہۍ  اختلاف  تہٕ  قضیہ  کران  چھِو۔  پس  کھوٚژِو  خداے  سٕندِس  عذابس،  میٲنۍ  مخالفت  مَہ  کٔرِو،  میٲنِس  نبوتس  مَہ  کٔرِو  انکار،  بیٚیہِ  کٔرِو  میٲنۍ  فرماں بردٲری۔  "
  },
  {
    "verse_id": 64,
    "translation": "بے  شک  اللہ  تعالیٰ  ہٕے  چھُ  میون  پروردگار  تہِ  تُہُنٛد  پروردگار  تہِ۔  پس  کٔرِو  تِہٕنزٕے  یٲژ  عبادت  تہٕ  پرستش،  یٔہے  چھو توحید،  پرہیزگٲری،  فرمانبردٲری،  سیٚز  وَتھ  مگر  باوجود  وضاحت۔"
  },
  {
    "verse_id": 65,
    "translation": "پس  کوٚر  تِمومنٛزٕ  واریاہَو  جماعژو  اختلاف  عیسیٰ  علیہ  السلام  سٕندِس  حقس  منٛز۔  اَڈیو  دوٚپ  سُہ  چھُ  خدا،  بیٚیَو  دوٚپ  سُہ  چھُ  خداے  سُنٛد  نیچُو۔  بیٚیَو  دوٚپ  تریٚیَو  خدایَو  منٛزٕ  چھُ  سُہ  اَکھ  خداہ۔  پس  یِمن  ظٲلمن  یعنی  مُشرکن  اہلِ  کتابن  وغیرن  ہٕندِ  خٲطرٕ  چھےٚ  دود  تُلہٕ  وُنہِ  عذابٕچ  سخت  خرٲبی  سپدٕوُنۍ۔"
  },
  {
    "verse_id": 66,
    "translation": " یِم  لوٗکھ  یِم  باوجودِ  حق  واضح  تہٕ  صاف  آسنہٕ  کہ  باطلس  پٮ۪ٹھ  اصرار  کٔرِتھ  فقط  قیامتُک  انتظار  چھِ  کران  کہ  سۅ  گژِھہ  تِمن  پٮ۪ٹھ  ہنگہٕ  تہٕ  منگہٕ  وٲتِتھ  یِن  تِتھے  کہ  تِمن  روزِ  نہٕ  خبرٕے  تمہِ  قیامتٕکۍ  واقعات  چھِ  ییٚمہِ  قسمٕکۍ  کہ۔"
  },
  {
    "verse_id": 67,
    "translation": "تمہِ  دۅہ  آسن  سٲری  دُنیوی  دوست  أڈۍ  اَڈیٚن  ہٕندۍ  دشمن،  مگر  نہ  خدایس  کھۅژوُنۍ  یعنی  اہلِ  ایمان،  یِمن  ہٕںز  دوستی  محض  خداے  سٕندِ  رضا  خٲطرٕہ  آسہِ،  تِہٕنز  دوستی  روزِ  قیامتُک  دۅہ  تہِ  باقی  تِمن  فرماوِ  اللہ  تعالیٰ۔"
  },
  {
    "verse_id": 68,
    "translation": "اے  میانیو  بندو  اَز  چھَنہٕ  تۅہیہِ  پٮ۪ٹھ  واقع  سپدوُنۍ  نہ  کانٛہہ  خوفٕچ  کتھہ  نہ  سپدِو  توٚہۍ  غمگین  کُنہِ  چیزٕ  سٍتۍ۔"
  },
  {
    "verse_id": 69,
    "translation": "میٲنۍ  بندٕھ  گٔے  تِمے  یِمو  میانین  آیاتن  پٮ۪ٹھ  ایمان  اوٚن،  بیٚیہِ  یِم  میانین  حکمن  گردن  داران  ٲسۍ۔"
  },
  {
    "verse_id": 70,
    "translation": "تِمن  یِیہِ  وَننہٕ  اے  میانیو  بندو،  أژِو  جنتس  منٛز  توٚہۍ  بیٚیہِ  تُہٕنزٕ  باایمان  زنانہٕ  عزت  و  فرحت  سان۔"
  },
  {
    "verse_id": 71,
    "translation": "جنتس  اندر  وٲتِتھ  آسن  تِمن  برونٹھ  کِنۍ  پھِرناونہٕ  یِوان  تہٕ  پیش  یِوان  کرنہٕ  سۅنہٕ  سٕنزٕ  رِکابہِ  کھیٚنہٕ  چیز  ہیٚتھ۔  بیٚیہِ  سۅنہٕ  سٕندۍ  آب  خور  چیٚنہٕ  چیز  ہیتھ۔  تِمنٕے  جنتن  منٛز  سپدن  حاصل  تِمن  تِم  سٲری  چیز  یِمن  کُن  میل  گژھان  آسہِ  تِہٕندین  دِلن  بیٚیہِ  ییٚمہِ  کہ  وُچھنہٕ  سٍتۍ  أچھن  آسیکھ  لذت  حاصل  سپدان،  وَننہٕ  آسہِ  تِمن  یِوان،  اے  باایمانو  تۅہیہِ  چھُ  تِمن  جنتن  اندر  روزُن  ہمیشہ  ابدالآباد  بیٚیہِ  یِیَکھ  وَننہٕ۔"
  },
  {
    "verse_id": 72,
    "translation": "یہِ  جنت  یُس  تۅہیہِ  وراثت  پٲٹھۍ  دِنہٕ  آو،  ییٚمِکۍ  توٚہۍ  مٲلک  بناونہٕ  ٲو،  یہِ  چھُ  تۅہیہِ  بدلہٕ  تِمن  عملن  ہُنٛد  یِمہٕ  توٚہۍ  دنیاہس  منٛز  کران  ٲسِو۔"
  },
  {
    "verse_id": 73,
    "translation": "تُہٕندِ  خٲطرٕ  چھِ  اَتھ  جنتس  اندر  واریاہ  میوٕہ  تِموٕے  منٛزٕ  چھُو  توٚہۍ  کھیٚوان،  یہِ  گوٚو  باایمانن  ہُنٛد  حال،  اَمہِ  پتہٕ  چھُ  کافرن  ہُنٛد  حال  بیان  یِوان  کرنہٕ۔"
  },
  {
    "verse_id": 74,
    "translation": "بے  شک  نافرمان  یعنی  کافر  روزن  جہنم  کِس  عذابس  منٛز  ہمیشہِ۔"
  },
  {
    "verse_id": 75,
    "translation": "سوٚژراونہٕ  تہٕ  کم  یِیہِ  نہٕ  کرنہٕ  تِمن  نِشہِ  سُہ  عذاب  بلکہ  تِم  روزن  تتھ  عذابس  اندر  مایوس  تہٕ  ناامید۔"
  },
  {
    "verse_id": 76,
    "translation": "اَسہِ  کوٚر  نہٕ  تِمن  پٮ۪ٹھ  کُنہِ  قسمہٕ  ظلم  لیکن  تِم  ٲسۍ  پانے  ظالم  کفرو  شرک  کرنہٕ  سببہٕ۔ "
  },
  {
    "verse_id": 77,
    "translation": "آلو  دِن  تِم  نافرمان  لوٗکھ ﴿جہنم  کِس  داروغس﴾ اے  مالک  ژٕہ  منگتہٕ  پننِس  پروردگارس  سُہ  کرِہا  حکم  سانہِ  مرنُک  دیٚو  تَمہِ  سٍتۍ  ییٚمہِ  عذاب  نِشہِ  مۅکلہٕ  ہَو۔  سُہ  دپیٚکھ  جواب  توٚہۍ  چھِو  روزوُنۍ  ہمیشہ  اَتھ  عذابس  اندر۔   نہ  چھُو  تۅہیہِ  مرُن  تہٕ  نہ  چھُو  اَمہِ  منٛزٕ  نیرُن۔"
  },
  {
    "verse_id": 78,
    "translation": "بے  شک  اَسہِ  واتنوو  تۅہیہِ  نِشہِ  پیغمبرن  ہٕندِ  ذریعہ  پوٚز  دین  مگر  تۅہیہِ  اندرٕہ  واریاہن  لوٗکن  اوس  پوٚز  دین  کھران۔"
  },
  {
    "verse_id": 79,
    "translation": "پیغمبرس  تکلیف  واتناونہٕ  خٲطرٕ  کوٚر  تِمَو  کانٛہہ  انتظام  درست  لہٰذا  کوٚر  اَسہِ  تہِ  اَکھ  انتظام  درست ۔  یہِ  کتھ  چھےٚ  ظٲہر  کہ  خدٲیی  انتظامس  مقابلہٕ  کیا  چلہِ  تِہُنٛد  انتظام۔  چنانچہ  تِم  روٗدۍ  محفوظ  تُہٕندِ  شرٕ  نِشہِ۔  تُہٕندۍ  دشمن  سپٕدۍ  ناکام  پننین  تدبیرن  اندر۔"
  },
  {
    "verse_id": 80,
    "translation": "کیا  تِمن  چھا  گمانہٕ  کہ  أسۍ  کیا  چھِنہٕ  بوزان  تِہٕنزٕ  پوٗشیدٕہ  تہٕ  لۅتہِ  لۅتہِ  کتھہٕ  بۍفیہِ  تِہِنزٕ  پھِسرایہِ  تہٕ  خفیہ  مشورٕہ۔  بے  شک  چھِ  أسۍ  بوزان  تِہُنٛد  سورُے،  بلکہ  چھِ  سٲنۍ  خفیہ  پولیس  مَلک  تِہُنٛد  سورُے  تِمن  نکھہٕ  تل  روٗزِتھ  لیکھِتھ  تھاوان۔"
  },
  {
    "verse_id": 81,
    "translation": "فرمٲوِیوٗکھ  توٚہۍ  یارسول  اللہ  ہرگاہ  رحمت  وٲلِس  خدایس  اولاد  آسہن  بہٕ  اوسُس  گۅڈنُیک  پرستش  کروُن  تس۔  مگر  اللہ  تعالیٰ  چھُ  تمہِ  نِشہِ  منزہ  تہٕ  پاک۔"
  },
  {
    "verse_id": 82,
    "translation": "منزہ  تہٕ  پاک  چھُ  سُہ  آسمانن  تہٕ  زمینن  ہُنٛد  مٲلک  یُس  عرشِ  مجیدُک  تہِ  مٲلک  چھُ،  تِمَو  ساررِوٕے  کتھو  نِشہِ  یِمہٕ  کتھہٕ  کٲفر  تس  کُن  لاگان  چھِ۔"
  },
  {
    "verse_id": 83,
    "translation": "پس  ترٲوِیوٗکھ  تِم  اَتھ  پننِس  شغلس  اندر  یوٚت  تانۍ  تِم  سمکھن  تتھ  دۅہس  ییمُیک  تِمن  وعدٕھ  کرنہٕ  یِوان  چھُ  یعنی  قیامتُک  دۅہ،  تمہِ  دۅہ  نَنہِ  تِمن  پانے۔  یعنی  تِہٕندِ  مخالفتُک  مَہ  کٔرِو  کانٛہہ  اندیشہ۔  تِہِندِ  ایمان  نہ  اننُک  مَہ  کھیٚیِو  کانٛہہ  غم۔"
  },
  {
    "verse_id": 84,
    "translation": "سُہ  پروردگار  گوٚو  سُے  یُس  آسمانن  اندر  تہِ  معبود  چھُ  اہلِ  سماواتن  ہُنٛد،  زمینن  اندر  تہِ  معبود  چھُ  زمین  کیٚن  لوٗکن  ہُنٛد،  بیٚیہِ  چھُ  سُے  بوٚڈ  حکمت  وول  سٮ۪ٹھاہ  زانن  وول۔"
  },
  {
    "verse_id": 85,
    "translation": "بیٚیہِ  چھُ  سٮ۪ٹھاہ  عٲلی  شان  سُہ  ذاتِ  پاک  یُس  آسمانن  تہٕ  زمینن  ہُنٛد  بیٚیہِ  تَمہِ  سارِکُے  یہِ  تِمن  منزباگ  چھُ  حٲکم  تہٕ  پادشاہ  چھُ۔  تٔمۍ  سٕنزٕے  سلطنت  چھےٚ  پرتھ  جایہِ،  تِہُنٛد  علم  چھُ  تِیتھُے  کٲمل  کہ  قیامتٕچ  خبر  تہٕ  علم  چھُ  خاص  تٔسۍ  یوت  بیٚیہِ  چہَنہٕ  تمِچ  خبر  کٲنسہِ  أکِس،  بیٚیہِ  چھُ  سُے  جزا و سزاہُک  مٲلک۔  چنانچہ  توٚہۍ  سٲری  یِیِو  مرنہٕ  پتہٕ  بیٚیہِ  زندٕہ  سپدِتھ  حساب  دِنہٕ  خٲطرٕ  تس  کُن  واتناونہٕ۔"
  },
  {
    "verse_id": 86,
    "translation": "بیٚیہِ  چھُنہٕ  تِمن  کانٛہہ  اختیاراہ  تِمن  معبودانِ  باطلن  یِمن  تِم  خدایس  ورٲے  معبود  زانان  چھِ  سفٲرش  کرنُک  تہٕ  مگر  کرن  شفاعت  تِمے  لوٗکھ  یِمَو  گواہی  دِژمٕژ  آسہِ  پزِچ  یعنی  پزِس  خدایس  آسیکھ  اقرار  کوٚرمُت ۔  درحالتیکہ  تِم  ٲسۍ  وارٕہ  زانان  یعنی  دِلن  اندر  تہِ  ٲسٕکھ  پوٗرٕ  پژھ۔  تِمے  کرن  شفاعت  فقط  باایمان  گنہگارن۔  مشرکن  تہٕ  کافرن  چھُنہٕ  توتہِ  کانٛہہ  فٲیدٕہ۔"
  },
  {
    "verse_id": 87,
    "translation": "بیٚیہِ  ہرگاہ  توٚہۍ  تِمن  کافرن  پٕرٛژِھو  یا  رسول  اللہ  تِم  کٔمۍ  کٔرۍ  پٲڈٕہ،  ضرور  دَپنَو  جواب  کہ  اللہ  تعالیٰ  ہن  کٔرۍ  أسۍ  پٲدٕہ۔  یہِ  اَکھ  مقدمہ  سپُد  ثٲبت  تِہِندِ  تسلیم  کرنہٕ  سٍتۍ۔   دوٚیُم  مقدمہٕ  چھُ  بدیہی۔  عبادتس  سزاوار  چہُنہٕ  مگر  سُے  یُس  قادرِ  آسہِ  پٲدٕہ  کرنس  پٮ۪ٹھ۔  بدیہی  تہِ  چھُ  مُسلمٕے  ہیوٗ۔  پس  چھِ  یِم  لوٗکھ  مقدماتن  مانان  مگر  مطلوب  ماننہٕ  کہ  وقتہٕ  خبر  کوکُن  چھِ  گژھان۔"
  },
  {
    "verse_id": 88,
    "translation": "مےٚ  چھُ  قسم  پیغمبر  برحق  سٕندِ  یارب  وَننُک۔  بے  شک  یِم  لوٗکھ  چھِ  تِتھۍ  سنگدل  کہ  یِم  ہرگز  ایمان  اَنن  نہٕ۔"
  },
  {
    "verse_id": 89,
    "translation": "پس  پھِرِو  توٚہۍ  تِمن  نِشہِ  روے  سخن  یعنی  ترٲوِو  تِمن  تبلیغ  کرُن۔  تِمن  دٔپِو  میٲنۍ  چھَو  سلام،  مےٚ  چھُنہٕ  تۅہیہِ  سٍتۍ  کانٛہہ  تعلق۔  برونٹھ  پہن  زانن  تِم  پانے  تِمن  کیا  بنہِ  اَتھ  روگردٲنی  کرنس  پٮ۪ٹھ۔"
  }
]