[
  {
    "verse_id": 1,
    "translation": "قَسم  چھُ  تِمن  ہواہن  ہُنٛد  یِم  نفع  تہٕ  فٲیدٕہ  واتناونہٕ  خٲطرٕہ  ترٛاونہٕ  چھِ  یِوان۔"
  },
  {
    "verse_id": 2,
    "translation": "توپتہٕ  چھُ  قَسم  تِمن  ہواہن  ہُنٛد  یِم  تیزی  سان  پکان  چھِ،  (یِمن  اندر  خطرُک  احتمال  چھُ  آسان۔)"
  },
  {
    "verse_id": 3,
    "translation": "توپتہٕ  چھُ  قَسم  تِمن  ہواہن  ہُنٛد  یِم  اوٚبرن  تُلِتھ  چھِ  تِمن  مٕژراوان  (ییٚمہِ  پتہٕ  اَدٕہ  روٗد  چھُ  ہیٚوان  پیوٚن۔)"
  },
  {
    "verse_id": 4,
    "translation": "توپتہٕ  چھُ  قَسم  تِمن  اوٚبرن  ہُنٛد  یِم  اوٚبرس  چھِ  چھلہٕ  کران  (یۅسہٕ  صورت  اوٚبرس  روٗد  پیٚنہٕ  پتہٕ  چھےٚ  سپدان۔)"
  },
  {
    "verse_id": 5,
    "translation": "توپتہٕ  چھُ  قَسم  تِمن  اوٚبرن  ہُنٛد  یِم  خداے  سُنٛد  یاد  دِلن  منٛز  ترٛاوان  چھِ۔"
  },
  {
    "verse_id": 6,
    "translation": "توبُک  خیال  یا  خداے  سُند  خوف  دِلس  منٛز  پٲدٕہ  کران  چھِ۔  (اَمہِ  پتہٕ  چھُ  جوابِ  قَسم،  سُہ  گوٚو)"
  },
  {
    "verse_id": 7,
    "translation": "ییٚمہِ  چیزُک  تۅہیہِ  وعدٕہ  کرنہٕ  یِوان  چھُ  سُہ  چیز  چھُ  ضرور  واقع  سپدُوُن  یعنی  قیامتُک  دۅہ۔"
  },
  {
    "verse_id": 8,
    "translation": "پَس  ییٚلہِ  ستارٕہ  گٔٹۍ  تہٕ  بے  نوٗر  سپدن۔"
  },
  {
    "verse_id": 9,
    "translation": "بیٚیہِ  ییٚلہِ  آسمانس  وُلۍ  گژھن۔"
  },
  {
    "verse_id": 10,
    "translation": "بیٚیہِ  ییٚلہِ  کۅہ  یِن  وُڈناونہٕ۔"
  },
  {
    "verse_id": 11,
    "translation": "بیٚیہِ  ییٚلہِ  سٲری  پیغمبر  مقرر  کٔرمٕتِس  وقتس  پٮ۪ٹھ  پنٕنۍ  پنٕنۍ  اُمتی  ہیٚتھ  پیش  یِن  کرنہٕ۔"
  },
  {
    "verse_id": 12,
    "translation": "تۅہیہِ  چھا  کینٛہہ  معلوم  کہ  کمہِ  دۅہ  خٲطرٕہ  اوس  پیغمبرن  ہُنٛد  معاملہٕ  ملتوی  آمُت  تھاونہٕ؟"
  },
  {
    "verse_id": 13,
    "translation": "سُہ  معاملہٕ  اوس  ملتوی  تھاونہٕ  آمُت  فٲصلہٕ  کہ  دۅہ  خٲطرٕہ۔"
  },
  {
    "verse_id": 14,
    "translation": "تۅہیہِ  چَھا  معلوم  کہ  فٲصلُک  دۅہ  کِیُتھ  چھُ؟  (سُہ  چھُ  سٮ۪ٹھاہ  سخت  مشکل  تہٕ  خطرناک۔)"
  },
  {
    "verse_id": 15,
    "translation": "سخت  تبٲہی  تہٕ  مصیبتُک  دۅہ  چھُ  سُہ  قیامتس  اَپُز  زانہٕ  وُنیٚن  ہٕندِ  خٲطرٕ۔  (منکرینِ  قیامت  چھِ  خیال  کران  کہ  یِہ  کِتھہٕ  پٲٹھۍ  بنہِ  کہ  سٲری  لوٗکھ  کیا  مرن،  کٕہٕنۍ  انسان  روزِ  نہٕ  دنیاہس  اندر  موجود،  تمِیُک  جواب  چھُ  اللہ  تعالیٰ  فرماوان  کہ)"
  },
  {
    "verse_id": 16,
    "translation": "کیا  اَسہِ  گٲلۍ  نا  عذابہٕ  سٍتۍ  بروٗنٹھِم  لوٗکھ  یِم  کفر  و  انکار  کران  ٲسۍ؟"
  },
  {
    "verse_id": 17,
    "translation": "توپتہٕ  تھاوُوکھ  أسۍ  تِمن  تابع  پتہٕ  یِوُنۍ  تہٕ۔  (یِم  تِہِندی  پٲٹھۍ  کفر  و  انکار  کرن  یۅسہٕ  ہستی  الگ  الگ  وقتس  اندر  بڈیٚن  بڈیٚن  مضبوط  تہٕ  طاقت  ور  انسانن  ختم  ہیٚکہِ  کٔرِتھ  سۅ  ہستی  ہیٚکہِ  نا  سارِنٕے  نافرمانن  اَکی  وقتہٕ  رٔٹِتھ،  گرفتار  کٔرِتھ،  تِمن  عذابُک  مزٕہ  ژٕہنٲوِتھ۔)"
  },
  {
    "verse_id": 18,
    "translation": "یِتھے  پٲٹھۍ  چھِ  أسۍ  نافرمانن  تہٕ  مجرمن  سزا  دِوان۔"
  },
  {
    "verse_id": 19,
    "translation": "افسوس  تہٕ  تبٲہی  چھِ  تَمہِ  دۅہ  قیامتس  اَپُز  زانہٕ  وُنیٚن  ہٕندِ  خٲطرٕہ۔"
  },
  {
    "verse_id": 20,
    "translation": "کیا  اَسہِ  کٔروِ  نا  توٚہۍ  پٲدٕہ  اَکہِ  بے  قدر  آبہٕ  قطرٕہ  نِشہِ؟"
  },
  {
    "verse_id": 21,
    "translation": "توپتہٕ  تھوو  سُہ  آبہٕ  قطرٕہ  اَسہِ  أکِس  محفوظ  جایہِ  اندر  یعنی  ماجہِ  ہٕندِس  رحمس  اندر۔"
  },
  {
    "verse_id": 22,
    "translation": "أکِس  مقرر  کٔرمٕتِس  وقتس  تانۍ  یعنی  نَوَن  ریٚتن  تانۍ۔"
  },
  {
    "verse_id": 23,
    "translation": "اَسہِ  کوٚر  یِمن  سارِنٕے  تصرّفاتن  ہُنٛد  اَکھ  خاص  اندازَہ،  پَس  کِیُتھ  رُت  اندازٕہ  کرٕوُنۍ  چھِ  أسۍ،  (تُریہِ  فکرِ  ژےٚ  سٲنۍ  یہٕ  قدرت۔)"
  },
  {
    "verse_id": 24,
    "translation": "(وۅنۍ  یِم  لوٗکھ  پزیٚن  کتھن  اَپُز  زٲنِتھ  انکار  کرن)  تِہندِ  خٲطرٕہ  چھُ  افسوس  تہٕ  تبٲہی  قیامتُک  دۅہ۔"
  },
  {
    "verse_id": 25,
    "translation": "کیا  اَسہِ  کوٚر  نا  یہِ  زمین  پانس  منٛز،"
  },
  {
    "verse_id": 26,
    "translation": "زِندن  تہٕ  مۅردن  جمع  کروُنۍ؟  (کہ  زندگی  تہِ  چھِ  سٲری  أتھۍ  زمینس  پٮ۪ٹھ  بسر  کران  تہٕ  مرنہٕ  پتہٕ  تہِ  چھِ  أتھۍ  میٚژِہ  منٛز  واتناوان،  اَمی  منٛزٕہ  دوبارٕہ  پٲدٕہ  کرُن  کیا  مشکل  چھُ  اَسہِ  نِشہِ۔)"
  },
  {
    "verse_id": 27,
    "translation": "بیٚیہِ  بنٲوۍ  نا  اَسہِ  اَتھ  زمینس  پٮ۪ٹھ  تٔھدۍ  بال  گوٚبراونہٕ  خٲطرٕہ  بیٚیہِ  چٲوِو  نا  اَسہِ  توٚہۍ  میوٗٹھ  آب۔"
  },
  {
    "verse_id": 28,
    "translation": "وٲل  تہٕ  افسوس  بوٚوِن  تَمہِ  دۅہ  مُنکرن۔"
  },
  {
    "verse_id": 29,
    "translation": "(وَننہٕ  یِیہِ  تِمن  مُنکرن  قیامتُک  دۅہ)  توٚہۍ  پٔکِوۍ  تَتھ  عذابس  کُن  یَتھ  توٚہۍ  انکار  کران  ٲسِو۔"
  },
  {
    "verse_id": 30,
    "translation": "توٚہۍ  پٔکِو  تُرٛہ  شاخل  سایس  کُن۔"
  },
  {
    "verse_id": 31,
    "translation": "یُس  نہٕ  ٹھوٚر  کروُن  آسہِ  آفتاب  چہِ  گرمی  نِشہِ،  نہ  جہنم  چہِ  تٔپشہِ  نِشہِ  بیٚیہِ  آسہِ  نہٕ  فٲیدٕہ  دِوان  بچاوان  جہنم  چو  نارٕہ  ریہَو  نِشہِ۔"
  },
  {
    "verse_id": 32,
    "translation": "بے  شک  جہنم  آسہِ  ترٛاوان  تیٚمبرِ  تَھدیٚن  لریٚن  سُمبہِ۔"
  },
  {
    "verse_id": 33,
    "translation": "زَن  تِمہٕ  تیٚمبرِ  بۅن  پیٚنہٕ  کہ  وقتہٕ  زرد  ووٗنٹن  سُمبہِ  آسن،  (کھسنہٕ  وِزِ  آسن  تِمہٕ  تیٚمبرِ  لَریٚن  سُمبہِ  وَسنہٕ  وِزِ  آسن  ووٗنٹن  سُمبہِ۔)"
  },
  {
    "verse_id": 34,
    "translation": "وٲل  تہٕ  افسوس  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 35,
    "translation": "یہِ  گوٚو  سُہ  دۅہ  ییٚمہِ  دۅہ  نہٕ  تِم  کتھ  ہیٚکن  کٔرِتھ۔"
  },
  {
    "verse_id": 36,
    "translation": "نَہ  یِیہِ  تِمن  کَتھ  کرنُک  اجازت  دِنہٕ  یُتھ  عذر  خوٲہی  کرہان۔  (کیازِ  زارٕہ  پارٕہ  تہٕ  توبہٕ  کرنُک  وقت  آسہِ  گُزریومُت۔)"
  },
  {
    "verse_id": 37,
    "translation": "افسوس  تہٕ  وٲل  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 38,
    "translation": "یہِ  أزِیُک  دۅہ  چھُ  فٲصلُک  دۅہ،  (یَتھ  توٚہۍ  انکار  ٲسِو  کران  دنیاہس  اندر)  اَسہِ  کٔروِ  توٚہۍ  سٲری  اوّلین  تہٕ  ٲخرین  جمع۔"
  },
  {
    "verse_id": 39,
    "translation": "پس  ہرگاہ  تۅہیہِ  کانٛہہ  تدبیرَہ  چُھ  اسہِ  نِشہِ  مۅکلنُک،  سُہ  تدبیر  کٔریو  استعمال  توٚہۍ  سٲری  اوّلین  تہٕ  ٲخرین  رٔلِتھ  مِلِتھ۔"
  },
  {
    "verse_id": 40,
    "translation": "افسوس  تہٕ  وٲل  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 41,
    "translation": "پزۍ  پٲٹھۍ  پرہیزگار  آسن  تَمہِ  دۅہ  سایہ  بانن  تل  ناگہٕ  رادن  پٮ۪ٹھ۔"
  },
  {
    "verse_id": 42,
    "translation": "بیٚیہِ  تِمن  قٕسمَا  قٕسم  میوَن  منٛز  یِمن  کُن  تِمن  مٲل  خوٲہش  آسہِ۔"
  },
  {
    "verse_id": 43,
    "translation": "وننہٕ  یِیَکھ  کھیٚیِو  تہٕ  چیٚیِو  یَڈ  بٔرِتھ  کیازِ  توٚہۍ  ٲسِو  نا  رٕژٕہ  کامہِ  کران۔"
  },
  {
    "verse_id": 44,
    "translation": "بے  شک  أسۍ  چھِ  یِژٕھے  موٚزوٗرۍ  دِوان  نیکو  کارن۔"
  },
  {
    "verse_id": 45,
    "translation": "افسوس  تہٕ  وٲل  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 46,
    "translation": "(اے  نافرمانو  تہٕ  کٲفرو!)  تۅہیہِ  کھیٚیہِ  تو  تہٕ  کھیٚنُک  تمتع  تُلۍ  تو  دنیاہس  اندر  کم  کینٛہہ  کالَہ،  توٚہۍ  چھِو  مجرم  سزاوارِ  عذاب۔"
  },
  {
    "verse_id": 47,
    "translation": "افسوس  تہٕ  وٲل  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 48,
    "translation": "ییٚلہِ  وَننہٕ  یِوان  چھُ  تِمن  خدایس  کُن  نٔمِو  یعنی  نٮ۪ماز  پٔرِو،  تِم  چھِنہٕ  نمان۔"
  },
  {
    "verse_id": 49,
    "translation": "افسوس  تہٕ  وٲل  بوٚوِن  تَمہِ  دۅہ  انکار  کروُنیٚن۔"
  },
  {
    "verse_id": 50,
    "translation": "پَس  کتھ  سنا  کتھہِ  پٮ۪ٹھ  کرن  تِم  پَژھ  تہٕ  یقین  قرآنِ  مجید  پتہٕ؟"
  }
]