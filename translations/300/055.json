[
  {
    "verse_id": 1,
    "translation": "سیٚٹھاہ  مہربان  ﴿خُداین  چھےٚ﴾"
  },
  {
    "verse_id": 2,
    "translation": "ییٚمہِ  قرآنٕچ  تعلیم  دِژمٕژ۔"
  },
  {
    "verse_id": 3,
    "translation": "تٔمی  کوٚر  انسان  پٲدٕ۔"
  },
  {
    "verse_id": 4,
    "translation": "تہٕ  یِہ  ہیٚچِھنووُن  بولُن۔"
  },
  {
    "verse_id": 5,
    "translation": "آفتاب  تہٕ  زوٗن  چِھ  اکہِ  حسابٕکۍ  پابند۔"
  },
  {
    "verse_id": 6,
    "translation": "تہٕ  تارک  تہٕ  کُلۍ  سٲری  چِھ  سجدس  اندر۔  ﴿یعنی  فرمانس  چِھ  تابع،  خُداے  سٕندِ  حُکمہٕ  ہیٚکن  نہٕ  مَس  والس  سُمب  سرتٲبی  کٔرِتھ﴾"
  },
  {
    "verse_id": 7,
    "translation": "آسمان  کوٚر  تٔمۍ  بُلند  تہٕ  میزان  کوٚرُن  قٲیِم۔  ﴿قریب  قریب  چُھ  تمام  مُفسرو  یتھ  جایِہ  میزان  ﴿ترٛکرِ﴾  نِشہِ  مُراد  عدل  نِیومُت،  تہٕ  میزان  قٲیِم  کرنُک  مطلب  چُھکھ  یِہ  بیان  کوٚرمُت  زِ  خُداین  چُھ  کائناتُک  یِہ  پوٗرٕ  نظام،  عدلس  پیٚٹھ  قٲیِم  کوٚرمُت۔﴾"
  },
  {
    "verse_id": 8,
    "translation": "اَمِیُک  تقاضہٕ  چُھ  یِہ  زِ  توٚہۍ  مَہ  ترٲوِو  میزانس  منٛز  خلل۔"
  },
  {
    "verse_id": 9,
    "translation": "اِنصاف  سان  توٗلِو  ٹھیک  پٲٹھی  تہٕ  ترٛکرِ  منٛز  مَہ  کٔرِو  توٗلس  کمی۔  ﴿یعنی  توٚہۍ  چِھو  أکِس  توازُن  وٲلِس  کائناتس  منٛز  روزان  ییٚمیُک  سورُے  نظام  عدلس  پیٚٹھ  چُھ  قٲیِم  کرنہٕ  آمُت،  لہٰذا،  پزیٚو  تۅہیِہ  تہِ  عدلس  پیٚٹھ  قٲیِم  سپدُن۔  یتھ  دٲیرس  منٛز  تۅہیِہ  اختیار  چُھ  دِنہٕ  آمُت  تتھ  منٛز  اگر  توٚہۍ  ناانصافی  کٔرِو،  تیٚلہِ  آسہِ  یِہ  کائنات  کِس  فطرتس  سٍتۍ  تُہٕنز  بغاوت۔﴾"
  },
  {
    "verse_id": 10,
    "translation": "زمین  بنٲو  تٔمۍ  سارِنٕے  مخلوقاتن  خٲطرٕ۔"
  },
  {
    "verse_id": 11,
    "translation": "اتھ  منٛز  چِھ  پرٛتھ  قسمٕکۍ  لذت  دار  میوٕہ۔  کٔھزٕر  کُلۍ  چِھ  یِہندۍ  میوٕہ  غلافن  منٛز  ؤلِتھ  چِھ۔"
  },
  {
    "verse_id": 12,
    "translation": "رنگہٕ  رنگٕکۍ  اناج  چِھ  یِمن  کوٚش  تہِ  چُھ  آسان  تہٕ  دانہٕ  تہِ۔"
  },
  {
    "verse_id": 13,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندِس  کتھ  کتھ  نعمتس  پھِرِو  توٚہۍ  بُتھ؟  ﴿دراصل  چُھ  لفظ  آلَا  وَرتاونہٕ  آمُت  یُس  بروٗنٹھمیٚن  آیتن  منٛز  بار  بار  چُھ  دۅہراونہٕ  آمُت  تہٕ  اسہِ  چُھ  مختلف  جاین  اَمِیُک  مفہوم  مختلف  لفظن  منٛز  وَرتومُت۔  اَتھ  چُھ  معنی  نعمتن  ہُند  تہِ،  کمالاتِ  قدرت  تہِ،  تہٕ  اوصافِ  حمیدہ  تہِ۔  پرٛتھ  جایِہ  یِیہِ  اَتھ  سُہ  مفہوم  کڑنہٕ  یُس  سیاق  و  سباقس  سٍتۍ  مُناسبت  تھاوان  آسہِ﴾۔"
  },
  {
    "verse_id": 14,
    "translation": "اِنسان  بنوو  تٔمۍ  تَتھ  ہۅچھمَژِ  میٚژِ  یۅسہِ  کترِ  ہٕنٛدۍ  پٲٹھۍ  وَزان  ٲس۔"
  },
  {
    "verse_id": 15,
    "translation": "تہٕ  جِن  کوٚرُن  نارٕ  لمبکہٕ  نِشہِ  پٲدٕ۔"
  },
  {
    "verse_id": 16,
    "translation": "لہٰذا،  اے  جِنَو  تہٕ  انسانو،  پننِس  ربّ  سٕندیٚن  کمن  کمن  قدرت  کیٚن  عجٲئباتن  پھِرِو  توٚہۍ  بُتھ؟"
  },
  {
    "verse_id": 17,
    "translation": "دۅشوٕنۍ  مشرقن  تہٕ  دۅشوٕنۍ  مغربن  ہُند  مٲلِک  چُھ  پروردِگارٕے۔  ﴿دۅیَو  مشرقَو  تہٕ  دۅیَو  مغربَو  نِشہِ  ہیٚکن  وَندٕ  کالٕکۍ  لۅکٹہِ  کھۅتہٕ  لۅکٕٹۍ  دۅہ  ریٚتہٕ  کالٕکۍ  بڑِ  کھۅتہٕ  بٔڑۍ  دۅہ  تہِ  مُراد  ٲسِتھ  تہٕ  زمین  کیٚن  دۅشوٕنۍ  نصف  کُرّن  ہٕندۍ  مشرق  و  مغرب  تہِ﴾۔"
  },
  {
    "verse_id": 18,
    "translation": "لہٰذا،  اے  جِنَو  تہٕ  اِنسانو،  پننِس  ربّ  سٕنزن  کمن  کمن  قدرتن  پھِرِو  توٚہۍ  بُتھ؟"
  },
  {
    "verse_id": 19,
    "translation": "زٕہ  سمندر  ترٲوۍ  تٔمۍ  یلہٕ  تاکہِ  پانہٕ  وٲنۍ  رَلن،"
  },
  {
    "verse_id": 20,
    "translation": "توتہِ  چُھ  تِمن  منٛز  باگ  اکھ  پردٕہ  حٲیل  ییٚمہِ  نِشہِ  تِم  تجاوُز  چِھنہٕ  کران  ﴿یعنی  تِم  چِھنہٕ  رَلان﴾۔"
  },
  {
    "verse_id": 21,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندِ  قدرت  کیٚن  کمن  کمن  معجزن  کٔرِو  توٚہۍ  انکار؟"
  },
  {
    "verse_id": 22,
    "translation": "یِمو  سمندرَو  نِشہِ  چِھ  مۅختہٕ  تہٕ  مرجان  نیران۔"
  },
  {
    "verse_id": 23,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندیٚن  قدرت  کیٚن  کمن  کمن  کمالن  پھِرِو  توٚہۍ  بُتھ؟  "
  },
  {
    "verse_id": 24,
    "translation": "تہٕ  یِم  جہاز  چِھ  تٔمۍ  سٕندی،  یِم  سمندرس  منٛز  پہاڑن  ہٕندۍ  پٲٹھۍ  تھوٚد  ؤتِھتھ  چِھ۔"
  },
  {
    "verse_id": 25,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندِس  کتھ  کتھ  احسانس  پھِرِو  توٚہۍ  بُتھ؟"
  },
  {
    "verse_id": 26,
    "translation": "پرٛتھ  کانٛہہ  چیز  یُس  یتھ  زمینس  پیٚٹھ  چُھ،  سُہ  چُھ  فنا  گژھن  وول۔"
  },
  {
    "verse_id": 27,
    "translation": "تہٕ  صرف  چھےٚ  تُہندِس  ربّ  سٕنز  جلیل  و  کریم  ذاتٕے  یٲژ  باقی  روزن  واجِنۍ۔"
  },
  {
    "verse_id": 28,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندِس  کتھ  کتھ  کمالس  پھِرِو  توٚہۍ  بُتھ؟"
  },
  {
    "verse_id": 29,
    "translation": "زمینس  تہٕ  آسمانن  منٛز  یِم  تہِ  چِھ،  سٲری  چِھ  پنٕنۍ  حاجت  تٔسۍ  منگان۔  پرٛتھ  ساعتہٕ  چُھ  سُہ  نٔوِس  شانس  منٛز۔  ﴿یعنی  ہر  وقتہٕ  چُھ  یتھ  کار  گاہِ  عالمس  منٛز  تٔمۍ  سٕنزِ  کار  فرمٲیی  ہُند  اکھ  اَند  نَہ  واتن  وول  سِلسلہٕ  جٲری  تہٕ  سُہ  چُھ  بے  حدّ  و  حساب  چیز  نَوِ  کھۅتہٕ  نَوِ  وضح  سان،  شکلہِ  سان  تہٕ  وَصفو  سان  پٲدٕ  کران۔  تٔمۍ  سُند  دُنیا  چُھنہٕ  زانٛہہ  أکِس  حالس  پیٚٹھ  روزان۔  پرٛتھ  ژِہِس  منٛز  چِھ  اَمِکۍ  حالات  بدلان  روزان  تہٕ  امیُک  خٲلق  چُھ  اتھ  اکہِ  نٔوِ  صوٗرت  سٍتۍ  ترتیب  دِوان  یۅسہٕ  پٔتِمیٚو  صوٗرتَو  نِشہِ  مختلف  چھےٚ  آسان۔﴾"
  },
  {
    "verse_id": 30,
    "translation": "لہٰذا،  اے  جِنَو  تہٕ  انسانَو،  پننِس  ربّ  سٕندِس  کتھ  کتھ  تعریف  کرنہٕ  آمتِس  صفتس  پھِرِو  توٚہۍ  بُتھ؟"
  },
  {
    "verse_id": 31,
    "translation": "اے  زمین  کیو  بارو،  عنقریب  گژَھو  أسۍ  تۅہیِہ  پٕرژھگٲر  کرنہٕ  خٲطرٕ  فارغ،  ﴿دراصل  چُھ  لفظ  ثَقَلٰن  ورتاونہٕ  آمُت۔  ثقل  چِھ  تتھ  بورس  وَنان  یُس  سوارِ  پیٚٹھ  کھٲلِتھ  آسہِ۔  ثَقَلٰن  ہُک  لفظی  ترجمہٕ  سپدِ  زٕ  کھالنہٕ  آمٕتۍ  بور۔  یتھ  جایِہ  چُھ  یِہ  لفظ  جِنن  تہٕ  انسانن  خٲطرٕ  ورتاونہٕ  آمُت  تِکیازِ  یِم  دۅشوے  چِھ  زمینس  پیٚٹھ  سوار،  تہٕ  چونکہ  خطاب  چُھ  تِمن  جِنن  تہٕ  اِنسانن  سپدان  یِم  پننِس  ربّ  سٕندِ  اطاعت  و  بندگی  نِشہِ  بُتھۍ  پھرِی  چِھ۔  امہِ  موجوب  چُھ  یِمن،  اے  زمین  کیو  بارو،  ؤنِتھ  خطاب  فرماونہٕ  آمُت،  گویا  خٲلِق  چُھ  پننہِ  مخلوق  کیٚن  یِمن  دۅن  نالایق  گروہن  فرماوان  زِ  اے  تِمو  لوٗکو  یِم  میٲنِس  زمینس  پیٚٹھ  بار  بٔنِتھ  چِھو،  عنقریب  گژٕھہ  بٕہ  تۅہیِہ  خبر  ہیٚنہٕ  خٲطرٕ  فارغ۔  فارغ  گژھنُک  مطلب  چُھنہٕ  یِہ  زِ  وُنۍ  کیٚنس  چُھ  اللہ  تعالیٰ  تیوٗتاہ  آوُر  زِ  تس  چَھنہٕ  یِمن  نافرمانن  پرٛژھگٲر  کرنٕچ  فرصت  میلان۔  بلکہ  چُھ  دراصل  امیُک  مطلب  یِہ  زِ  خُداین  چُھ  اکھ  خاص  اوقات  نامہٕ  مُقرر  کٔرِتھ  تھوومُت  ییٚمہِ  مطٲبق  وُنہِ  انسانن  تہٕ  جِنن  ٲخری  پرٛژھگٲر  کرنُک  وقت  چُھنہٕ  ووتمُت﴾۔"
  },
  {
    "verse_id": 32,
    "translation": "﴿پتہٕ  وُچَھو﴾  زِ  پننِس  ربّ  سٕندِس  کتھ  کتھ  احسانس  پھِرِو  توٚہۍ  بُتھ؟"
  },
  {
    "verse_id": 33,
    "translation": "اے  گروہ  جِن  و  اِنِس،  اگر  توٚہۍ  زمین  تہٕ  آسمانن  ہٕندیٚو  سرحدَو  نِشہِ  ژٔلِتھ  ہیٚکِو،  تیٚلہِ  وُچِھو  ژٔلِتھ۔  کینہہ  ہیٚکِو  نہٕ  ژٔلِتھ،  امہِ  خٲطرٕ  گژِھہ  سیٹھاہ  زور  آسُن۔  ﴿زمین  تہٕ  آسمانو  نِشہِ  چُھ  مُراد  کائنات،  یا  دوٚیِمیٚن  لفظن  منٛز  خُداے  سٕنز  خُدٲئی۔  آیتُک  مطلب  چُھ  یِہ  زِ  خُداے  سٕندِ  گرِفتہٕ  منٛز  نیرُن  چُھنہٕ  تۅہیِہ  تام۔  ییٚمہِ  پرٛژھگٲرِ  ہٕنز  خبر  تۅہیِہ  دِنہٕ  یِوان  چھےٚ  تمِیُک  وقت  واتنس  پیٚٹھ  ٲسِتو  توٚہۍ  کُنہِ  تہِ  جایِہ  بہر  حال  یِیِو  رٔٹِتھ  اَننہٕ۔  امہِ  نِشہِ  بچنہٕ  خٲطرٕ  ٲسیو  تۅہیِہ  خُداے  سٕنزِ  خُدٲیی  نِشہِ  ژَلُن  مگر  سُہ  بل  بوتہٕ  چُھنہٕ  تۅہیِہ  منٛز۔  اگر  یُتھ  گھمنڈ  تۅہیِہ  چُھو  تیٚلہِ  وُچِھو  پنٕنۍ  زور  لگٲوِتھ﴾"
  },
  {
    "verse_id": 34,
    "translation": "پننِس  ربّ  سٕنزن  کمن  کمن  قدرتن  پھِرِو  توٚہۍ  بُتھ؟"
  },
  {
    "verse_id": 35,
    "translation": "﴿اگر  ژلنٕچ  کوشش  کٔرِو﴾  تۅہیِہ  پیٚٹھ  یِیہِ  نارٕ  لمبک  تہٕ  دٕہ  تراونہٕ،  ییٚمیُک  مُقابلہٕ  توٚہۍ  ہیٚکِو  نہٕ  کٔرِتھ۔"
  },
  {
    "verse_id": 36,
    "translation": "اے  جِنَو  تہٕ  انسانَو،  پننِس  ربّ  سٕنزن  کمن  کمن  قدرتن  کٔرِو  توٚہۍ  انکار؟"
  },
  {
    "verse_id": 37,
    "translation": "پتہٕ  ﴿کیا  بنہِ  تمہِ  وقتہٕ﴾  ییٚلہِ  آسمان  پَھٹہِ  ﴿آسمان  پھٹنہٕ  نِشہِ  چُھ  مُراد  بندِش  افلاکُک  یَلہٕ  گژُھن،  نِظام  عالمُک  درہم  برہم  گژُھن،  ستارن  تہٕ  سیارن  ہُند  چھلہٕ  چھانگرِ  گژُھن﴾  تہٕ  وۅزلہِ  دالٕکۍ  پٲٹھۍ  گژِھہ  وۅزُل؟"
  },
  {
    "verse_id": 38,
    "translation": "اے  جِنَو  تہٕ  انسانَو،  پننِس  ربّ  سٕنز  کمن  کمن  قدرتن  پھِرِو  توٚہۍ  بُتھ؟  ﴿تمہِ  وقتہٕ﴾"
  },
  {
    "verse_id": 39,
    "translation": "تمہِ  دۅہ  آسہِ  نہٕ  کٲنٛسہِ  اِنسانس  تہٕ  کٲنٛسہِ  جِنَس  تٔمۍ  سُند  گناہ  پٕرٛژھنٕچ  ضرورت۔"
  },
  {
    "verse_id": 40,
    "translation": "پتہٕ  ﴿یِیِہ  وُچھنہٕ  زِ﴾  پننِس  ربّ  سٕندین  کمن  کمن  احساناتن  چِھو  توٚہۍ  دۅشوے  دٔرۍ  انکار  کران۔"
  },
  {
    "verse_id": 41,
    "translation": "مُجرم  یِن  تَتہِ  پننیو  بُتھیٚو  سٍتۍ  پرٛزناونہٕ،  تہٕ  تِمن  یِیہِ  ڈیٚکہ  کِس  مستس  تہٕ  کھۅرن  تھپھ  ترٲوۍ  ترٲوۍ  کھکٕھر  دِنہٕ۔"
  },
  {
    "verse_id": 42,
    "translation": "﴿تمہِ  ساعتہٕ﴾  کمن  کمن  پننِس  ربّ  سٕنزن  قدرتن  پھِرِو  توٚہۍ  بُتھ؟"
  },
  {
    "verse_id": 43,
    "translation": "﴿تمہِ  ساعتہٕ  یِیہِ  وَننہٕ﴾  یِہ  چُھ  سُے  جہنم  یتھ  مُجرم  ٲسۍ  اَپُز  دِوان  قرار۔"
  },
  {
    "verse_id": 44,
    "translation": "تٔتھۍ  جہنمس  تہٕ  گرٛکہٕ  وٕنِس  آبس  منٛز  باگ  روزن  تِم  گردش  کران۔"
  },
  {
    "verse_id": 45,
    "translation": "پتہٕ  کتھ  کتھ  پننِس  ربّ  سٕندِس  قدرتس  کٔرِو  توٚہۍ  انکار؟"
  },
  {
    "verse_id": 46,
    "translation": "تہٕ  پرٛتھ  تس  شخصس  خٲطرٕ  یُس  پننِس  ربّس  برونٛہہ  کنہِ  پیش  سپدنُک  خوف  تھاوان  چُھ  ﴿یعنی  ییٚمۍ  دُنیاہس  منٛز  خُدایس  کھوٚژۍ  کھۅٚژۍ  زندگی  آسہِ  گُزٲرمٕژ،  تہٕ  یِہ  زٲنِتھ  آسیٚن  عمل  کٔرمٕژ  زِ  اکہِ  دۅہ  چُھ  مےٚ  پننِس  ربّس  برونٛہہ  کنہِ  کھڑا  سپدُن  تہٕ  پننیٚن  عملن  حساب  دِیُن۔﴾  زٕہ  باغ  چِھ  تس  خٲطرٕ۔"
  },
  {
    "verse_id": 47,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 48,
    "translation": "سر  سبز  لنجَو  سٍتۍ  بٔرِتھ۔"
  },
  {
    "verse_id": 49,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 50,
    "translation": "دۅشوٕنۍ  باغن  منٛز  آسن  زٕہ  ناگ  پکان۔"
  },
  {
    "verse_id": 51,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 52,
    "translation": "دۅشوٕنۍ  باغن  منٛز  پرٛتھ  میوٕکۍ  زٕہ  قسم۔  ﴿اَمِیُک  اکھ  مطلب  ہیٚکہِ  یِہ  ٲسِتھ  زِ  دۅشوٕنۍ  باغن  ہٕندین  میوَن  ہٕنز  شان  آسہِ  بدلٕے۔  أکِس  باغس  منٛز  گژِھہ،  تتہِ  آسن  اکہِ  شانٕکۍ  میوٕہ  تمہِ  چن  لنجن  پیٚٹھ۔  بیٚکِس  باغس  منٛز  گژِھہ  تمہِ  کیٚن  میوَن  ہٕنز  شانٕے  آسہِ  بدل۔  بیاکھ  مطلب  ہیٚکِیس  یِتہِ  ٲسِتھ  زِ  یِمو  منٛزٕ  آسن  پرٛتھ  باغس  منٛز  اکہِ  قسمٕکۍ  میوٕہ  ویٚدۍ  ﴿معروف﴾  یِمَن  تِم  دُنیاہس  منٛز  زانان  ٲسۍ،  خواہ  تِم  ٲسِتن  مَزس  منٛز  دُنیاکیو  میوَو  نِشہِ  کٲژاہ  تہِ  فوقیت  تھاوان،  تہٕ  بیٚکہِ  قسمٕکۍ  میوٕہ  آسن  نٲدِر  یِم  دُنیاہس  منٛز  أمۍ  سٕندِس  خیالس  منٛز  تہِ  ٲسۍ  نہٕ  آمٕتۍ۔﴾"
  },
  {
    "verse_id": 53,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 54,
    "translation": "جنتی  لُکھ  آسن  تِتھیٚن  فرشن  پیٚٹھ  تکیِہ  لگٲوِتھ  بِہِتھ  یِہندۍ  اَستر  ریشمہِ  ہٕندۍ  آسن،  تہٕ  باغن  ہٕنزٕ  لنجہِ  آسن  میوَو  سٍتۍ  نٔمِتھ۔"
  },
  {
    "verse_id": 55,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 56,
    "translation": "یِمن  نعمتن  منٛز  باگ  آسن  شرم  دار  نظرٕ  تھاوَن  واجِنہِ۔  ﴿یِہ  چھےٚ  زَنہِ  ہٕنز  اصلی  خوبی  زِ  سۅ  گژِھہ  نہٕ  بے  شرم  تہٕ  بِیمہٕ  ورٲے  آسٕنۍ  بلکہ  گژِھہ  تس  أچھن  منٛز  حیا  آسُن۔  اَمی  موجوب  چُھ  اللہ  تعالیٰ  جنت  کیٚن  نعمتن  درمیان  مستوٗراتن  ہٕنز  ذکر  کران  کران  سارِوٕے  برونٛہہ  تِہنزِ  حیا  دٲری  تہٕ  عفّت  مٲبی  ہٕندۍ  تعریف  کران،  سُہ  چُھنہٕ  تِہندِ  حسن  و  جمالٕکۍ  تعریف  کران۔  حسین  زنانہٕ  چھےٚ  مخلوط  کلبن،  تہٕ  فلمی  نگار  خانن  منٛز  جمع  سپدان  تہٕ  حسُن  و  جمال  کیٚن  مُقابلن  منٛز  چھےٚ  چھٲنٹۍ  چھٲنٹۍ  اکھ  أکِس  کھۅتہٕ  حسین  زٔنۍ  اَننہٕ  یِوان،  مگر  اکھ  بد  ذوق  تہٕ  بدراہ  اِنسانٕے  ہیٚکہِ  تِمن  سٍتۍ  دلچسپی  نِتھ۔  کٲنٛسہِ  شریف  انسانس  ہیٚکہِ  نہٕ  سُہ  حُسن  پانس  کُن  پھِرِتھ  یُس  پرٛتھ  بدنظر  انسانس  نظارٕچ  دعوت  دِیِہ،  تہٕ  پرٛتھ  کۅچِھہ  ہٕنز  زینت  بننہٕ  خٲطرٕ  آسہِ  تیار۔﴾  یِمن  یِمو  جنتِیَو  برونٛہہ  زانٛہہ  کٲنٛسہِ  انسانن  یا  جِنن  آسہِ  نہٕ  اتھہٕ  تہِ  لوگمُت۔  ﴿امہِ  نِشہِ  لوٚگ  پے  زِ  جنّتس  منٛز  اژن  نیک  انسانن  ہٕندۍ  پٲٹھۍ  نیک  جِنّ  تہِ۔  انسانن  خٲطرٕ  آسن  اِنسان  مستوٗراتہٕ  تہٕ  جِنن  خٲطرٕ  آسن  جِنّ  مستوٗراتہٕ۔  تہٕ  خُداے  سٕندِ  قدرت  سٍتۍ  یِن  تِمہٕ  سارے  اَنۂرِشہِ  بناونہٕ۔﴾"
  },
  {
    "verse_id": 57,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 58,
    "translation": "تِژٕھہ  خوٗب  صوٗرت  زنتہٕ  لعل  مرجان۔"
  },
  {
    "verse_id": 59,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 60,
    "translation": "نیکی  ہُند  بدلہٕ  کیا  ہیٚکہِ  نیکی  ورٲے  ٲسِتھ۔"
  },
  {
    "verse_id": 61,
    "translation": "تیٚلہِ،  اے  جِنَو  تہٕ  انسانَو،  پننِس  ربّ  سٕندِس  کتھ  کتھ  تعریف  کرنہٕ  آمتِس  صفتس  کٔرِو  توٚہۍ  انکار؟"
  },
  {
    "verse_id": 62,
    "translation": "تہٕ  تِمو  دۅیو  باغو  علاوٕہ  آسن  بیٚیہِ  زٕہ  باغ۔  ﴿غالباً  آسن  گۅڈنِکۍ  زٕہ  باغ  قیام  گاہ  تہٕ  دوٚیِمۍ  زٕہ  باغ  تفریح  گاہ﴾"
  },
  {
    "verse_id": 63,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 64,
    "translation": "گٔھنۍ  سرسبز  تہٕ  شاداب  باغ۔"
  },
  {
    "verse_id": 65,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 66,
    "translation": "دۅشوٕنۍ  باغن  منٛز  آسن  زٕہ  ناگ  فوارن  ہٕندۍ  پٲٹھۍ  کھسان۔"
  },
  {
    "verse_id": 67,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 68,
    "translation": "تِمن  منٛز  آسن  بکثرت  میوٕہ  تہٕ  کھٔزٕر  تہٕ  دٲن۔"
  },
  {
    "verse_id": 69,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 70,
    "translation": "تِمن  نعمتن  منٛز  خوٗب  سیرت  تہٕ  خوب  صوٗرت  خاندارِنہٕ۔"
  },
  {
    "verse_id": 71,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 72,
    "translation": "خٍمن  منٛز  ٹھٔہراونہٕ  آمٕژ  حوٗرٕ۔  ﴿خٍمَو  نِشہِ  چِھ  مُراد  تَمہِ  قسمٕکۍ  خٍمہٕ  یِتھۍ  امیرن  تہٕ  بڑیٚن  لُکن  خٲطرٕ  سٲل  گاہن  منٛز  لگاونہٕ  چِھ  یِوان۔  تِمن  سٲل  گاہن  منٛز  آسن  جایِہ  جایِہ  خٍمہٕ  لٔگِتھ  یِمن  منٛز  حوٗرٕ  تِہندِ  خٲطرٕ  لطفُک  تہٕ  لذّتُک  سامان  فراہم  کرن﴾"
  },
  {
    "verse_id": 73,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 74,
    "translation": "یِمو  جنتِیَو  برونٛہہ  آسہِ  نہٕ  زانٛہہ  کٲنٛسہِ  انسانن  یا  جِنَن  تِمن  اتھہٕ  لوٚگمُت۔"
  },
  {
    "verse_id": 75,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 76,
    "translation": "تِم  جنّتی  بِہَن  سبز  قٲلینن  تہٕ  نفیس  و  نایاب  فرشن  پیٚٹھ  تکیِہ  لگٲوِتھ۔"
  },
  {
    "verse_id": 77,
    "translation": "پننِس  ربّ  سٕندِس  کتھ  کتھ  انعامس  پھِرِو  توٚہۍ  بُتھ؟"
  },
  {
    "verse_id": 78,
    "translation": "سیٚٹھاہ  برکت  وول  چُھ  تُہندِس  ربّ  سُند  ناو  یُس  عظمت  وول  تہٕ  احسان  کرن  وول  چُھ۔"
  }
]