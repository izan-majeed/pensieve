[
  {
    "verse_id": 1,
    "translation": "سٲری  حمد  تہٕ  تعریف  چھِ  ثٲبت  تہٕ  سزاوار  تَس  معبودِ  برحقس  ییٚمۍ  نٲزل  کوٚر  پننِس  خاص  بندس  حضرت  محمدسؐ  پٮ۪ٹھ  یہِ  کتاب  یعنی  اعلیٰ  تہٕ  اجمل  قرآن  مجید،  بیٚیہِ  تھووُن  نہٕ  اَتھ  کتابہِ  منٛز  کانٛہہ  ہجراہ،  ۂج  کتھاہ  اَتھ  منٛز  چھَنہٕ۔  عبارت  نہایت  فصیح  و  بلیغ  طرزِ  بیان  نہایت  مؤثر۔  تعلیم  نہایت  اعلیٰ  متوسط  تہٕ  معتدل  یۅسہٕ  پرتھ  زمانس  اندر  پرتھ  کٲنسہِ  ہٕندِس  طبعیتس  موٲفق  و  مطٲبق  چھُ۔  افراط  و  تفریط  نِشہِ  پاک  و  صاف۔"
  },
  {
    "verse_id": 2,
    "translation": "یۅسہٕ  بالکل  سیٚز  تہٕ  مکمل  چھےٚ۔  یتھ  منٛز  بندن  ہنزٕہ  سارے  مصلحژ  بیان  کرنہٕ  آمژٕہ  چھےٚ۔  کمہِ  کمہِ  چیزٕہ  سٍتۍ  سَپدِ  تُہُند  معاش  و  مُعاد  درست،  یُتھ  سۅ  کتاب  عموماً  کٲفرن  کھۅژناوِہ  تَمہِ  سخت  عذابہٕ  نِشہِ  یُس  اللہ  تعالیٰ  سٕندِ  طرفہٕ  ٲخرتس  منٛز  کٲفرن  واتہٕ  وُن  چھُ۔  بیٚیہِ  یُتھ  یہِ  قرآن  مجید  خۅشخبری  تہٕ  بشارت  دِیہِ  تِمن  باایمانن  یِم  رٕژٕ  عملہٕ  ٲسۍ  کران،  یٔہے  خۅشخبری  کہ  تِہِندِ  خٲطرٕ  چھےٚ  رٕژ  موٚزوٗرۍ  یعنی  جنت  تہٕ  جنتہٕ  چہ  نعمژٕ،"
  },
  {
    "verse_id": 3,
    "translation": "تِمنٕے  جنتن  اندر  چھُ  روزُن  تِمن  ہمیشہِ۔"
  },
  {
    "verse_id": 4,
    "translation": "بیٚیہِ  کرِ  یہِ  قرآن  مجید  بیٖم  تہٕ  کھۅژناوِ  تِمن  لوٗکن  یِم  ونان  چھِ  تہٕ  یِم  لاگان  چھِ  اللہ  تعالیٰ  ہس  اولاد۔  یہِ  مضمون  آو  الگ  وَننہٕ  بیٚیہِ  اَمی  مۅکھہٕ۔  عربس  اندر  ٲسۍ  سٲری  مشرک  تہٕ  یہود  تہٕ  نصاریٰ  تہِ  اَتھ  بلایہِ  منٛز  مبتلا۔  مشرک  ٲسۍ  ملٲیکن  خداے  سٕنزٕ  کورِ  وَنان۔  یہوٗد  ٲسۍ  ونان  حضرت  عزیر  چھُ  خداے  سُند  نیچُو۔  نصاریٰ  ٲسۍ  ونان  حضرت  عیسیٰ  چھُ  خداے  سُند  نیچُو۔"
  },
  {
    "verse_id": 5,
    "translation": "اَتھ  پٮ۪ٹھ  ٲس  نہٕ  تِمن  نِشہِ  کانٛہہ  دلیلاہ،  نہ  تِہِندین  مالین  بُڈِ  ببن  نِشہِ،  سٮ۪ٹھاہ  بٔڈ  کتھاہ  چےٚ  یہِ  یۅسہٕ  نیران  ٲس  تِہِندیٚو  چانٹیٚو  منٛزٕ۔  تِم  لوٗکھ  چھِنہٕ  ونان  یہِ  کتھ  مگر  بالکل  اَپُز  تہٕ  بہتان۔"
  },
  {
    "verse_id": 6,
    "translation": "توٚہۍ  چھو  تِہِندِس  ایمان  نہ  اننس  پٮ۪ٹھ  یوٗت  غم  کھیٚوان،  شاید  توٚہۍ  ما  واتنٲوِو  پننِس  ذاتِ  مبارکس  تکلیف  تِمن  پتھ،  یِم  کونہٕ  چھِ  یتھ  کلامِ  پاکس  قرآن  مجیدس  پژھ  کران،  بیٚیہِ  چھِو  تۅہیہِ  تِہِندِس  کفرس  پٮ۪ٹھ  اصرار  کرنہٕ  کہ  سببہٕ  یوٗت  غمگین  کہ  معلوم  چھُ  سپدان  توٚہۍ  ما  کٔرِو  مارٕہ  پَنُن  ذاتِ  مبارک  تمی  پتھ  افسوسہٕ  کِنۍ۔  ہرگاہ  نے  تِم  قرآن  مجیدس  پژھ  کرن،  مَتہٕ  کٔرۍ  تن،  توٚہۍ  مَہ  حض  کھیٚیِو  یوٗت  غم  تِہُنٛد۔  یہِ  دنیا  چھُ  عالمِ  ابتلأ  و  آزمٲیش،  یتھ  منٛز  چھِ  أڈۍ  لوٗکھ  کٲفر،  أڈۍ  مسلمان۔"
  },
  {
    "verse_id": 7,
    "translation": "بے  شک  اَسہِ  کوٚر  تہِ  سورُے  یہِ  یتھ  زمینس  پٮ۪ٹھ  چھُ،  اَمہِ  زمینُک  زینت  تہٕ  رونق  یُتھ  أسۍ  لوٗکن  آزمٲیش  کرو  کہ  کُس  اَکھاہ  چھُ  تِمَو  منٛزٕ  رٕژ  عمل  کروُن،  کُس  اکھاہ  چھُ  اَمہِ  زمین  کِس  رونق  و  زینتس  کُن  مٲیل  سَپدِتھ  عملہِ  نشہِ  غٲفل  روزوُن،  ٲخرت  مٔشراووُن۔  اَتھ  دنیاہس  پایدٲریاہ  چھَنہٕ،  یہِ  چھُ  فٲنی  سَپدٕوُن،  غرض  یہِ  چھُ  عالمِ  ابتلاء  یَتھ  منٛز  چھُ  کانٛہہ  کٲفر  کانٛہہ  باایمان،  اَتھ  پٮ۪ٹھ  غم  کھیوٚن  چھُ  بےکار،  توٚہۍ  کٔرِو  پنٕنۍ  کٲم،  توٚہۍ  مَہ  سٔنِو  اَتھ  کتھہِ  کہ  کٲفرن  کیا  بَنہِ،  سۅ  چھےٚ  سٲنۍ  کٲم۔  چنانچہ  اَکھ  دۅہا  بَنہِ۔"
  },
  {
    "verse_id": 8,
    "translation": "أسۍ  چھِ  تِمن  سارِنٕے  چیزن  یِم  اَتھ  زمینس  پٮ۪ٹھ  چھِ  فنا  کروُنۍ،  اَتھ  سٲرِسٕے  زمینس  کُنُے  صاف  مٲدان  بناوٕوُنۍ۔  ییٚمہِ  دۅہ  سٲری  فنا  سَپدِتھ  دوبارٕہ  بیٚیہِ  زندٕہ  کرنہٕ  یِن،  توپتہٕ  یِیہِ  پرتھ  أکِس  جزاتہٕ  سزا  دِنہٕ۔  ییٚمۍ  یُتھ  ووٚومُت  آسہِ  سُہ  تِیُتھ  لونہِ۔  قریشو  اندرٕہ  کینژھو  کٲفرو  پُرٛژھ  یہوٗدین  ہٕندِ  ہیٚچھناونہٕ  سٍتۍ  حضرت  نبی  کریمس  صلی  اللہ  علیہ  و سلم  اصحابِ  کہفن  ہُنٛد  قصہٕ۔  تٔتھۍ  متعلق  چھُ  اللہ  تعالیٰ  اَمہِ  پتہٕ  فرماوان۔  "
  },
  {
    "verse_id": 9,
    "translation": "کیا  تۅہیہِ  چھُوٕہ  خیال  کہ  گۅپھہِ  وٲلۍ  یِمن  ہُنٛد  ناو  آسہِ  ترامہٕ  پٔٹِس  پٮ۪ٹھ  لیکھنہٕ  آمُت ﴿تمی  کِنۍ  ٲسۍ  تِمن  ونان  اصحابِ  رقیم  بمعنا  مرقوم﴾ تُہُند  قصہ  کیا  چھُ  سانیو  قدرت  کیو  نشانو  أندرٕہ  زیادہ  عجٲیب،  یِتھہٕ  پٲٹھۍ  یہوٗدۍ  ونان  چھِ  حالانکہ  سانہِ  قدرتٕکۍ  باقی  نشانہ،  تِم  چھا  کینٛہہ  کم  تہٕ  معمولی  تااینکہ  یتھ  معمولی  قصس  متعلق  چھِ  تِم  دریافت  کران،  آسمان  وزمین،  آفتاب  تہٕ  زون،  دۅہُک  تہٕ  راتُک  یُن  تہٕ  گژُھن۔  یِمَو  نِشٲنیو  سٍتۍ  گژِھہ  تُہںد  عبرت  رَٹُن۔  حضرت  ربّ  العالمین  خالق  موجودات  سٕندِ  حقوق  یعنی  توحید  و  اطاعت  گژِھہ  بجا  اَنُن۔  تسٕنزدین  پیغمبرن  گژِھہ  پژھ  کرٕنۍ  خصوصاً  پیغمبرِ  آخرالزمان  حضرت  محمد  صلی  اللہ  علیہ  و سلم  تِمن  گژِھہ  پژھ  کرٕنۍ۔  بہرحال  بوٗزِو  اصحابِ  کہفن  ہُنٛد  قصہ۔  شہرِ  رومس  منٛز  اوس  اَکھ  بادشاہا  بُت  پرست۔  سُہ  اوس  زور  زبردستی  لوٗکن  بُت  پرست  بناوان۔  أمِس  بادشاہس  اوس  ناو  دقیانوس  یِتھہٕ  پٲٹھۍ  بعضے  لوٗکھ  ونان  چھِ۔  أتھۍ  وقتس  اندر  پیوٚو  کینژھن  نوجوانن  ہٕندین  دِلن  اندر  یِم  حکومت  کین  لوٗکن  سٍتۍ  تعلق  تھاوان  ٲسۍ  یہِ  خیال  پٲدٕہ  کہ  أسۍ  کیازِ  کرون  أکِس  مخلوق  سٕندِ  خٲطرٕ  خالق  کاینات  ناراض۔  تُہُند  دل  اوس  خداے  سٕندِ  خوف  و  خشیت  سٍتۍ،  تقواے  یقین  سٍتۍ  پُر۔  بیٚیہِ  اوس  دُیتمُت  اللہ  تعالیٰ  ہن  تِمن  صبر و استقلالُک  توکل،  تبتلک  توفیق،  بیٚیہِ  کٔرۍ  اللہ  تعالیٰ  ہن  تِہِندۍ  دل  مضبوط۔  تِمَو  دوٚپ  علی  الاعلان  سون  ربّ  چھُ  آسمانن  زمینن  ہُنٛد  پروردگار،  تس  ورٲے  اَنو  نہٕ  أسۍ  ایمان  بیٚیہِ  کٲنسہِ  معبودس۔  بادشاہس  آو  تِہِنز  نوجوٲنی  پٮ۪ٹھ  رحم  یا  سَپٕدۍ  تَس  پنٕنۍ  کینٛہہ  مشاغل  یا  مصلحژ  مانع،  تِم  کٔرِن  نہٕ  شہید،  تِمن  دِژن  غور  کرنہٕ  خٲطرٕ  مۅہلت،  تِمَو  کوٚر  پانہٕ  وٲنۍ  مشورٕہ،  توپتہٕ  سپٕدۍ  متفق  اَمہِ  شہرٕہ  أمدرٕہ  نیرنس  پٮ۪ٹھ،  کُنہِ  محفوظ  جایہِ  منٛز  کھٔٹِتھ  روزنس  پٮ۪ٹھ۔  تی  چھُ  فرماوان  اللہ  تعالیٰ۔"
  },
  {
    "verse_id": 10,
    "translation": "سُہ  وقت  تہِ  چھُ  قٲبلِ  ذکر  ییٚلہِ  نوجوانن  ہٕنز  جماعت  آیہِ  أکِس  بے  دین  ظٲلم  بادشاہس  نِشہِ  ژٔلِتھ  أکِس  گۅپھہِ  کُن  پناہ  نِنہٕ  خٲطرٕ۔  اللہ  تعالیٰ  ہس  موٚنگُکھ  دعا۔  اے  سانہِ  پروردگارٕہ،  اَسہِ  کرعطا  پننہِ  طرفہٕ  رحمتُک  سامان۔  بیٚیہِ  کر  سانہِ  خٲطرٕ  تیار  ییٚمہِ  سٍتۍ  أسۍ  یَتھ  کامہِ  اندر  روزَو  کامیاب  یعنی  أسۍ  گژھو  نہٕ  مشرکن  تہٕ  بے  دینن  ہٕندِس  زالس  منٛز  پھسٕنۍ۔  أسۍ  گژھو  تِہِندِ  شرٕہ  نِشہِ  محفوظ  روزٕنۍ۔"
  },
  {
    "verse_id": 11,
    "translation": "پس  ژنجہِ  ہن  ژنجہِ  ہن  دِژ  ا۔  سہِ  تِہِندین  کنن  پٮ۪ٹھ  نِندٕر  پاونہٕ  خٲطرٕ  یعنی  نِندٕر  پٲوٕکھ  اَتھ  گۅپھہِ  اندر  واریاہن  ؤرِیَن۔"
  },
  {
    "verse_id": 12,
    "translation": "توپتہٕ  واریاہ  کال  گٔژِھتھ  تُلۍ  اَسہِ  تِم،  نِندرِ  نِشہِ  کٔرۍ  بیدار  یُتھ  ظٲہرپٲٹھۍ  معلوم  کرو  کہ  تِمَو  منٛزٕ  کۅسہٕ  جماعت  چھےٚ  تِہِندِس  گۅپھہِ  منٛز  روزنہٕ  کِس  مُدتس  زیادٕہ  یاد  تھاوٕہ  وُنۍ،  کیازِ  تِمَو  اندرٕ  ٲس  اَکھ  جماعت  دَپان،  أسۍ  روٗدۍ  یَتھ  گۅپھہِ  منٛز  اَکھ  یا  اوٚڈ  دۅہ۔  باکھ  جماعت  ٲس  دپان  خداے  سٕے  چھُ  معلوم  تۅہیہِ  کوٗت  کال  گوٚو  یَتھ  گۅپھہِ  منٛز  روزان۔  "
  },
  {
    "verse_id": 13,
    "translation": "أسۍ  کرو  بیان  تُہُند  قصہٕ  تۅہیہِ  پٔزِپٲٹھۍ،  تِم  ٲسۍ  نوجوانن  ہٕنزاَکھ  جماعتھاہ  یِمَو  ایمان  اوس  اوٚنمُت،  پژھ  ٲسٕکھ  کٔرمٕژ  پننِس  پروردگارس،  بیٚیہِ  ٲس  اَسہِ  تِمن  ہدایتس  منٛز  زیادتی  کٔرمٕژ۔"
  },
  {
    "verse_id": 14,
    "translation": "بیٚیہِ  ٲسۍ  اَسہِ  تِہِندۍ  دل  صبرٕ  سٍتۍ،  ثٲبت  قدمی  سٍتۍ  مضبوط  کٔرِمٕتۍ۔  ییٚلہِ  تِم  ووٚتھۍ  توپتہٕ  دوٚپُکھ  علی  الاعلان  ربّ  سو  ن  چھُ  سُے  یُس  آسمانن  تہٕ  زمینن  ہُنٛد  ربّ  چھُ۔  یہِ  بَنہِ  نہٕ  ہرگز  أسۍ  کیا  کرو  تس  ورٲے  بیٚیہِ  کٲنسہِ  معبودٕ  سٕنز  پرستش  تہٕ  عبادت۔  اگر  أسۍ  تِژھ  ہِش  کٲم  کرو،  تتھ  صورتس  منٛز  کرو  أسۍ  سۅ  حرکتھاہ  یوسہم  پَزِ  نِشہِ  دوٗر  چھےٚ۔"
  },
  {
    "verse_id": 15,
    "translation": "یہِ  یُس  سون  قوم  چھُ  تِمَو  چھِ  معبودِ  برحق  ترٲوِتھ  بدل  معبود  مقرر  کٔرِمٕتۍ۔  یہِ  قوم  تہٕ  تِہُند  پادشاہ  ٲسۍ  بُت  پرست۔  یِم  کونہٕ  چھِ  اَتھ  بُت  پرستی  پٮ۪ٹھ  پیش  کران  کانٛہہ  دلیلاہ  یِتھہٕ  پٲٹھۍ  موحد  چھِ  خداے  سٕندِس  وحدٲنیتس  تہٕ  لاشریک  آسنس  پٮ۪ٹھ  دلیل  پیش  کران۔  وۅنۍ  ییٚلہِ  توحید  ثٲبت  روشن  دلیلو  سٍتۍ  چھُ،  پس  کُس  اَکھاہ  چھُ  یُتھ  ظٲلم  تس  شخصہٕ  سٕندِ  کھۅتہٕ  یُس  اَپُز  نوٚوراوِ  کُنِس  خدایس  پٮ۪ٹھ  شریک  ٹھہراونہٕ  سٍتۍ۔  توپتہٕ  لٔگۍ  پانہٕ  وٲنۍ  وَننہِ۔"
  },
  {
    "verse_id": 16,
    "translation": "ییٚلہِ  توٚہۍ  تِمن  لوٗکن  نِشہِ  الگ  چھِو  اعتقادٕہ  کِنۍ،  بیٚیہِ  چھِو  تِہِندین  معبودانِ  بٲطلن  نِشہِ  تہِ  الگ،  پس  پَزِ  اَسہِ  روزُن  جایہِ  اندر  تہِ  یِمن  نِشہِ  الگ  تہٕ  دوٗر  بیٚیہِ  تِہِندین  معبودانِ  بٲطلن  نِشہِ۔  پس  یِیِو  فلٲنۍ  گۅپھہِ  منٛز  روزَو  کھٔٹِتھ  لوٗکن  نِشہِ۔  محفوظ  روٗزِتھ  کرو  فراغت  سان  معبودِ  برحق  سٕنز  عبادت۔  سُہ  پروردگار  کرِ  نٲزل  تۅہیہِ  پٮ۪ٹھ  پنٕنۍ  بٔڈ  رحمت  بیٚیہِ  کرِ  تیار  تُہٕندِ  خٲطرٕ  تُہٕنزِ  کامہِ  ہٕنزِ  کامیابی  خٲطرٕ  بوٚڈ  سامان  ییٚمہِ  خٲطرٕ  یِمَو  دعا  کوٚرمُت  اوس۔  إہِ  پتہٕ  چھُ  اللہ  تعالیٰ  فرماوان  تَمہِ  گۅپھہِ  ہٕنزِ  جایہِ  متعلق  سۅ  گۅپھ  کتھ  موقعس  پٮ۪ٹھ  چھےٚ  محفوظ۔"
  },
  {
    "verse_id": 17,
    "translation": "بیٚیہِ  وُچھکھ  ژٕہ  اے  مخٲطب  آفتاب  ییٚلہِ  کھسان  چھُ  تاپھ  چھُ  پیوان  تِہٕنزِ  گۅپھہِ  نِشہِ  ڈٔلِتھ  دٔچھِنہِ  طرفہٕ۔  بیٚیہِ  آفتاب  لوسان  چھُ  تَمہِ  ساعتہٕ  تہِ  چھُ  تراوان  تِمن  کھوفرِس  طرفس  کُن،  تَمہِ  ساعتہٕ  تہِ  چھُنہٕ  گۅپھہِ  ہٕندِس  گٔلِس  پٮ۪ٹھ  تاپھ  پیوان  یُتھ  نہٕ  تِمن  تاپُک  تکلیف  واتہِ۔  تِم  اصحاب  کہف  چھِ  گۅپھہِ  ہٕنزِ  أکِس  کُشادٕہ  جایہِ  اندر  ییٚتہِ  نس  تِمن  پوٗرٕ  ہوا  چھُ  واتان۔  یہِ  چھُ  خداے  سٕندیو  قدرت  کیو  نشانو  أندرٕ  بوٚڈ  نِشانہٕ  کہ  یِمن  اصحاب  کہفن  ہٕندِ  تعدادِ  کِنۍ  کم  آسنہٕ  کہ  تہٕ  مخٲلفن  ہٕندِ  زیادٕہ  آسنہٕ  کہ  باوجود  لوٚب  تِمَو  ہدایت  راہِ  راستس  کُن۔  اللہ  تعالیٰ  کِتھہٕ  پٲٹھۍ  چھُ  پننین  برگزیدٕہ  بندن  ظٲہری  اسبابن  خلاف  ہمت  و  استقلال  عطا  کران۔  پس  معلوم  چھُ  یہِ  یَس  سُہ  وَتھ  ہاوِ  سُہ  چھُ  لبان  وَتھ،  بیٚیہِ  یس  سُہ  گمراہ  کرِ،  وَتھ  راورِ  تسٕندِ  خٲطرٕ  لبہن  نہٕ  ژٕہ  کانٛہہ  مددگاراہ  یُس  تس  وَتھ  ہاوِہا۔"
  },
  {
    "verse_id": 18,
    "translation": "اے  مخٲطب  ہرگاہ  تِمن  پٮ۪ٹھ  نظر  پیٚیی  ژٕہ  کرکھ  خیال  کہ  تِم  چھِ  ہُشیار۔  کیازِ  تِہِنزٕ  أچھ  چھےٚ  مُژرٲوِتھ  درحالتیکہ  تِم  چھِ  شوٚنگِتھ۔  بیٚیہِ  چھِ  أسۍ  تِمن  لَرِ  پھِرُن  دِوان  دٔچھِنہِ  طرفہٕ  بیٚیہِ  کھوفرِ  طرفہٕ  یُتھنہٕ  تِمن  بدنس  پٮ۪ٹھ  زمینُک  اثر  سَپدِ۔  بیٚیہِ  چھُ  تِہُند  ہوٗن  یُس  تِمن  پتہٕ  پتہٕ  تِمن  سٍتۍ  درٛامُت  اوس  بَژٕھہ  زٕہ  پننہِ  مُژرٲوِتھ  گۅپھہِ  ہِندِس  گٔلِس  پٮ۪ٹھ۔  یِتہِ  کوٚر  اللہ  تعالیٰ  ہن  تِہِندِ  حفاظتُک  اَکھ  سبب۔  اے  مخٲطب  ہرگاہ  ژٕہ  نظر  دِکھ  تِمن  کُن،  پوٚت  پھیرکھ  ژٕہ  واپس  ژلان  ژلان۔  بیٚیہِ  یِیہِ  چون  دل  برنہٕ  تِم  وُچھِتھ  خوفہٕ  سٍتۍ۔"
  },
  {
    "verse_id": 19,
    "translation": "یِتھہٕ  پٲٹھۍ  اَسہِ  تِمن  نِندٕر  پٲو،  زیٖٹھ  نِندٕر  پننہِ  قدرت  سٍتۍ،  تِتھے  پٲٹھۍ  کٔرۍ  اَسہِ  تِم  بیدار۔  وُزٕہ  نٲوۍ  اَسہِ  تِم  زیچھہِ  نِندرِ  نِشہِ  یُتھ  یِم  پانہٕ  وٲنۍ  اَکھ  أکِس  پرٛژھن  گۅپھہِ  منٛز  کٍتِس  کالس  روٗدۍ  تِم۔  چنانچہ  تِمَوأندرٕہ  أکۍ  شخصن  ووٚن  باقین  کہ  اَسہِ  کوٗر  کال  گوٚو  یَتھ  گۅپھہِ  اندر  روزان؟  تٔمۍ  دوٚپ  أکِس  دۅہس  یا  أڈِس  دۅہس  آسو  روٗدِمٕتۍ۔  توپتہٕ  پیٚیَکھ  نظر  پننین  نَمن  تہٕ  زالیٚن  کُن،  تِم  وُچھِکھ  سٮ۪ٹھاہ  زیٹھیمٕتۍ،  حٲران  گٔے،  دَپنہِ  لٔگۍ  تُہٕندِس  خداے  سٕے  چھُ  معلوم  صحیح  توٚہۍ  کٍتِس  کالس  چھِو  یَتھ  گۅپھہِ  منٛز  روٗدِمٕتۍ۔  یہِ  اختلاف  ترٲوِو،  وۅنۍ  کٔرِو  کھیٚنہٕ  چینُک  کانٛہہ  انتظام۔  پس  سوٗزِیوٗن  اَکھ  شخصاہ  یتھ  شہرس  کُن  یہِ  رۅپے  ہیتھ۔  سُہ  وُچھِن  کَس  شخصس  نِشہِ  آسہِ  پاک  و  پٲکیزٕہ  رُت  حلال  غذا،  سُہ  شخص  أنِن  شہرٕہ  منٛزٕہ  کینٛہہ  کھینہٕ  چیزاہ،  یہِ  سٲرٕے  کٲم  کٔرِن  سُہ  رٕتہِ  تدبیرٕہ  سان،  بیٚیہِ  یُتھنہٕ  سُہ  شخص  کٲنسہِ  أکِس  تُہُند  نیب  دِیہِ۔"
  },
  {
    "verse_id": 20,
    "translation": "بے  شک  ییٚمہِ  شہرٕکۍ  لوٗکھ  یِم  چھِ،  ہرگاہ  تِمن  تُہُند  پتَہ  لگہِ  تِم  مارن  تۅہیہِ  کنیو  سٍتۍ،  نَتہٕ  پھِرنَو  تۅہیہِ  جبراً  پننِس  دینس  کُن۔  تتھ  صورتس  منٛزہیٚکِو  نہٕ  توٚہۍ  زانٛہہ  کامیاب  سپدِتھ۔"
  },
  {
    "verse_id": 21,
    "translation": "یِتھے  پٲٹھۍ  کٔرۍ  اَسہِ  پننہِ  قدرت  و  حکمت  سٍتۍ  مطلع  تُہٕندِس  حالس  پٮ۪ٹھ  تَمہِ  زمانٕکۍ  لوٗکھ،  کیازِ  تِمَو  منٛز  ییٚلہِ  سُہ  اَکھ  شخص  اَمہِ  شہرٕ  کِس  بازرس  منٛز  ووت  کھینہٕ  چیز  موٚلۍ  ہیٚنہٕ  خٲطرٕ۔  وانہٕ  وٲلِس  دکاندارس  دُیت  تٔمۍ  طعامُک  قٍمت،  سۅ  ٲس  دقیانوسی  رۅپے،  دقیانوس  پادشاہ  سٕندِ  وقتہٕ  پٮ۪ٹھہٕ  اوس  واریاہ  کال  گوٚمُت۔  واریاہ  پادشاہ  ٲسۍ  اَتھ  وقتس  تانۍ  بدلیمٕتۍ۔  سُہ  دکاندار  گوٚو  حٲران  پرانہِ  وقتٕچ  رۅپے  وُچھِتھ،  تٔمۍ  پُرٛژُھس  ژےٚ  کتہِ  چھے  أنِمٕژ  یہِ  رۅپے۔  ژےٚ  ٲسی  گرس  منٛز  خزانہٕ  درٛامُت۔  سُہ  حٲران  یہِ  کیا  چھُ  مےٚ  ونان۔  تٔمۍ  دوٚپُس  مےٚ  چھےٚ  اوترٕ  مٲلۍ  سٕندِ  گرِ  خرچہِ  خٲطرٕ  تُجمٕژ  پانس  سٍتۍ  یہِ  رۅپے۔  ژٕہ  کیا  چھُکھ  مےٚ  ونان۔  یُہُند  یہِ  گفتگو  بوٗز  بیٚیہِ  لوٗکو۔  یکدم  گٔیہِ  سٲرِسٕے  بازرس  اَمِچ  خبر۔  واتان  واتان  وٲژ  یہِ  خبر  پولیس  تھانس  تانۍ۔  تِمَو  کوٚر  یہِ  شخص  گرفتار،  پُرٛژھہس  مٲلِس  کیا  چھُے  ناو۔  تٔمِس  زانہِ  ہے  نہٕ  اَمہِ  وقتہٕ  کیو  لوٗکو  اندرٕہ  کانٛہہ  تہِ۔  توپتہٕ  ییٚلہِ  یِمَو  سُہ  سخت  تنگ  کوٚر۔  تٔمۍ  دوٚپُکھ  مےٚ  نِیِو  دقیانوس  پادشاہس  نِشہِ،  تس  چھےٚ  میانہِ  حالٕچ  خبر۔  تس  ٲس  تقریباً  ترےٚ  ہتھ  ؤری  گٔمٕتۍ  موٚمتِس۔  لوٗکو  ہیٚتِس  ٹھٹھہٕ  کرٕنۍ۔  واتان  واتان  ووت  یہِ  قصہٕ  اَمہِ  وقتہٕ  کِس  پادشاہس  نِشہِ۔  تس  نِشہِ  تہِ  ووٚن  أمۍ  شخصن  یۅہے  قصہٕ۔  پادشاہن  کٔرۍ  جمع  پنٕنۍ  سٲری  اہلِ  کار  تہٕ  تَمہِ  شہرٕکۍ  رٔییس  لوٗکھ،  تِم  سٲری  ہیتھ  آو  سُہ  اَتھ  گۅپھہِ  نِشہِ  ییٚتہِ  أمۍ  سٕندۍ  باقی  رفیق  ٲسۍ۔  پادشاہن  کڈنٲو  سۅ  ترامہٕ  پٔٹ  شٲہی  خزانہٕ  منٛزٕ  یتھ  پٮ۪ٹھ  تِمن  سارِنٕے  ہٕندۍ  ناو  ٲسۍ  مع  ولدیت  کھننہٕ  آمٕتۍ۔  سۅ  ترامہٕ  پٔٹ  أنِن  پانس  سٍتۍ۔  یُتھ  لوٗکھ  زانن  کہ  پٔزِپٲٹھۍ  خداے  وعدٕہ  چھُ  حق  تہٕ  پوٚز  یُس  تٔمۍ  مرنہٕ  پتہٕ  بیٚیہِ  زندٕہ  سپدنس  متعلق  کوٚرمُت  چھُ۔  بیٚیہِ  یُتھ  لوٗکھ  زانن  کہ  قیامت  کِس  یِنس  منٛز  چھُنہٕ  کانٛہہ  شکھاہ۔  یہِ  کتھ  تہِ  چھےٚ  قٲبل  ذکر  ییٚلہِ  تَمہِ  وقتٕکۍ  لوٗکھ  تِہٕندِس  معاملس  منٛز  ٲسۍ  پانہٕ  وٲنۍ  قضیہ  تہٕ  تنازعہ  کران،  بعض  ٲسۍ  ونان  اَمہِ  گۅپھہِ  ہُنٛد  گوٚل  کرو  بند  یُتھ  بدن  تِمن  اصحاب  کہفن  ہٕندۍ  محفوظ  روزن۔  تِہِندِس  یادگارس  منٛز  بناوَو  اَتذھ  گۅپھہِ  سٍتۍ  اَکھ  مسجداہ  یَتھ  منٛز  لوٗکھ  خداے  سٕنز  عبادت  کران  آسن۔  یہِ  گوٚو  تمی  وقتہٕ  ییٚمہِ  وقتہٕ  لوٗکھ  ٲسۍ  مرنہٕ  پتہٕ  بیٚیہِ  زندٕہ  سپدنہٕ  کِس  مسلس  منٛز  اختلاف  کران۔  اللہ  تعالیٰ  ہن  کوٚر  اصحاب  کہفن  ہٕندِ  واقعہ  سٍتۍ  اَتھ  منٛز  فٲصلہٕ۔  چنانچہ  اکثر  لوٗکو  اوٚن  ایمان  قیامتس  مرنہٕ  پتہٕ  بیٚیہِ  زندٕہ  سپدنس  کٔرٕکھ  پژھ۔  پس  دوٚپ  لوٗکو  کہ  کھٲرِو  یِمن  پٮ۪ٹھ  اَکھ  عمارتھاہ۔  تُہُند  پروردگارے  اوس  زانان  تِہِندۍ  حالات۔  بالآخر  یِم  لوٗکھ  پننِس  خیالس  پٮ۪ٹھ  غلبہٕ  لبان  ٲسۍ  تِم  گٔے  اہلِ  حکومت،  تِم  ٲسۍ  اَمہِ  وقتہٕ  دینِ  حقس  پٮ۪ٹھ۔  تِمَو  کوٚر  ارادہ  أسۍ  بناوو  اَتھ  گۅپھہِ  متصل  اَکھ  مسجداہ  یوسہٕ  مسجد  روزِ  علامت  ییٚمہِ  کتھہِ  ہُنٛد  کہ  یِم  لوٗکھ  یعنی  اصحابِ  کہف  چھِ  ٲسِمٕتۍ  خداے  سٕندۍ  بندۂ  خاص،  خدایس  عبادت  کروُنۍ،  تااینکہ  تِمن  بناوِ  نہٕ  کانٛہہ  معبود۔"
  },
  {
    "verse_id": 22,
    "translation": "ییٚمہِ  وقتہٕ  اصحابِ  کہفن  ہُند  قصہ  أسۍ  بیان  کرو  تَمہِ  وقتہٕ  وَنن  لوٗکھ  تِہِندِس  تعدادس  متعلق  مختلف  کتھہٕ۔  بعض  دپن  تِم  اصحابِ  کہف  ٲسۍ  ترےٚ  نفر،  ژوٗرِم  اوسُکھ  ہوٗن،  بیٚیہِ  وَنن  بعض  تِم  ٲسۍ  پانٛژھ  نفر  شیٚیُم  اوسُکھ  ہوٗن  مگر  یِمن  دۅشوُنۍ  جماعتن  ہُنٛد  وَنُن  چھُ  بے  دلیل  تہٕ  بے  تحقیق۔  یہِ  گوٚۅ  نشانہٕ  وُچھنے  أچھ  ؤٹِتھ  کںہِ  لایِنہِ۔  بعض  چھِ  ونان  تِم  ٲسۍ  ستھ  نفراوٗٹھُیم  اوسُکھ  ہوٗن۔  توٚہۍ  فرمٲوِیوٗکھ  یارسول  اللہ  صلی  اللہ  علیہ  و سلم  میون  پروردگارٕے  چھُ  زیادٕہ  زانان  تِہِند،  س  شمارس  تعدادس۔  لوٗکو  منزٕہ  زانن  نہٕ  تِہُنٛد  صحیح  تعداد  مگر  کمٕے  کینٛہہ  اشخاص۔  حضرت  عبداللہ  بن  عباس  ٲسۍ  فرماوان،  بٕتہِ  چھُس  تِمَو  اشخاصو  اندرٕہ  اَکھ  شخص۔  مےٚ  چھُ  معلوم  تِم  کٔژ  نفر  ٲسۍ۔  تِم  ٲسۍ  ستھ  نفر،  اوٗٹھیُم  اوسُکھ  ہوٗن  کیازِ  اَتھ  قولس  منٛز  فرموو  اللہ  تعالیٰ  ہن  رجمابالغیب۔  پس  مَہ  حض  کٔرِو  بحث  یِمن  اصحابِ  کہفن  متعلق  مگر  سرسری  پٲٹھۍ،  زیادٕہ  مَہ  سٔنِو  اَتھ  اندر۔  بیٚیہِ  مَہ  حض  پٕرٛژِھو  یِمن  اصحاب  کہفن  ہُنٛد  کٲنسہِ  أکِس  لوٗکو  اندرٕہ۔  یِہِندِ  تعدادُک  تحقیق  کرنس  اندر  تہِ  چھُنہٕ  کانٛہہ  فٲیداہ،  نہ  کانٛہہ  اہم  مطلباہ۔  ییٖژہن  اَتھ  متعلق  خداین  بیان  فرموو  تیٖژہن  چھےٚ  کٲفی۔  مُشرکو  پُروژھ  حضرت  نبی  کریمس  صلی  اللہ  علیہ  و سلم  یہوٗدن  ہٕندِ  تحریک  سٍتۍ  اصحابِ  کہفن  ہُند  قصہ۔  تِمَو  فرمووہَکھ،  پحاہ  وَنو  اَمُیک  جواب۔  ان  شاء  اللہفرمووُکھ  نہٕ  اَتھ  سٍتۍ  کینٛہہ  تہِ۔  خیال  کوٚرُکھ  کہ  جبریلِ  امین  یِیہِ  تس  پٕرٛژھو  تَمہِ  پتہٕ  وَنو  یِمن  لوٗکن  جواب۔  جبریل  امین  اوسنہٕ  یِوان  پانے  پننہِ  خوٲہشہِ،  سُہ  اوس  یِوان  خداے  سٕندِ  حکمہٕ۔  اَمہِ  پتہٕ  آو  نہٕ  جبریل  امین  پندہن  دۅہن  تانۍ  کینٛہہ۔  نبی  کریم  سپٕدۍ  سٮ۪ٹھاہ  غمگین  تہٕ  پریشان۔  پنداہہِ  دوٚہۍ  آو  یہِ  آیہ  کریم  ہیتھ۔"
  },
  {
    "verse_id": 23,
    "translation": "بیٚیہِ  مَہ  حض  ٲسِو  کُنہِ  چیزٕ  خٲطرٕ  ونان  بہٕ  کرٕ  یہِ  کٲم  پگاہ،"
  },
  {
    "verse_id": 24,
    "translation": "مگر  ٲسِو  تتھ  سٍتۍ  ونان  انشاء  اللہ،  یوٚژھ  ہے  خداین۔  بیٚیہِ  ییٚلہِ  توہیہِ  اتفاقاً  ان  شاء  پَرُن  مٔشِتھ  آسہِ  گژھان  توپتہٕ  آسہِ  کُنہِ  ساعتہٕ  تۅہیہِ  یاد  پیوان  تَمی  ساعتہٕ  گژِھہ  تُہُند  انشاء  اللہ  پرُن۔  بیٚیہِ  ؤنو  کہ  مےٚ  چھےٚ  امید  کہ  میون  پروردگار  ہاوِ  مےٚ  وَتھ  اصحاب  کہفن  ہٕندِ  قصہٕ  کھۅتہٕ  کُنہِ  نزدیک  امرس  کُن  یُس  نبوتٕچ  دلیل  بننہٕ  خٲطرٕ  زیادٕہ  مفید  آسہِ۔  وۅنۍ  اوس  بیاکھ  مسلہٕ  کہ  یِم  اصحاب  کہف  کٍتِس  کالس  روٗدۍ  اَتھ  غارس  اندر۔  تتھ  متعلق  چھُ  اللہ  تعالیٰ  فرماوان۔"
  },
  {
    "verse_id": 25,
    "translation": "بیٚیہِ  یِتھہٕ  پٲٹھۍ  اصحاب  کہفن  ہٕندِس  تعدادس  پٮ۪ٹھ  لوٗکن  اختلاف  اوس  یِتھے  پٲٹھۍ  اوس  لوٗکن  اختلاف  تِہِنزِ  گۅپھہِ  اندر  نِندرِ  ہٕندِس  مُدتس  اندر،  أسۍ  چھِ  بیان  کران  امرِ  واقعی  سُہ  گوٚو  یی  کہ  اصحابِ  کہف  روٗدۍ  کہف  اَتھ  گۅپھہِ  اندر  شوٚنگِتھ  تریٚن  ہتھن  ؤرِیَن۔  بیٚیہِ  ہُررٲوِہس  نَو  ؤری،  سُہ  گوٚو  تریٚن  ؤرِین  تہٕ  نَوَن  ؤرِیَن۔"
  },
  {
    "verse_id": 26,
    "translation": "توٚہۍ  فرمٲوِیوٗکھ  یارسول  اللہ  صلی  اللہ  علیہ  و سلم  اللہ  تعالیٰ  سٕے  چھےٚ  اَمِچ  خبر،  اللہ  تعالیٰ  ہس  گژِھہ  پوٗرٕ  خبر  آسٕنۍ،  کیازِ  تٔسۍ  چھُ  آسمان  و  زمینن  ہٕندین  سارِنٕے  پوٗشیدٕہ  حالاتن  ہُنٛد  علم،  کوتاہ  زیادٕہ  وُچھہِ  وُن  چھُ  سُہ،  کوتاہ  زیادٕہ  بوزوُن  چھُ  سُہ۔  سبحان  اللہ،  کانٛہہ  کتھاہ  چھا  تَس  نِشہِ  کٔھٹِتھ  تہٕ  پوشیدٕہ،  ہرگاہ  کانٛہہ  شخصاہ  تسٕندِس  علم  محیطس  سٍتۍ  معاوضہ  کرِ،  سُہ  چھُ  مستحق  سزا  و  عذاب۔  سزا  دِنہٕ  کہ  وقتہٕ  ہیٚہِ  نہٕ  کانٛہہ  اکھاہ  تِمن  کُنہِ  قسمہٕ  مددکٔرِتھ۔  کانٛہہ  اکھاہ  چھُنہٕ  تِمَو  لوٗکو  منٛزٕ  آسمان  و  زمین  کیو  مخلوقو  منٛزٕ  تس  أکِس  معبودِ  برحقس  ورٲے  اختیارٕ  وول،  نہ  کانٛہہ  مٲلک،  بیٚیہِ  چھُنہٕ  سُھ  معبودِ  برحق  سٍتی  رٹان،  شرہک  تھاوان  کٲنسہِ  أکِس،  نہ  عالمِ  علویکیو  مخلوقو  اندرٕہ  نہ  عالم  سفلی  کیو  مخلوقو  أندرٕہ  یعنی  نہ  کٲنسہِ  ملکِ  مُقربس،  نہ  کٲنسہِ  نبی  مرسلس  پننِس  حکمس  اندر  شریک  رٹان۔  لہٰذا  یِتھِس  جلیل  القدر  عٲلی  شان  پادشاہس  گوٚژھ  سخت  کھۅژُن۔  تِہِندِ  نافرمٲنی  تہٕ  مخالفتہٕ  نِشہِ  گوٚژھ  سٮ۪ٹھاہ  پتھ  روزُن۔"
  },
  {
    "verse_id": 27,
    "translation": "تُہٕنز  کٲم  چھےٚ  صرف  یہِ  کہ  توٚہۍ  پٔرِو  پننِس  پروردگارٕ  سٕنز  سۅ  کتاب  یۅسہٕ  نٲزل  آیہِ  کرنہٕ  تۅہیہِ  کُن  بطریقِ  وحی۔  فکر  مَہ  ٲسِو  کران  بڈین  بڈین  لوٗکن  ہٕندِس  مخالفتس  کرنس  کُن۔  تِہِنزِ  مخالفت  سٍتۍ  ما  سَپدِ  دینٕچ  ترقی  کرنس  اندر  کانٛہہ  رکاوٹ۔  دین  چہ  ترقی  ہُنٛد  چھُ  اَسہِ  تۅہیہِ  سٍتۍ  وعدہ  کوٚرمُت۔  لہٰذا  روٗزِو  توٚہۍ  مطمعِن۔  کانٛہہ  اَکھاہ  چھُنہٕ  ادلہٕ  بدلہٕ  کروُن  تِہِندین  حکمن  وعدن۔  وۅنۍ  ہرگاہ  توٚہۍ  کٲفرن  ہٕںز  دلجویی  کٔرِو  ییٚمہِ  سٍتۍ  احکامِ  الہٰی  متروک  سپدنک  امکان  سَپدِ  تیٚلہِ  چھُ  تُہٕنزِ  خٲطرٕ  معاملہٕ  سٮ۪ٹھاہ  مشکل۔  تتھ  صورتس  اندر  لٔبِو  نہٕ  توٚہۍ  کانٛہہ  چھُن  جایاہ  پناہٕچ  جایاہ  تس  ورٲے۔  نبی  کریم  صلی  اللہ  علیہ  و سلمن  ہُنٛد  کٲفرن  ہٕنز  دلجویی  احکام  الہٰی  ین  مقابلہ  کرُن  چھُ  سرعی  دلیلو  سٍتۍ  محال۔  یہِ  آو  بیان  کرنہٕ  صرف  ییٚمہِ  مۅکھہٕ  اَمُیک  اثر  چھُ  اَمہ  قسمُک۔"
  },
  {
    "verse_id": 28,
    "translation": "یِتھہٕ  پٲٹھۍ  حکم  آوکرنہٕ  حضرت  نبی  کریمس  صلی  اللہ  علیہ  و سلمس  کہ  کٲفرن  سٍتۍ  مہ  تھٲوِو  تعلق،  یِتھے  پٲٹھۍ  آکھ  حکم  کرنہٕ  مسلمان  فقیرن  کُن  زیادٕہ  التفات  و  توجہ  کرنُک۔  بیٚیہِ  تھٲوِو  حض  زورٕہ  پَنُں  ذاتِ  مبارک  تِمنٕے  لوٗکن  سٍتۍ  یِم  صبح  و  شام  یعنی  ہمیشہ  پننِس  پروردگارٕ  سٕنز  عبات  چھِ  کران،  یِم  ژھانڈان  تِہُندُے  رضا  چھِ۔  بیٚیہِ  مَہ  ڈٔلِن  تُہند  نظرِ  مبارک  تِمن  نِشہِ  یعنی  تِم  تھٲویوٗکھ  ہمیشہ  درنظر۔  توٚہۍ  چھِو  دنیا  چہ  زندگی  ہُنٛد  زینت  ژھانڈان،  تۅہیہِ  پَزِ  نہٕ  تہِ  کرُن۔  توٚہۍ  مَہ  حض  مٲنِو  تِمن  لوٗکن  ہٕنز  کتھ،  فقیر  باایمان  الگ  کرنس  متعلق،  یِمن  ہٕندۍ  دل  اَسہِ  بطورِ  سزا  چھِ  غٲفل  کٔرِمٕتۍ  پننہِ  ذکرِ  نِشہِ  پننہِ  یادٕ  نِشہِ  ییٚمہِ  سببہٕ  تِمَو  دینِ  حق  قبول  کوٚر  نہٕ۔  بیٚیہِ  تِم  پننہِ  نفسہٕ  چن  خوٲہشن  ہٕںز  پٲروی  کران  چھِ۔  بیٚیہِ  یِمن  ہُنٛد  حال  اتباع  ہوا  کرنس  اندر  حدٕہ  کھۅتہٕ  زیادٕہ  سَپُدمُت  چھُ۔  یعنی  نفسہٕ  چہ  خوٲہشہِ  ہٕںز  پٲروی  کرنس  اندر  چھِ  تِم  حدٕہ  ڈٔلِمٕتۍ،  تِہٕنزنٕے  کتھن  شوٗبیا  کن  تھاوُن،  بلکہ  شوٗبن  تِم  پانس  نِشہِ  دفع  کرٕنۍ۔"
  },
  {
    "verse_id": 29,
    "translation": "بیٚیہِ  فرمٲوِیوٗکھ  توٚہۍ  یارسول  اللہ  صلی  اللہ  علیہ  وسلم  یِمن  کٲفرن  صاف  پٲٹھۍ  یہِ  دینِ  حق  چھُ  تُہٕںدِسپروردگار  سٕندِ  طرفہٕ  یُس  مےٚ  تۅہیہِ  نِشہِ  واتنوو۔  وۅنۍ  یُس  اکھاہ  ییٚژِھہ  سُہ  کٔرِن  پژھ،  سُہ  أنِن  ایمان،  یُس  اکھاہ  ییٚژِھہ  سُہ  روٗزِن  کفرسٕے  پٮ۪ٹھ،  اَسہِ  چھُنہٕ  تتھ  اندر  نہ  کانٛہہ  نفع  نہ  کانٛہہ  نقصان  بلکہ  ایمان  اننُک  نفع  چھُو  تۅہیہِ  پانس،  ایمان  نہ  اننُک،  کفرس  پٮ۪ٹھ  روزنُک  نقصان  تہٕ  ضریٚر  تہِ  چھُ  تۅہیہِ  پانس۔  بے  شک  اَسہِ  چھُ  ظٲلمن  یعنی  بے  ایمانن  پژھ  نہ  کروُنین  ہٕندِ  خٲطرٕ  سُہ  نارِ  جہنم  تیار  تھوومُت  ییٚمہِ  چہ  لبہٕ  تہٕ  دیوار  آسن  تِمن  کٲفرن  پرتھ  طرفہٕ  احاطہ  کٔرِتھ،  کانٛہہ  وتھاہ  آسہِ  نہٕ  تِمن  ژلنس۔  بیٚیہِ  ہرگاہ  تِم  تریشہِ  دوٚدسہٕ  مۅکھہٕ  فریادو  زٲری  کرن،  تِہٕنز  فریاد  رسی  سَپدِ  تمہِ  آبہٕ  سٍتۍ  یُس  سیاہ  پٔلِم  ہیوٗآسہِ۔  گرم  آسہِ  تیوٗت  یُس  دوٗری  زالہِ  تِہُند  بُتھ۔  حدیث  شریفس  منٛز  چھُ  آمُت  کہ  بُتھیُک  سورُے  دالہٕ  پیٚیَکھ  ۂرِتھ  تَمہِ  بَہہ  سٍتۍ۔  کوتاہ  یچھ  تہٕ  ناکارٕہ  آسہِ  یہِ  چیٚنہٕ  چیز ﴿پناہ  بخدا﴾ تِہِندِ  خٲطرٕ۔  بیٚیہِ  کٲژاہ  یچھ  جاے  چھےٚ  جہنم  تِہِندِ  روزنہٕ  خٲطرٕ ﴿الہٰی  نجات﴾ یہِ  گوٚو  ایمان  نہ  اَنہٕ  وُنین  ہٕندِ  ضرِرُک  حال۔  امہِ  پتہٕ  چھُ  اللہ  تعالیٰ  فرماوان  باایمانن  ہٕندِ  نفع  تہٕ  فٲیدُک  حال۔"
  },
  {
    "verse_id": 30,
    "translation": "پٔزِپٲٹھۍ  یِمَولوٗکو  ایمان  اوٚن  بیٚیہِ  کریکھ  رٕژٕ  عملہٕ،  پٔزِپٲٹھۍ  أسۍ  کرو  نہٕ  تِمن  لوٗکن  ہٕنز  موٚزوٗرۍ  ضایع  یِم  جان  کٲم  تہٕ  رٕژ  عمل  کرن۔"
  },
  {
    "verse_id": 31,
    "translation": "تِمنٕے  لوٗکں  ہٕندِ  خٲطرٕ  چھِ  ہمیشہِ  روزنٕکۍ  باغ  یِمَو  مٔنزۍ  کۅلہٕ  تہٕ  جۅیہِ  آسن  پکان۔  تِمنٕے  جنتن  اندر  آسہِ  تِمن  لوٗکن  زیور  گنڈنہٕ  یِوان  سۅنہٕ  سٕندۍ  کٔرۍ،  بیٚیہِ  لاگن  تِم  پۅشاک  سبز  جامن  ہُند،  یُس  زٲوِلہِ  پاٹُیک  تہٕ  ویٹھہِ  پا  ٹِیُک  آسہِ  نپہٕ  نپہٕ  کروُن۔  تِمن  جنتن  اندر  آسن  تکیہ  دِتھ  پلنگن  پٮ۪ٹھ  بِہِتھ۔  کیاہ  رُت  ثواباہ  چھُ  یہِ،  بیٚیہِ  کیاہ  رٕژ  موٚزوٗریاہ  چھےٚ  یہِ۔  یہِ  کٲژھاہ  آرام  و  آسٲیشہِ  ہٕنز  جاے  چھےٚ  یہِ  جنت۔"
  },
  {
    "verse_id": 32,
    "translation": "بیٚیہِ  فرمٲوِیوٗکھ  توٚہۍ  یارسول  اللہ  صلی  اللہ  علیہ  و سلم  دنیاچہ  بے  ثبٲتی  تہٕ  بے  اعتبٲری  تہٕ  ٲخرت  چہ  باقی  پایدٲری  پٮ۪ٹھ  مثال  دۅن  شخصن  ہٕنز،  أکِس  شخصس  ٲسۍ  دِتِمٕتۍ  اسہِ  زٕہ  باغ  دچھہِ  کُلین  ہٕندۍ،  یِمن  أندۍ  أندۍ  ٲسۍ  کھٔزٕر  کلۍ،  منٛزٕہ  اوسُس  زراعت  تہِ  وَونہٕ  آمُت۔"
  },
  {
    "verse_id": 33,
    "translation": "دۅشوے  باغ  ٲسۍ  دِوان  میوٕہ  پَنُن،  کُنہِ  قسمٕچ  کمی  ٲسۍ  نہٕ  کران  بیٚیَن  باغن  ہٕندۍ  پٲٹھۍ،  بیٚیہِ  ٲسۍ  اَسہِ  یِمن  دۅشوُنۍ  باغن  منٛز  جٲری  کرِمَژٕہ  کۅلہٕ۔"
  },
  {
    "verse_id": 34,
    "translation": "بیٚیہِ  ٲسۍ  تس  شخصس  بیٚیہِ  اَمہِ  ورٲے  تہِ  میوٕہ  جات  آمدنی  ہٕندۍ  ذرایع،  بیٚیہِ  ٲسِس  اولاد  شُرۍ  گبر۔  پس  ووٚن  أمۍ  شخصن  پننِس  رفیقس  کتھہٕ  کران  کران،  بہٕ  چھُس  چانہِ  کھۅتہٕ  زیادٕہ  مال  ودولت  کِنۍ،  بیٚیہِ  چھُس  چانہِ  کھۅتہٕ  زیادٕہ  عزت  وول  اولادن  تہٕ  شُریو  گَبروکِنۍ  نوکرو  چاکرو  کِنۍ۔  ژٕہ  چھُکھ  پننِس  طریقس  حق  زٲنِتھ  خدایس  نِشہِ  پسندیدہ  آسنُک  دعویٰ  کران۔  میٲنِس  طریقس  چھُکھ  بٲطل  زٲنِتھ  خدایس  نِشہِ  ناپسند  زانان  مگر  نتیجہ  چھُ  اَتھ  برعکس  سپدان،  کیازِ  دشمنس  چھُنہٕ  کانہہ  تہِ  فٲیدٕہ  تہٕ  نفع  واتناوان،  دوستس  چھُنہٕ  کانٛہہ  تہِ  نقصان  واتناوان۔"
  },
  {
    "verse_id": 35,
    "translation": "توپتہٕ  ژاو  یہِ  شخص  اَتھ  پننِس  باغس  اندر  سُہ  رفیق  سٍتۍ  ہیتھ،  درحالیتکہ  سُہ  اوس  جُرم  یعنی  کفرپانس  پٮ۪ٹھ  قٲیم  تھٲوِتھ  یعنی  شرکس  منٛز  اوس  مبتلا،  کبروغرورُک  اوسُس  نَشہِ  دماغس  منٛز،  بیٚیَن  لوٗکن  اوس  حقیر  زانان۔  دپنہِ  لوٚگ  مےٚ  چھُنہٕ  باسان  یہِ  باغ  کیا  گژِھہ  برباد  زانٛہہ  میانہِ  زندگٲنی  اندر۔  اَمہِ  أندرٕ  اوس  تس  غرض  توحیدس  پٮ۪ٹھ  اعتراض  کرُن۔  أمِس  رفیقس  دوٚپُن  ژے  چھُکھہ  خٲلق  عالم  سُند  قٲیِل  بیٚیہِ  چھُکھ  ونان  کہ  سورُے  چھُ  تٔسۍ  اَتھہِ۔  مگر  مےٚ  چھُنہٕ  گمانہٕ  کہ  طبعی  اسبابن  کیا  ہیٚکہِ  کانٛہہ  معطل  تہٕ  بے  کارکٔرِتھ۔  مےٚ  چھُنہٕ  بوزنہٕ  یِوان  یَتھ  میٲنِس  باغس  یَتھ  کارخانس  ییٚمہِ  کہ  آبٲدی  ہٕندۍ  سٲری  سامانہٕ  موجود  چھِ،  کُلۍ  تہٕ  کُلین  ہُنٛد  آب  تہٕ  موجودٕہ  کٲم  کار  کرن  وٲلۍ  تہِ  سٲری  موجود،  خرچ  اخراجات  کرنہٕ  خٲطرٕ  مال  و  دولت  موجود،  مال  کہ  حفاظت  خٲطرٕ  سامانہٕ  موجود،  وۅنۍ  ہے  یہِ  برباد  گژِھہ  تہٕ  کِتھہٕ  پٲٹھۍ۔"
  },
  {
    "verse_id": 36,
    "translation": "بیٚیہِ  چھُنہٕ  مےٚ  خیال  کہ  قیامت  کیا  سپدِ  قٲیِم۔  اگر  بفرضِ  محال  قیامت  یِیہِ  تہِ،  بیٚیہِ  ہرگاہ  بہٕ  واتناونہٕ  یِمہٕ  پننِس  پروردگارس  نِشہِ،  بہٕ  لَبہٕ  تَتہِ  ییٚمہِ  کھۅتہٕ  بہتر  جاے۔  أمۍ  شخصن  کٔرۍ  ژور دعویٰ۔  اکھ  یی  زِ  کفر  چھُنہٕ  قٲبل  مذمت۔  دوٚیُم  کوٚرُن  انکارِ  توحید۔  ترییم  کوٚرُن  انکار  قیامت۔  ژوٗریُم  کوٚرُن  پَنُن  پان  خدایس  نِشہِ  باعزت  تہٕ  محترم  ثٲبت۔"
  },
  {
    "verse_id": 37,
    "translation": "یِمہٕ  کتھہٕ  بوٗزِتھ  ووٚن  أمِس  پنٕنۍ  رفیقن  یُس  دیندار  غریب  اوس۔  کیا  ژےٚ  کوٚرتھہٕ  توحیدس  تہٕ  قیامتس  انکار  کرنہٕ  سٍتۍ  انکار  تس  پروردگارس  ییٚمۍ  ژٕہ  پٲدٕ  کوٚرُکھ  گۅڈٕ  میٚژِ  نِشہِ،  توپتہٕ  کوٚرنکھ  ژٕہ  پٲدٕہ  نُطفس  مٔنی  ہٕندِس  آبس۔  توپتہٕ  کوٚرنکھ  ژٕ  تیار  پوٗرٕ  انسان،  مرنہٕ  پتہٕ  بیٚیہِ  زندٕہ  سپدنس  انکار  کرُن  گوٚو  خداے  سٕندِس  قدرتس  انکار  کرُن،  تِہِندِس  قدرتس  انکار  کرُن  گوٚو  وارٕہ  تٔسۍ  انکار  کرُن۔"
  },
  {
    "verse_id": 38,
    "translation": "لٰکِنَا  ییٚمُیک  اصل  چھُ  لٰکِن  أنَا  یعنی  بہٕ  یُس  چہُس  بہٕ  چھُس  اعتقاد  تھاوان  اقرار  کران  کہ  سُے  چھُ  میون  پروردگار۔  بہٕ  چھُس  نہٕ  پننِس  پروردگارس  کانٛہہ  اکھاہ  شریک  زانان۔"
  },
  {
    "verse_id": 39,
    "translation": "ژےٚ  کونہٕ  پریوتھ  پننِس  باغس  اندراَژنہٕ  وِزِیِہا  اللہ  تعالیٰ  ییٚژِھہ  تی  بَنہِ۔  کٲنسہِ  چھُنہٕ  کُنہِ  چیزس  پٮ۪ٹھ  طاقت  تہٕ  قوت  تِہِندِ  مددٕ  ورٲے۔  اللہ  تعالیٰ  ییٖتِس  کالس  باغ  روزُن  ییٚژِہہ  تیٖتِس  کالس  روزِ،  اگر  سُہ  ییٚژِھہ  سُہ  سپدِ  وٲران  تہٕ  برباد۔  تٔمۍ  سٕندِس  ییٚژھنس  مقابلہ  چھِ  ساری  اسباب  بیکار،  تِہِندِ  مددٕ  ورٲے  ہیٚکہِ  نہٕ  کانٛہہ  سبباہ  کٲم  کٔرِتھ۔  ہرگاہ  ژٕہ  مےٚ  وُچھان  چھُکھ  مالہٕ  کِنۍ  اولادو  کِنۍ  کمٕے،  کانٛہہ  غم  چھُنہٕ۔"
  },
  {
    "verse_id": 40,
    "translation": "مےٚ  چھُ  بوزنہٕ  یِوان  سُہ  وقت  چھُ  نزدیک  ییٚلہِ  میون  پروردگار  عطا  کرِ  مےٚ  سُہ  باغ  یُس  بہتر  آسہِ  چانہِ  باغہٕ  کھۅتہٕ۔  بیٚیہِ  سوزِ  چٲنِس  باغس  پٮ۪ٹھ  غٲبی  آفتاہ  آسمان  کہ  طرفہٕ  ییٚمہِ  سٍتۍ  یہِ  چون  باغ  سَپدِ  صاف  مٲداناہ  ہیوٗ،  ییٚمہِ  پٮ۪ٹھہٕ  کھۅرآسن  نیٖرِتھ  ژلان۔"
  },
  {
    "verse_id": 41,
    "translation": "بیٚیہِ  گژِھہ  تِمن  باغن  ہُنٛد  آب  زمینس  منٛز  شرٛپِتھ،  پس  ہیٚککھ  نہٕ  ژٕہ  کُنہِ  صورتس  منٛز  زمینہِ  کٔڈِتھ  سُہ  آب۔"
  },
  {
    "verse_id": 42,
    "translation": "چنانچہ  اَمہِ  گفتگٮو  پتے  آیہِ  ولنہٕ  أمِس  شخصہٕ  سٕندین  میوٕہ  باغن  آسمانی  ناگہٲنی  بلاے۔  آناً  فاناً  منٛز  گوٚو  یہِ  باغ  تباہ۔  سُھ  نافرمان  شخص  لوٚگ  افسوس  کران  کران  گُلۍ  پننۍ  موٗرٕنہِ۔  تتھ  مالس  تہٕ  لاگتس  پٮ۪ٹھ  وَدنہِ  یۅسہٕ  اَتھ  باغس  پٮ۪ٹھ  خرچ  کٔرمٕژ  ٲسٕن۔  مگر  اَتھ  باغس  اوس  اَمہِ  ساعتہٕ  وِجہِ  واو  آمُت،  سُہ  اوس  ڈوٚکھیو  سان  پتھر  پیوٚمُت،  دَچھہِ  باغن  چھِ  ڈکھۍ  آسان۔  بیٚیہِ  لوٚگ  سُہ  شخص  وَننہِ،  اے  کاش  مےٚ  نے  آسِہے  پننِس  پروردگارس  کانٛہہ  تہِ  شریک  ٹھٔہروومُت،  تٔمِس  توٚر  فکرِ  یہِ  بلاے  آیہِ  کوٹھس  کُفرٕ  سببہٕ۔  یہِ  ندامت  ٲس  تس  نقصان  گژھنہٕ  مۅکھہٕ۔"
  },
  {
    "verse_id": 43,
    "translation": "بیٚیہِ  ٲس  نہٕ  تٔمِس  کانٛہہ  جماعتھاہ  یِم  تٔمِس  مدد  کرہن  خدایس  ورٲے۔  نہ  ہیوٚک  تٔمۍ  تِم  پانہٕ  پانس  نِشہِ  اَمُیُک  بدلہٕ  ہیتھ۔"
  },
  {
    "verse_id": 44,
    "translation": "تِتھے  کیا  سَپُد  ثٲبت  کہ  سورُے  اختیار  چھُ  پٔزِس  خدایس  اَتھہِ۔  یِتھِس  موقعس  پٮ۪ٹھ  مدد  کرُن  تہِ  چھےٚ  تِہِنزٕے  کٲم۔  تِہُندُے  ثۅاب  اجر  چھُ  سٮ۪ٹھاہ  رُت،  تِہُندُے  نتیجہ  چھُ  دنیاہس  منٛز  سٮ۪ٹھاہ  رُت۔"
  },
  {
    "verse_id": 45,
    "translation": "بیٚیہِ  کٔرِو  توٚہۍ  بیان  یارسول  اللہؐ  لوٗکن  دنیاچہ  زندگی  ہٕنز  مثال۔  سۅ  مثال  گٔیہِ  یٔہے  کہ  اَمہِ  کوٚر  آسمان  کہ  طرفہ  باران  روٗد  نٲزل،  تَمہِ  آب  کہ  ذریعہ  کھوٚت  زمینہ  منٛزٕ  گاسہٕ  سرسبز،  کینٛہہ  کالاہ  گٔژِھتھ  سَپُد  سُہ  سرسبز  گاسہٕ  خشک  یُس  واوَن  اورٕہ  یور  چھٔکروو،  یۅہے  چھُ  حال  دنیاہُک۔  از  چھُ  تروتازٕہ  بوزنہٕ  یِوان  کینٛہہ  کالاہ  گٔژِھتھ  چھُنہٕ  تمُیک  نام  و  نشان  تہِ  باقی  روزان۔  اللہ  تعالیٰ  چھُ  پرتھ  چیزس  پٮ۪ٹھ  پوٗرٕ  قدرت  وول۔  "
  },
  {
    "verse_id": 46,
    "translation": "مال  تہٕ  اولاد  چھِ  دنیاچہ  زندگی  ہُنٛد  اَکھ  زیٖنتھاہ  تہٕ  نیتاہ  ناپایدار  تہٕ  بے  اعتبار۔  رٕژٕہ  عملہٕ  چھےٚ  پایدار  ہمیشہ  پوشہِ  وُنِ  چٲنِس  پروردگارس  نِشہِ  ثواب  کہ  اعتبارٕ۔  حدیث  شریفس  منٛز  چھُ  آمُت،  فرموو  حضرت  نبی  کریمن  صلی  اللہ  علیہ  و سلم ﴿۔۔۔۔۔۔۔﴾ یِمے  کلمات  پرٕنۍ  چھِ  باقیات  الصالحات۔"
  },
  {
    "verse_id": 47,
    "translation": "بیٚیہِ  گژِھہ  سُہ  دۅہ  یاد  کرُن  ییٚمہِ  دۅہ  أسۍ  کۅہ  تہٕ  بال  پکناووکھ،  پننیو  جایَو  نِشہِ  تُلوکھ  تہٕ  ڈالوکھ،  توپتہٕ  کروکھ  ریزٕہ  ریزٕہ۔  سَمستُر  کرو  أسۍ  کۅہن  تہٕ  لریٚن  جاین،  مکاناتن  تہٕ  باغن،  وُچھُن  ژٕہ  زمین  اے  وُچھوُنہِ،  نوٛنُے  اَکہِ  اندٕھ  پٮ۪ٹھہٕ  بیٚیِس  اندس  تانۍ  ہموار  تہٕ  برابر،  نہ  آسن  کۅہ  تہٕ  بال  کُنہِ،  نہ  آسن  لَرِ  تہٕ  جایہِ  کُنہِ۔  بیٚیہِ  کڑوکھ  أسۍ  سٲری  لوٗکھ  قبرو  أندرٕہ،  توپتہٕ  سۅمبراووکھ  أسۍ  محشر  کِس  مٲدانس  اندر۔  تِمَو  أندرٕھ  چھڈون  نہٕ  کانٛہہ  اَکھاہ۔"
  },
  {
    "verse_id": 48,
    "translation": "بیٚیہِ  یِن  سٲری  لوٗکھ  حٲضر  کرنہٕ  تُہٕندِس  پروردگارس  برونٹھ  کُن  صفن  منٛز  یِم  قیامتس  انکار  کران  ٲسۍ،  تِمن  یِیہِ  وَننہٕ۔  بے  شک  توٚہۍ  واتنٲوِو  أسہِ  تتھ  حالس  اندر  یَتھ  منٛز  اَسہِ  توٚہۍ  گۅڈنی  پٲدٕہ  کٔرِمٕتۍ  ٲسِو  یعنی  نٔنی  چھٔنی،  تۅہیہِ  وُچھیوٕہ  گۅڈنِچ   پیدٲیش  مگر  پژھ  کٔرٕو  نہٕ  بیٚیہِ  دوبارٕہ  پٲدٕ  سپدنس۔  بلکہ  اوس  تۅہیہِ  خیال  کہ  أسۍ  کروٕے  نہٕ  تُہُندِ  خٲطرٕپَنُن  وعدٕہ  پوٗرٕ  کرنُک  کانٛہہ  وقتاہ  مقرر۔"
  },
  {
    "verse_id": 49,
    "translation": "بیٚیہِ  یِن  تَمہِ  دۅہ  لوٗکن  ہٕنزن  عملن  ہُنٛد  دفتر  تِمن  برونٹھ  کُن  تراونہٕ،  کٲنسہِ  دِن  دٔچھِنِس  اَتھس  کیتھ،  کٲنسہِ  دِن  کھۅفرس  اَتھس  کیتھ۔  پس  وُچھوٗکھ  توٚہۍ  کٲفر  کھۅژان  تہٕ  نَٹان  تَمہِ  سٍتۍ  یہِ  تتھ  منٛز  لیکھِتھ  آسہِ۔  بیٚیہِ  وَنن  ہاے  افسوس  کیاہ  گوٚو  سانہِ  حقہٕ  ییٚمۍ  سٲنۍ  نامۂ  اعمالن  چھُنہٕ  تروومُت  کانٛہہ  لۅکُٹ  گناہ  نہ  کانٛہہ  بوٚڈ  گناہ  یُس  نہٕ  لیوکھمُت  تہٕ  درج  چھُن  کوٚرمُت۔  بیٚیہِ  لبن  تِم  پننہِ  سارے  عملہٕ  یِمہٕ  تِمَو  کرِمَژٕ  آسن  عمرِ  دنیاہس  منٛز  پانس  برونٹھہٕ  کنہِ۔  تُہُند  پروردگار  کرِنہٕ  ظلم  کٲنسہِ  سٍتۍ۔  نہ  کوٚرمُت  گناہ  کیا  آسِہا  کٲنسہِ  شخصس  لیکھنہٕ  آمُت  یا  کٔرمٕژ  نیکی  کیا  آسِہا  کٲنسہِ  شخصس  لیکھنے  روٗزمٕژ۔"
  },
  {
    "verse_id": 50,
    "translation": "بیٚیہِ  چھُ  قٲبل  ذکر  سُہ  وقت  ییٚلہِ  اَسہِ  حکم  کوٚر  ملٲیکن  کہ  سجدٕہ  دِیِو  آدم  علیہ  السلامس  برونٹھہٕ  کنہِ،  پس  دُیت  تِمَو  سارِوٕیو  سجدٕہ  ابلیسس  ورٲے۔  ابلیسن  ٲس  تیٖژ  عبادت  کٔرمٕژ  سُتہِ  اوس  ووتمُت  ملٲیکن  ہٕندِس  درجس۔  تمی  آو  تٔمِس  تہِ  ملٲیکن  سٍتۍ  سجدٕھ  کرنُک  حکم  کرنہٕ  مگر  تٔمۍ  دُیت  نہٕ  سجدٕہ۔  سُہ  اوس  جِنو  أندرٕھ،  پس  درٛاو  سُہ  نیبر  پننِس  پروردگارٕ  سٕندِ  حکمہٕ  نِشہِ،  عدول  حکمی  کٔرٕن  یعنی  سجدٕھ  دُیتُن  نہٕ،  سُہ  ییٚلہِ  وۅنۍ  یُتھ  شریر  چھُ،  اے  بنی  آدمو  اے  انسانو  توٚہۍ  چھوٗنہٕ  سُھ  ابلیس  تہٕ  تِہٕنز  ذُریت  بہٕ  معبودِ  برحق  ترٲوِتھ  پنٕنۍ  دوست  زانان  حالانکہ  سُہ  چھُ  تُہُند  سخت  دشمن۔  کٲژاہ  چھےٚ  شرمہِ  ہٕنز  کتھ  کہ  سُہ  تُہند  دشمن،  تُہٕںدِس  بابہٕ  صٲب  حضرت  آدم  علیہ  السلام  سُند  دشمن،  سُہ  چھوٗن  توٚہۍ  زانان  دوست  پَنُن  بہٕ  تُہُند  مہربان  دوست  ٲسِتھ،  میٲنۍ  چھِو  کران  نافرمٲنی۔  حٲف  صد  حٲف  تُہٕنزِ  عقلہِ  پٮ۪ٹھ۔  یہِ  ابلیس  تہٕ  تِہٕنز  ذریت  دوست  بناوٕنۍ  چھُ  ظٲلمن  ہٕندِ  خٲطرٕ  سٮ۪ٹھاہ  یچھ  بدل۔  دوست  گوٚژُھس  زانُن  تہٕ  رٹُن  بہٕ۔  تتھ  بدل  چھِو  دوست  رٹان  شیطانس  یُس  تُہُند  دشمن  قوی  چھُ۔"
  },
  {
    "verse_id": 51,
    "translation": "مےٚ  چھِنہٕ  یِم  شیاطین  رٔٹِمٕتۍ  آسمان  و  زمین  پٲدٕہ  کرنہٕ  کہ  وقتہٕ،  بیٚیہِ  چھِم  نہٕ  سٍتۍ  رٔٹِمٕتۍ  تَمہِ  ساعتہٕ  ییٚمہِ  ساعتہٕ  مےٚ  تِم  پٲدٕہ  کٔرۍ،  تِمن  کیا  پٕرٛژھہا  بہٕ  کہ  کِتھہٕ  پٲٹھۍ  کرٕ  بہٕ  آسمان  تہٕ  زمین  پٲدٕہ  یا  کِتھہٕ  پٲٹھۍ  کرو  بہٕ  توٚہۍ  پٲدٕہ،  یا  پٕرٛژھہَکھ  کہ  یہِ  کوٚرہ  مےٚ  جانٕے،  کُنہِ  جایہِ  ما  چھُس  بہٕ  ہیوٚربۅن  گوٚمُت۔  بہٕ  اوسُس  نہٕ  تَمہِ  قسمُک  ناقص  قدرتس  اندر  بہٕ  کیا  رٹہکھ  گمراہ  کروُنۍ  میانین  بندن  پنٕنۍ  مددگار  یا  بہٕ  کیا  ہیٚمہٕ  ہا  تِمن  نِشہِ  کانٛہہ  مشورہ۔"
  },
  {
    "verse_id": 52,
    "translation": "سُہ  دۅہ  تہِ  چھُ  یاد  کرنس  لایق  ییٚمہِ  دۅہ  اللہ  تعالیٰ  فرماوِ  مُشرکن،  تَلا  آلَو  دِیتو  پننہِ  مددٕ  خٲطرٕ  تِمن  معبودنِ  بٲطلن  یِم  میٲنۍ  شریک  ٲسِہوٗکھ  زانان،  توپتہٕ  دِنکھ  آلَو،  تورٕھ  وَننکھ  نہٕ  تِم  کانٛہہ  جواب  ییٚمہِ  سٍتۍ  تِم  مایوس  سَپدن۔  بیٚیہِ  کروأسۍ  تِمن  منٛز  ٹہوٚراہ  اَکھ  نارٕھ  خندقاہ  یُس  سخت  مُہلک  آسہِ۔"
  },
  {
    "verse_id": 53,
    "translation": "بیٚیہِ  وُچھن  نافرمان  نارِ  جہنم،  یقین  کرن  کہ  تِم  چھِ  واتہٕ  وٕنۍ  اَتھ  نارس  منٛز،  بیٚیہِ  لبن  نہٕ  تَمہِ  نِشہِ  بچنٕچ  کانٛہہ  وَتھاہ۔"
  },
  {
    "verse_id": 54,
    "translation": "پٔزِپٲٹھۍ  بیٚیہِ  کوٚڑ  اَسہِ  یتھ  قرآن  مجیدس  منٛز  بیان  لوٗکن  ہٕںدِ  ہدایت  خٲطرٕ  پرتھ  کُنہِ  قسمٕکۍ  مضامین  واریاہو  طریقو  مگر  باوجودآں  چھُ  انسان  سارِوٕے  کھۅتہٕ  ہَر  تہٕ  قضیہِ  تہٕ  تنازعہ  کروُن۔"
  },
  {
    "verse_id": 55,
    "translation": "بیٚیہِ  رٔٹۍ  نہٕ  لوٗکھ  کُنہِ  چیزن  پتھ  ایمان  اننہٕ  نِشہِ،  بیٚیہِ  پننِس  پروردگارس  مغفرت  منگنہٕ  نِشہِ،  تِمن  نِشہِ  ہدایت  وٲتِتھ۔  مگر  تٔمی  چیزن  کہ  تِمن  پٮ۪ٹھ  تہِ  کیا  گُزرِ  سُے  حال  یُس  بروٗنٹھِمین  نافرمانن  پٮ۪ٹھ  گُزریومُت  اوس  یا  واتہِ  تِمن  عذاب  بُتھیٚن  برونٹھ  کُن۔"
  },
  {
    "verse_id": 56,
    "translation": "بیٚیہِ  چھِکھ  نہٕ  أسۍ  سوزان  حضرتِ  انبیاء  و  مرسلین  مگر  باایمانن  فرماں بردارن  بشارت  وںنہٕ  خٲطرٕ  بیٚیہِ  کٲفر نافرمانن  عذابُک  بیٖم  کرنہٕ  خٲطرٕ،  تَمہِ  کہ  ثبوت  خٲطرٕ  چھِ  أسۍ  تِمن  کٲفی  دلیلہٕ  عطا  کران۔  تِمَو  دلیلو  کھۅتہٕ  زیادٕہ  چھِ  تِمن  نِشہِ  تِم  فرمٲیشہ  معجزٕہ  ژھابنڈان،  تہِ  چھُ  لغو  تہٕ  بیکار۔  بیٚیہِ  چھِ  ٲفر  اَپزِ  اَپزِ  کتھہٕ  پیش  کٔرۍ  کٔرۍ  ہَر  تہٕ  قضیہ  لاگان  یُتھ  پننہِ  خیالہٕ  پٔزِس  مغلوب  کرن۔  تہِ  بَنہِ  نہٕ،  پوٚز  چھُ  ہمیشہ  غٲلب  سُھ  سَپدِنہٕ  مغلوب  زانٛہہ  تہِ۔  بیٚیہِ  چھِ  تِمو  سٲنۍ  آیات  بیٚیہِ  ییٚمہِ  عذابُک  بیٖم  آو  تِمن  کرنہٕ  روٹمُت  تہٕ  زونمُت  اَکھ  ٹھٹھاہ  تہٕ  مسخر گِیا۔"
  },
  {
    "verse_id": 57,
    "translation": "بیٚیہِ  کُس  اَکھاہ  چھُ  زیادٕہ  ظٲلم  تس  شخصہٕ  سٕندِ  کھۅتہٕ  یس  خداے  سٕندیو  آیاتو  سٍتۍ  نصیحت  کرنہٕ  آیہِ  تَمہِ  پتہٕ  پھُیٛر  تٔمۍ  تِمَو  آیاتو  نِشہِ  بُتھ۔  ،  بیٚیہِ  مٔشرٲوِن  تِم  گناہ  یِم  تٔمۍ  پننیو  اَتھو  برونٹھ  کُن  سوٗزِمٕتۍ  چھِ۔  پٔزِپٲٹھۍ  اَسہِ  چھِ  ترٲوِمٕتۍ  تِہِںدین  دِلن  پٮ۪ٹھ  پردٕہ  یُتھ  نہٕ  تِمن  خداے  سٕندۍ  آیات  فکرِ  ترن،  بیٚیہِ  چھُکھ  تروومُت  کنن  وۅگہٕ  تہٕ  زَر،  تَمی  سببہٕ  چھُ  تِہُند  حال  کہ  ہرگاہ  توٚہۍ  تِمن  دعوت  دِیِو  ہدایتس  کُن  تِم  لبن  نہٕ  ہدایت  زانٛہہ  تہِ،  لہٰذا  کیازِ  چھِو  توٚہۍ  بران  اَمُیک  غم۔  یِمن  چھُ  تٲخیرعذاب  سٍتۍ  خیال  گژھان  کہ  شاید  یِمن  آسِنہٕ  عذاب  کینٛہہ  مگر  تٲخیرِ  عذابُک  وجہ  چھُ  کہ۔"
  },
  {
    "verse_id": 58,
    "translation": "تُہُند  پروردگار  چھُ  سٮ۪ٹھاہ  مغفرت  کروُن  رحمت  وول۔  پس  چھُ  سُہ  تِمن  مہلت  دِوان  ییٚمہِ  کتھہِ  مۅکھہٕ  کہ  شاید  تِمَو  منٛزٕ  ما  سَپدِ  کانٛہہ  مسلمان،  تس  کرِ  اللہ  تعالیٰ  مغفرت  تہٕ  گناہن  گُزران،  ہرگاہ  سُہ  تِمن  تِہٕنزو  یچھ  عملو  سببہٕ  گرفتار  کرُن  ییٚژِھہ  ہا  تیٚلہِ  کرِ  ہا  تِمن  پٮ۪ٹھ  جلد  عذاب  نٲزل،  مگر  تٔمۍ  چھُ  تِہِندِ  عذابہٕ  خٲطرٕ  اَکھ  وقتاہ  مقرر  کوٚرمُت  ییٚمہِ  نِشہِ  نہٕ  تِم  ہرگز  کانٛہہ  چھپن  جایاہ  لَبن،  یۅہے  قٲعدٕہ  آو  استعمال  کرنہٕ  بروٗنٹھِمین  تہٕ  نافرمانن  سٍتۍ  تہِ  چنانچہ۔"
  },
  {
    "verse_id": 59,
    "translation": "ییٚمہِ  بستی  یِمن  ہٕندۍ  قصہ  معروف  و  مشہور  چھِ  یعنی  قوم  عاد  تہٕ  ثمود  وغٲرٕہ  ییٚلہِ  تِمَو  ظلم  کوٚر،  نافرمانی  کٔر،  اَسہِ  اوس  تِہِندِ  ہلاک  کرنہٕ  خٲطرٕ  وقتاہ  مقرر  کوٚرمُت،  سُہ  وقت  ییٚلہِ  واتیکھ  یِم  تہِ  گژھن  ہلاک  تہٕ  برباد۔  برونٹھ  آو  بیان  کرنہٕ  کہ  کافرن  ہُنٛد  فقیر  مسلمانن  سٍتۍ  شریک  تعلیم  عار  زانُن  چھُ  سٮ۪ٹھاہ  یچھ۔  اللہ  تعالیٰ  چھُ  فرماوان  موسیٰ  علیہ  السلامن  ہُنٛد  قصہٕ  حضرت  موسیٰ  علیہ  السلام  باوجود  جلالت  قدر،  تِمَو  کوٚر  نہٕ  کانٛہہ  عار  خضر  علیہ  السلامس  یِم  تِمن  نِشہِ  بۅن  مرتبس  تہٕ  درجس  منٛز  ٲسۍ  تِمن  نِشہِ  علم  حاصل  کرنس  اندر۔  تمُیک  وجہ  سَپُد  یی  کہ  اَکہِ  دۅہ  پوٚر  حضرت  موسیٰ  علیہ  السلامن  وعظ  بنی  اسرٲیلن  ہٕندِس  جماعتس  منٛز۔  تتھ  مجلسہِ  اندر  پُرٛژھ  أکۍ  شخصن  تِمن  کہ  أزِکہ  وقتہٕ  کین  لوٗکن  اندر  کُس  حض  شخص  چھُ  سارِوٕے  کھۅتہٕ  بوٚڈ  عٲلم۔  تِمَو  فرمووہکھ،  بہٕ  چھُس  سارِوٕے  کھۅتہٕ  بوٚڈ  عٲلم۔  اگر  چہ  یہِ  اوس  بالکل  صحیح  لیکن  اللہ  تعالیٰ  ہن  یٔیٚژھ  یِمن  کلام  کرنس  اندر  احتیاط  کرنٕچ  تعلیم  کرٕنۍ۔  اللہ  تعالیٰ  ہن  فرموو  تِمن،  اے  موسیٰ،  یہِ  کِتھہٕ  پٲٹھۍ  ووٚنُو  تۅہیہِ؟  حالانکہ  مجمع  البحرین  ییٚتہِ  نَس  زٕہ  دریاو  پانہٕ  وٲنۍ  رَلان  چھِ  متصل  چھُ  سون  اَکھ  بندٕہ  یُس  بعض  چیزن  اندر  تُہُندِ  کھۅتہٕ  زیادٕہ  عٲلِم  چھُ۔  یِمن  سَپُد  تِہِندِ  ملاقاتُک  شوق  تٔتھۍ  متعلق  چھُ  اللہ  تعالیٰ  فرماوان۔"
  },
  {
    "verse_id": 60,
    "translation": "سُہ  وقت  پٲوِو  ژیٚتس  ییٚلہِ  موسیٰ  علیہ  السلامن  دوٚپ  پننِس  خٲدِمس  یُوشع  ابن  نونس ﴿یِم  ٲسۍ  ابتداہس  اندر  حضرت  موسیٰ  سٕندۍ  خٲدِم  پتہٕ  سپٕدۍ  پیغمبر﴾ ییٚلہِ  تِمن  حضرت  خضرس  سٍتۍ  ملاقات  کرنہِ  گژُھن  اوس۔  اللہ  تعالیٰ  ہس  پُرٛژھ  تِمَو،  خدایا  تِمن  نِشہِ  واتنٕچ  کیاہ  صورت  چھےٚ۔  ارشاد  سَپدُکھ  اَکھ  بُزِتھ  گاڈِ  ہَنا  تُلِو  سٍتۍ  توٚہۍ،  توپتہٕ  نیٖرِو  سفرس۔  یَتھ  جایہِ  سۅ  گاڈ  زندٕہ  گٔژِھتھ  ٹوکرِ  منٛزٕہ  راوِ  تٔتھۍ  جایہِ  لٔبیوٗن  توٚہۍ  سُہ  صاحب۔  بہٕ  روزٕہ  نہٕ  توٚت  تانۍ  پتھ  یوٚت  تانۍ  نہٕ  بہٕ  واتہٕ  مجمع  البحرینس۔  ادٕہ  پیتَن  مےٚ  واریاہن  ؤرِیَن  سفرکرُن۔"
  },
  {
    "verse_id": 61,
    "translation": "پس  ییٚلہِ  پکان  پکان  وٲتۍ  تِم  مجمع  البحرینس  ییٚتہِ  نَس  زٕہ  دریاو  پانہٕ  وٲنۍ  رَلان  تہٕ  میلان  ٲسۍ،  توٚتنس  وٲتِتھ  روٗدۍ  تِم  أکِس  کنہِ  پلس  سٍتۍ  ڈوفخہ  دِتھ  تَکھ  دِنہِ۔  تتھ  حالس  اندر  پیٚیہِ  تِمن  نِندٕر۔  سۅ  گاڈ  سَپٕز  ٹوکرِ  اندر  بحکمِ  خدا  بیٚیہِ  زندٕہ،  توپتہٕ  ؤژھ  سۅ  دریاوس  اندر۔  یوشع  علیہ  السلام  ییٚلہِ  بیدار  سپٕدۍ  تہٕ  وُچھِکھ  نہٕ  ٹوکرِ  اندر گاڈاہ  کینٛہہ  تہِ۔  اِرادہ  کوٚرُکھ  ییٚلہِ  حضرت  موسیٰ  علیہ  السلام  تہِ  بیدار  سَپدن  تَمی  ساعتہٕ  کرٕہ  بہٕ  تِمن  نِشہِ  یہِ  واقع  بیان  مگر  یِمن  روٗزنہٕ  مُطلق  یہِ  کتھ  ذہنہٕ  أندری۔  اللہ  تعالیٰ  چھُ  فرماوان  یِمن  دۅشوُنۍ  گٔیہِ  گاڈِ  متعلق  کتھ  باتھ  کرٕنۍ  مٔشِتھ۔  پس  ہِیٔژ  تَمہِ  گاڈِہ  پنٕنۍ  وَتھ  دریاوس  منٛز  گٔیہِ  اَکھ  سرٛۅنگاہ  تہٕ  گۅپھاہ  تَس  گاڈِہ  ہٕندِ  پکنہٕ  سٍتۍ۔"
  },
  {
    "verse_id": 62,
    "translation": "یِم  زٕہ  صاحب  حضرت  موسیٰ  علیہ  السلام  بیٚیہِ  حضرت  یوشع  علیہ  السلام  ییٚلہِ  اَمہِ  جایہِ  نِشہِ  برونٹھ  کُں  پٔکۍ،  بۅچھہِ  لٔجِکھ۔  موسیٰ  علیہ  السلامن  فرموو  خٲدِمَس  پننِس،  کٔرِو  پیش  کوج  سون  کھیٚنہٕ  خٲطرٕ۔  اَسہِ  تُل  تکلیف  یتھ  سفرس  اندر۔  ییٚمہِ  برونٹھ  دَہن  منزِلن  پکنہٕ  سٍتۍ  واژاو  نہٕ  اَسہِ  کانٛہہ  تکلیفاہ۔"
  },
  {
    "verse_id": 63,
    "translation": "دوٚپنَس  أسۍ  ییٚلہِ  تتھ  بجہِ  کنہِ  تل  واژٲے  ییٚتہِ  نَس  تھکھ  کڈنہِ  روزٲے۔  بے  شک  مےٚ  گوٚو  مٔشِتھ  گاڈِ  ہُنٛدو  قصہٕ  تۅہیہِ  نِشہِ  بیان  کرُن،  تہِ  مٔشروونہٕ  مےٚ  مگر  شیطانن۔  مےٚ  آو  نہٕ  ذہنہٕ  اندری  سُہ  معاملہٕ  پیش  کرُن۔  تَمہِ  گاڈِہ  یۅسہٕ  اَسہِ  بُزِتھ  ٲس  تھٲومٕژ  ٹوکرِ  اندر  کٲجِس  کھیٚنہٕ  خٲطرٕ،  سۅ  گٔیہِ  زندٕہ،  توپتہٕ  تُجِن  وۅٹھ  بیٚیہِ  ہیٔژن  وَتھ  دریاوس  کُن  عجیب  طریقہٕ۔  دریاوُک  آب  روٗد  مُعلق،  تتھ  گٔیہِ  گۅپھاہ  ہَش  زِیٖٹھ۔"
  },
  {
    "verse_id": 64,
    "translation": "موسیٰ  علیہ  السلامن  فرموو،  تی  اوس  تہِ  یہِ  أسۍ  ژھانڈان  ٲسۍ۔  ژےٚ  کونہٕ  ونیوتھ  تتھ  جایہِ  یہِ  قصہٕ۔  پس  پھیٖر  تِم  اَتی  پٮ۪ٹھہٕ  واپس  پننیو  کھۅرن  ہٕندیٚو  نِشانو  موجوب۔  واتان  واتان  وٲتۍ  تِم  بیٚیہِ  کنہِ  نکھہٕ  تل  یَتھ  سٍتۍ  ڈوٚکھ  دِتھ  تِمن  نِندٕر  پیٚمٕژ  ٲس۔"
  },
  {
    "verse_id": 65,
    "translation": "پس  لوٚب  تِمَو  سانیو  بندو  أندرٕہ  اَکھ  بندٕہ  یعنی  ملاقات  کوٚرُکھ  حضرت  خضرس  سٍتۍ  یَس  اَسہِ  عطا  کٔرمٕژ  ٲس  پنٕنۍ  بٔڈ  رحمت  نبوت  یا  ولایت۔  بیٚیہِ  اوس  اَسہِ  سُہ  خضر  علیہ  السلام  ہیچھنوومُت  پننہِ  طرفہٕ  اَکھ  خاص  عِلماہ۔  موسیٰ  علیہ  السلام  اوس  زانان  علمِ  اسرار  اِلہٰیہ۔"
  },
  {
    "verse_id": 66,
    "translation": "موسیٰ  علیہ  السلامن  دوٚپ  تِمن  کیا  حض،  بہٕ  پکا  تۅہیہِ  سٍتۍ  سٍتۍ  یَتھ  شرطس  پٮ۪ٹھ  کہ  توٚہۍ  کیا  ہیچھنٲوِو  مےٚ  تَمہِ  علمہٕ  منٛزٕہ  کینٛہہ  یُس  مفید  علم  توٚہۍ  ہیچھناونہٕ  آمٕتۍ  چھِو۔"
  },
  {
    "verse_id": 67,
    "translation": "خضر  علیہ  السلامن  دوٚپُکھ،  توٚہۍ  نہ  حض  ہیٚکِو  نہٕ  مےٚ  سٍتۍ  روزنس  پٮ۪ٹھ  صبر  کٔرِتھ۔"
  },
  {
    "verse_id": 68,
    "translation": "بیٚیہِ  کِتھہٕ  پٲٹھۍ  ہیٚکِو  توٚہۍ  تتھ  کتھہِ  پٮ۪ٹھ  صبر  کٔرِتھ  یَتھ  نہٕ  تۅہیہِ  احاطہٕ  کوٚرمُت  آسیو  پننہِ  علمہٕ  سٍتۍ  یعنی  یۅسہٕ  کتھ  نہٕ  تۅہیہِ  معلوم  آسہِ۔  "
  },
  {
    "verse_id": 69,
    "translation": "موسیٰ  علیہ  السلامن  دوٚپکھ،  یوٚژھ  ہے  خداین  توٚہۍ  لٔبِو  مےٚ  صبر و ضبط  کروُن۔  بیٚیہِ  کرٕنہٕ  بہٕ  تۅہیہِ  کُنہِ  کامہِ  اندر  نافرمٲنی۔"
  },
  {
    "verse_id": 70,
    "translation": "خضر  علیہ  السلامن  دوٚپُکھ،  ہرگاہ  توٚہۍ  مےٚ  سٍتۍ  روٗزِو  تیٚلہِ  یُتھ  نہٕ  مےٚ  پٕرٛژِھو  کُنہِ  چیزس  متعلق،  یہِ  کیازِ  نہٕ؟  یہِ  کونہٕ؟  یوٚت  تانی  بہٕ  پانے  تۅہیہِ  بیان  کرٕہ  تتھ  متعلق  کانٛہہ  کتھاہ۔"
  },
  {
    "verse_id": 71,
    "translation": "توپتہٕ  پٔکۍ  تِم  دۅشوے  صاحب  برونٹھ  کُن،  بُتھہِ  اوس  تِمن  دریاوس  تار  دُین  تَمہِ  مۅکھہٕ  کھٔتۍ  أکِس  تارٕہ  ناوِہ  پٮ۪ٹھ۔  ناوِہ  والیو  پرٛزٕہ  نوو  خضر  علیہ  السلام،  تِمَو  دُیتہَکھ  اپور  تار  مُفت  اُجرت  ورٲے۔  خضر  علیہ  السلامن  کوٚر  اَتھ  ناوِہ  نَمس  سۅراخ  تہٕ  گوٚد،  سۅ  ناو  کٔرٕن  عٲبدار۔  موسیٰ  علیہ  السلامن  دوٚپُکھ۔  کیا  حض  اَکھ  دُیت  یِمَو  ناوِ  والیو  اَسہِ  تاراَپور  تانۍ  مفت  اُجرت  ورٲے  بیٚیہِ  کوٚروٗکھ  تۅہیہِ  اَتھ  ناوِ  سۅراخ۔  یِم  لوٗکھ  پھَٹن  ناوِہ  سۅراخ  سپدنہٕ  مۅکھہٕ  آبس۔  تۅہیہِ  کٔرٕو  یہِ  عجیب  کٲماہ۔"
  },
  {
    "verse_id": 72,
    "translation": "خضر  علیہ  السلامن  دوٚپُکھ  مےٚ  ونیو  نا  توٚہۍ  نہ  حض  ہیٚکِو  نہٕ  مےٚ  سٍتۍ  روزنس  پٮ۪ٹھ  صبر  کٔرِتھ۔"
  },
  {
    "verse_id": 73,
    "translation": "موسیٰ  علیہ  السلامن  دوٚپُکھ،  مےٚ  حض  گوٚو  مٔشِتھ۔  اَتھ  پٮ۪ٹھ  مَہ  کٔرِو  مےٚ  بازخواست،  بیٚیہِ  مَہ  کٔرِو  اَتھ  معاملس  پٮ۪ٹھ  مےٚ  پٮ۪ٹھ  زیادٕہ  تنگی۔  "
  },
  {
    "verse_id": 74,
    "translation": "پس  پٔکۍ  تِم  تااینکہ  سَمُکھ  تِمن  لۅکٹا  اَکھ۔  خضر  علیہ  السلامن  روٚٹ  سُہ  لۅکُٹ  توپتہٕ  چوٗرنس  ہوٚٹ  تہٕ  مورُن۔  حضرت  موسیٰ  علیہ  السلامن  دوٚپُکھ،  کیا  حض  توہیہِ  موروٗن  اَکھ  معصوم  تہٕ  بے  گناہ  شخصاہ  یِتھے  کانٛہہ  جُرم  کرنہٕ  ورٲے،  کٲنسہِ  ہُنٛد  خون  کرنہٕ  ورٲے۔  یِتہِ  کٔرٕو  تۅہیہِ  اَکھ  عجیب  کٲماہ  تہٕ  بے  جا  حرکتھاہ۔"
  },
  {
    "verse_id": 75,
    "translation": "حضرت  خضر  علیہ  السلامن  دوٚپُکھ،  مےٚ  ونیونا  تۅہیہِ  توٚہۍ  ہیٚکِو  نہٕ  مےٚ  سٍتۍ  پکنس  پٮ۪ٹھ  صبر  کٔرِتھ۔"
  },
  {
    "verse_id": 76,
    "translation": "حضرت  موسیٰ  ہن  دوٚپُکھ،  ادٕہ  حض  وۅنۍ  ہرگاہ  بہٕ  تۅہیہِ  بیٚیہِ  پٕرٛژھو  کُنہِ  چیزُک  تَمہِ  پتہٕ  مَہ  رٔٹِو  توٚہۍ  مےٚ  پانس  سٍتۍ،  واقعی  تۅہیہِ  چھُو  پانس  سٍتۍ  رٹنس  منٛز  میون  یہِ  وَنُن  کٲفی  عذُر۔"
  },
  {
    "verse_id": 77,
    "translation": "پس  پٔکۍ  تِم  برونٹھ  کُں  بیٚیہِ،  تااینکہ  وٲتۍ  تِم  أکِس  گامس  منٛز،  ییٚتہِ  کین  لوٗکن  منجہِ  تِمَو  ضیافت  مہمان  نوٲزی  مگر  تِمَو  لوٗکو  کوٚر  تِمن  مہمان  نوٲزی  کرنہٕ  نِشہِ  انکار،  پس  روٗدۍ  تِم  رٲتۍ  راتس  فاقے۔  صُبحس  ییٚلہِ  درٛاے  تِم  اَمہِ  گامہٕ  منٛزٕ۔  پس  وُچھ  تِمَو  اَتھ  گامس  منٛز  دۅساہ  اَکھ  دیواراہ  اَکھ  ہوٚل  گوٚمُت،  تیار  اوس  پیٚنَس۔  حضرت  خضر  علیہ  السلامن  لوگ  تتھ  دیوارس  اَتھہٕ،  سُہ  دیوار  کوٚرُکھ  سیوٚد  روحٲنی  طاقت  سٍتۍ۔  موسیٰ  ہن  دوٚپُکھ،  کیاحض  اَکھ  کٔر  نہٕ  یِمَو  سٲنۍ  مہمان  نوٲزی،  بیٚیہِ  کوٚروٗکھ  تۅہیہِ  مُفتٕے  ہوٚل  گوٚمُت  دیوار  سیوٚد،  ہرگاہ  توٚہۍ  اَمِچ  اُجرت  تہٕ  موٚزوٗرۍ و صول  کٔرِہِو  تہِ  اوس  بہتر۔"
  },
  {
    "verse_id": 78,
    "translation": "خضر  علیہ  السلامن  دوٚپُکھ،  بس  وۅنۍ  چھُ  یَتھ  کتھہِ  پٮ۪ٹھ  مےٚ  منٛز  تہٕ  تۅہیہِ  منٛز  جُدٲیی  ہُنٛد  فٲصلہٕ۔  وۅنۍ  کرو  بہٕ  خبر  تۅہیہِ  تِمن  کتھن  ہٕندِ  حقیقتٕچ  یِمن  پٮ۪ٹھ  تۅہیہِ  صبر  تہٕ  تاب  ہیوٚکُو  نہٕ  کٔرِتھ۔"
  },
  {
    "verse_id": 79,
    "translation": "وۅنۍ  یۅسہٕ  ناو  ٲس  سۅ  ٲس  کینٛژھن  غریبن  تہٕ  مسکینن  ہٕنز،  یِم  یتھ  دریاوس  منٛز  پنٕنۍ  محنت  موٚزوٗرۍ  کٔرِتھ  گُزارٕہ  کران  ٲسۍ۔  مےٚ  کوٚر  اِرادٕہ  تِمن  فٲیدٕہ  واتناونہٕ  خٲطرٕ  تِہٕنز  ناو  عٲبدار  کرٕنۍ۔  کیازِ  تِمن  اَپارِ  کِنۍ  اوس  اَکھ  ظٲلم  پادشِہا  اَکھ  یُس  پرٛتھ  اَرِہ  ناوِہ ﴿بے  عٲب﴾  اوس  جبراً  قبضہٕ  کران،  یا  ہٲنزن ﴿ملاحن﴾ بیگارِ  نِوان۔  مےٚ  کٔر  تِہٕنز  ناو  عٲبدار،  یُتھ  تِم  تِہِندِ  ظلمہٕ  نِشہِ  نجات  لَبن۔"
  },
  {
    "verse_id": 80,
    "translation": "وۅنۍ  یُس  لۅکُٹ  اوس  تٔمۍ  سُند  مول  موج  ٲسۍ  باایمان،  پس  کھوٗژۍ  أسۍ  سُہ  گژِھہ  نہٕ  تِمن  پٮ۪ٹھ  کرُن  سختی  تہٕ  سرکشی  کفرٕہ  سٍتۍ  تِمن  گژِھہ  نہٕ  سُہ  سبب  بَنُن  ایمان  سلب  کرنُک۔"
  },
  {
    "verse_id": 81,
    "translation": "پس  یٔژھ  اَسہِ  یٔہے  کتھ  کہ  تُہُند  پروردگار  دِیہِ  تِمن  تس  لۅکٹِس  بدل  تِہِندِ  کھۅتہٕ  بہتر  تہٕ  رُت  فرزند  پٲکیزگی  اندر  بیٚیہِ  زیادٕہ  نزدیک  شفقت  و  محبتس  اندر۔  دپان  چھِ  اَمہِ  پتہٕ  کٔر  اللہ  تعالیٰ  ہن  یِمن  دۅن  کوٗر  عطا  یَس  کورِ  نکاح  آو  کرنہٕ  أکِس  پیغمبرس  سٍتۍ۔  توپتہٕ  یُس  فرزندزاو  تِمن،  سُتہِ  اوس  پیغمبرٕے  یُس  بٲعثِ  ہدایت  بنیوو  بٔڈِس  أکِس  قومس۔"
  },
  {
    "verse_id": 82,
    "translation": "وۅنۍ  یُس  دیوار  اوس  سُہ  اوس  شہرٕہ  کین  دۅن  یتیمن  ہُنٛد۔  اَتھ  دیوارس  تل  اوس  خزانہٕ  یِمن  دۅن  لۅکٹین  ہُنٛد،  بیٚیہِ  اوس  یِمن  دۅن  لۅٹین  ہُنٛد  مول  موج  صالح  تہٕ  نیک۔  تِمن  ہٕندِ  نیک  آسنہٕ  سببہٕ  تھوو  اللہ  تعالیٰ  ہن  یِمن  دۅن  لۅکٹین  نابالغن  ہُنٛد  مال  محفوظ،  ہرگاہ  دیوار  ؤسِتھ  پیٚیہِ  ہا  تتھ  تِہِندِس  مالس  سَپدِہا  لوٗٹ،  سُہ  گژِھہ  ہا  ضایع۔  پس  یوٚژھ  چٲنۍ  پروردگارن  تِم  گژھن  واتٕنۍ  پننِس  بالغ  سپدنس  توپتہٕ  کڈن  تِم  پانے  پَنُں  خزانہٕ۔  یہِ  چٲنِس  پروردگارٕہ  سٕنز  کمالِ  رحمت  تِہِندِ  حقہٕ۔  بیٚیہِ  کٔرۍ  نہٕ  مےٚ  یِم  چیزپانے  بلکہ  کٔرِم  خداے  سٕندِ  حکمہٕ۔  یٔہے  کیا  چھےٚ  اصل  حقیقت  تِمن  کتھن  ہٕنز  یِمن  پٮ۪ٹھ  تۅہیہِ  تاب  تہٕ  صبر  ہیوٚکُو  نہٕ  کٔرِتھ۔"
  },
  {
    "verse_id": 83,
    "translation": "بیٚیہِ  چھِ  لوٗکھ  پٕرٛژھان  تۅہیہِ  یارسول  اللہؐ  ذوالقرنین  سُند  حال۔  توٚہۍ  فرمٲوِیوٗکھ  بہٕ  کرٕہ  بیان  تۅہیہِ  عنقریب  تِہُنٛد  حال۔  سُہ  ذوالقرنین  اوس  اَکھ  پادشاہا  جلیل  القدر۔"
  },
  {
    "verse_id": 84,
    "translation": "پٔزِپٲٹھۍ  اَسہِ  کٔرعطا  تِمن  تمام  روے  زمینٕچ  سلطنت  بادشاہت۔  بیٚیہِ  کوٚر  اَسہِ  تِمن  پرتھ  کُنہِ  قسمُک  سامان  عطا  ییٚمہِ  سٍتۍ  تِم  پننین  شٲہی  ارادن  تہٕ  عزٲیِمن  پوٗرٕہ  ہیکان  ٲسۍ  کٔرِتھ۔"
  },
  {
    "verse_id": 85,
    "translation": "پس  روٗدۍ  تِم  تِمن  سامانن  تہٕ  ذرٲیعن  پتہٕ  یِمَو  سٍتۍ  تِم  وٲتِتھ  ہیٚکہٕ  ہن  آفتاب  غروب  سپدن  چہ  جایہِ۔"
  },
  {
    "verse_id": 86,
    "translation": "تااینکہ  ییٚلہِ  وٲتۍ  تِم  آفتاب  لوسنہٕ  چہ  جایہِ،  وُچھُن  سُہ  آفتاب  لوسان  أکِس  کِرٛہنہِ  رَبہِ  ہٕندِس  ناگس  اندر۔  بیٚیہِ  وُچھُن  تَتہِ  اَکھ  قوماہ  کٲفرن  ہُنٛد۔  اسہِ  فرموو  تِمن  اے  ذوالقرنین،  اختیار  چھُے  ژےٚ  سانہِ  طرفہٕ  خۅش  کری  یِمن  سارِنٕے  کر  عذاب،  یِم  سٲری  مارُکھ  یکدم،  ہرگاہ  خۅش  کری  یِمن  پٮ۪ٹھ  تھاو  احسان  یعنی  یِمن  کر  دینِ  حقُک  تبلیغ،  اَدٕہ  یُس  یِمَو  اندرٕہ  اسلام  قبول  کرِ  سُہ  ترٛاوُن۔  تس  مَہ  واتناو  کُنہِ  قسمہٕ  تکلیف،  یُس  یِمَو  اندرٕہ  انکار  کرِ  سُہ  کرُن  ہلاک۔  چنانچہ  تِمَو  کٔر  دوٚیُم  کتھٕے  اختیار۔  "
  },
  {
    "verse_id": 87,
    "translation": "چنانچہ  تِمَو  کوٚڑ  اعلان  یُس  اکھاہ  ظلم  کرِ  کفرٕ  تہٕ  انکارٕہ  سٍتۍ  تس  کرو  أسۍ  ضرور  عذاب  یعنی  سُہ  کرون  قتل  أسۍ۔  توپتہٕ  یِیہِ  سُھ  واتناونہٕ  پننِس  پروردگارس  نِشہِ۔  سُہ  کریٚس  تَتہِ  سُہ  عذاب  یُس  نہٕ  تٔمۍ  وُچھمُتُے  آسہِ۔"
  },
  {
    "verse_id": 88,
    "translation": "بیٚیہِ  یُس  میانہِ  دعوت  و  تبلیغ  پتہٕ  ایمان  اَنہِ  تہٕ  رٕژٕ  عملہٕ  کرِ،  تسٕندِ  خٲطرٕ  چھےٚ  ٲخرتس  اندر  رٕژ  موٚزوٗرۍ۔  بیٚیہِ  وَنو  أسۍ  تس  دنیاہس  اندر  پنٕنۍ  سہل  تہٕ  آسان  احکام۔"
  },
  {
    "verse_id": 89,
    "translation": "توپتہٕ  ہیوٚت  سلطان  سکندرن  سنٛز  تہٕ  سامانہٕ  کرُن  مشرقس  کُن  گژھنہٕ  خٲطرٕ  تااینکہ  مشرقُک  شہر  تہِ  کرن  فتح۔"
  },
  {
    "verse_id": 90,
    "translation": "تااینکہ  ییٚلہِ  ووت  سُہ  آفتاب  کھسنہٕ  چہ  جایہِ،  وُچھُن  سُہ  کھسان  أکِس  قومس  پٮ۪ٹھ  یعنی  تتھ  جایہِ  وُچھُں  اَکھ  قوماہ  آباد۔  اوسنہٕ  کوٚرمُت  اَسہِ  تِمن  آفتابس  نِشہِ  کانٛہہ  ٹھوٚراہ  یعنی  تِم  لوٗکھ  ٲسۍ  نہٕ  لریٚن  تہٕ  جایَن  یا  خٍمن  منٛز  روزان  بلکہ  ٲسۍ  تِم  نٔنۍ  سٕے  تاپس  منٛزروٗزِتھ  زندگی  بسرران  لِباس  تہٕ  پۅشاکہٕ  ورٲے۔"
  },
  {
    "verse_id": 91,
    "translation": "اَتھ  جایہِ  تہِ  کوٚر  سلطان  سکندرن  سُے  معاملہ  یُس  مغربس  منٛز  کریون۔  پٔزِپٲٹھۍ  اَسہِ  اوس  احاطہ  کوٚرمُت  تتھ  سٲرِسٕے  یہِ  تس  حاصل  سپُدمُت  اوس  اَتھ  سفرس  اندر  پننہِ  عِلمہٕ  سٍتۍ۔"
  },
  {
    "verse_id": 92,
    "translation": "توپتہٕ  ہیوٚت  سلطان  سکندرن  سنٛز  تہٕ  سامانہٕ  کرُن  سرکرنُک  شمٲلی  علاقس  کُن۔"
  },
  {
    "verse_id": 93,
    "translation": "واتان  واتان  ووت  سُہ  دۅن  کۅہ  دَرن  منٛزباگ۔  تِمن  کۅہ  درن  اَپارِکِنۍ  وُچھُکھ  اَکھ  قوم  یِم  نہٕ  کُنہِ  قسمٕچ  کتھاہ  باتھاہ  بوزان  ٲسۍ،  نہ  آسہٕ  تِہٕنزٕمہ  کتھہٕ  فکرِ  تران۔"
  },
  {
    "verse_id": 94,
    "translation": "تِمَو  دوٚپ  ٲخر  کٲنسہِ  ترجمان  سٕندِ  ذریعہ  اے  ذوالقرنین۔  پٔزِپٲٹھۍ  ییٚتہِ  چھےٚ  یاجوج  ماجوجن  ہٕنز  اَکھ  جماعتھاہ  یِمَو  سٮ۪ٹھاہ  تبٲہی  چھےٚ  کٔرمٕژ  یتھ  علاقس  اندر۔  پس  تُہُند  اجازت  چھا  أسۍ  کرو  تِہِندِ  خٲطرٕ  کینٛہہ  رقم  چندٕہ  کٔرِتھ  یتھ  شرطس  پٮ۪ٹھ  کہ  توٚہۍ  کیا  کٔرِو  بِناہ  اَسہِ  منٛز  تہٕ  تِمن  منٛز  اَکھ  مضبوط  قلایہِ۔"
  },
  {
    "verse_id": 95,
    "translation": "سلطان  سکندرن  دوٚپُکھ  یُس  مال  و  دولت  مےٚ  پنٕنۍ  پروردگارن  عطا  کوٚرمُت  چھُ،  سُہ  چھُ  سٮ۪ٹھاہ  بہتر۔  مےٚ  چھَنہٕ  ضرورت  تُہٕندِ  چندٕہ  کٔرِتھ  رقم  جمع  کرنٕچ۔  ہرگاہ  توٚہۍ  مےٚ  سٍتۍ  تعاوُن  کرُن  یژھان  چھِو  تیٚلہِ  کٔرِو  توٚہۍ  مےٚ  مددپننہِ  طاقتہٕ  و  محنت  سٍتۍ  تااینکہ  بہٕ  کرٕہ  تۅہیہِ  منٛز  تہٕ  تِمن  منٛز  اَکھ  بوٚڈ  قلایاہ  محکم  تہٕ  مضبوط  قٲیِم۔"
  },
  {
    "verse_id": 96,
    "translation": "توٚہۍ  واتنٲوِوو  مےٚ  ن،  شہِ  شِستٕرٕکۍ  بٔڈۍ  بٔڈۍ  ٹُکرٕ،  تَمُیک  قٍمت  تریٚو  تۅہیہِ  سرکٲرۍ  خزانہٕ  منٛزٕہ۔  أتی  أنۍ  تِمَو  شِستٕرٕوۍ  ٹُکرٕ،  تَمہِ  پتہٕ  تھٲوِکھ  تِم  اَکھ  أکِس  پٮ۪ٹھ  لٲگِتھ  یِتھہٕ  پٲٹھۍ  دیوارس  منٛز  کنہِ  سیرِ  چھےٚ  تھاونہٕ  یِوان۔  منٛزٕہ  برٕہکھ  ژِنہِ  تہٕ  زِیُن  بیٚیہِ  گنجیٚکھ  اَتھ  أندۍ  أندۍ  دَمن  بَستہٕ۔  تااینکہ  ییٚلہِ  تِمہٕ  شِستٕر  کھنجہِ  برابر  سپزٕہ  کۅہ  تالن  سٍتۍ  دۅشۅٕیَو  طرفو۔  دوٚپہَکھ  دِیِو  اَتھ  ژٕھکھ،  توپتہٕ  دِیوٗس  دَمن  بستو  سٍتۍ  پھۅکھ۔  اَدٕہ  ییٚلہِ  یہِ  شِستٕر  سورُے  تیوٚنگُل  ہیوٗ  وۅزلیوو۔  دوٚپُکھ  وۅنۍ  أنِو  ترام،  سُہ  ترٲوِو  اَتھ  پٮ۪ٹھ  کٲرِتھ۔  چنانچہ  تہِ  تہِ  آو  کرنہٕ۔  توپتہٕ  سَپُد  دیواراہ  اَکھ  تہٕ  قلایاہ  اَکھ  قٲیِم  سٮ۪ٹھاہ  تھوٚد  تہٕ  بلند۔"
  },
  {
    "verse_id": 97,
    "translation": "بیٚیہِ  پِشُل  آسنہٕ  کہ  سببہٕ  سَپُد  یہِ  تِتھُے  کہ  یاجوج  و  ماجوجَو  ہیوٚکھ  نہٕ  اَتھ  پٮ۪ٹھ  کھٔسِتھ،  بیٚیہِ  ہیوٚکُکھ  نہٕ  تتھ  گوٚد  تہٕ  سۅ  راخ  کٔرِتھ  کُنہِ  جایہِ۔  اَتھ  چھِ  ونان  سدِّ  سکندری۔"
  },
  {
    "verse_id": 98,
    "translation": "سلطان  سکندرن  دوٚپُکھ  یہِ  دیوار  تہٕ  یہِ  قلاے  بناوُن  تہٕ  باتمام  واتُن  چھُ  محض  میٲنِس  پروردگار سٕنز  بٔڈ  مہربٲنی  مگر  ییٚلہِ  اللہ  تعالیٰ  سُند  وعدٕہ  قیامت  واتہِ،  اَتھ  دیوارس  کرِ  سَمستُر،  میٲنِس  پروردگار  سُنٛد  وعدٕہ  چھُ  حق  تہٕ  پوٚز۔"
  },
  {
    "verse_id": 99,
    "translation": "تَمہِ  دۅہ  کرو  أسۍ  تِہٕنز  حالت  اَمہِ  قسمٕچ  کہ  تِم  آسن  أڈۍ  اَڈیٚن  منٛز  اَژان۔  یِتھہٕ  پٲٹھۍ  آبٕکۍ  موج  چھِ  اَکھ  أکِس  منٛزاَژان۔  نیرن  اَمہِ  جایہِ  منٛزٕہ  نیٚبر  فوجو  فوجو،  اَمہِ  پتہٕ  آسہِ  قیامت۔  چنانچہ  کینٛہہ  کالاہ  گٔژِھتھ  یِیہِ  پوگس  منٛز  گۅڈنُیک  پھۅکھ  دِنہٕ،  تَمہِ  سٍتۍ  سَپدِ  سورُے  عالم  فنا۔  توپتہٕ  یِیہِ  دوٚیُم  پھۅکھ  دِنہٕ  پوگس  اندر  ییٚمہِ  سٍتۍ  سٲری  بیٚیہِ  زندٕہ  سپدن۔  پس  کروکھ  أسۍ  سٲری  جمع  اکہِ  اکہِ  محشرکِس  مٲدانس  اندر۔"
  },
  {
    "verse_id": 100,
    "translation": "تمی  دۅہ  اَنون  أسۍ  نارِ  جہنم  کٲفرن  برونٹھ  کُن  وارٕکارٕہ۔"
  },
  {
    "verse_id": 101,
    "translation": "یِمن  کٲفرن  ہٕنزٕ  أچھ  آسہٕ  پردن  تہٕ  ٹھریٚن  تل  پوٗشیدٕہ  میانہِ  یادٕہ  نِشہِ  یعنی  درٛیٖنٹھۍ  اوسُکھ  نہٕ  یِوان  میٲنۍ  آیاتِ  قدرت  ییٚمہِ  سٍتۍ  بہٕ  پیٚمہٕ  ہکھ  ژیٚتس،  میون  کرہن  یاد۔  بیٚیہِ  ٲسۍ  نہٕ  تِم  قرآن  مجیدٕکۍ  آیات  بوزنُک  تہِ  طاقت  تھاوان۔"
  },
  {
    "verse_id": 102,
    "translation": "کیا  گمان  چھا  کٲفرن  کہ  میانین  بندن  کیا  بناوَن  تہٕ  رٹن  پرستش  کٔرِتھ  مےٚ  مقابلہ  پَنُن  مددگار،  تہِ  بَنہِ  نہٕ  ہرگز۔  کیازِ  اَسہِ  چھُ  یِمنٕے  کٲفرن  ہٕندِ  خٲطرٕ  نارِ  جہنم  تیار  تھوومُت  گۅڈنی  پیش  کرنُک  اَکھ  چیزاہ۔"
  },
  {
    "verse_id": 103,
    "translation": "فرمٲوِیوٗکھ  توٚہۍ  یارسول  اللہ  صلی  اللہ  علیہ  و سلم  أسۍ  کرو  تۅہیہِ  بیان  کہ  کم  لوٗکھ  آسن  سٮ۪ٹھاہ  نقصان  و  تاونس  اندر  عَملو  کِنۍ  یعنی  کمن  ہٕنزٕ  عملہٕ  گژہن  ضایع  تہٕ  بے  کار۔"
  },
  {
    "verse_id": 104,
    "translation": "تِم  گٔے  تِم  یِہٕنز  کوشش  ضایع  سپٕز  دنیاچہ  زندگی  اندر  دنیا  ژھانڈان  ژھانڈان،  تِمن  چھُ  پننہِ  جایہِ  گُمان  کہ  تِم  چھِ  یہِ  رٕژ  کٲماہ  کران۔  "
  },
  {
    "verse_id": 105,
    "translation": "مگر  حقیقت  چھےٚ  یٔہے  کہ  تِم  گٔے  تِمے  یِمَو  انکار  کوٚر  پننِس  پروردگار  سٕندین  آیاتن  بیٚیہِ  تسٕندِس  دیدارس  تہٕ  تس  برونہہ  کُن  حٲضر  سپدنس۔  لہٰذا  تُلَو  نہٕ  أسۍ  تِہِندِ  خٲطرٕ  قیامتُک  دۅہ  ترٛکرٕے  تِہٕنزٕ  عملہٕ  تولنہٕ  خٲطرٕہ۔"
  },
  {
    "verse_id": 106,
    "translation": "یۅہے  کیا  چھُ  سزا  تِہُنٛد  نارِ  جہنم  کیازِ  تِم  ٲسۍ  اَکھ  انکار  کران  بیٚیہِ  ٲسۍ  میانین  آیاتن  تہٕ  میانین  پیغمبرن  استہزاء  تہٕ  ٹھٹھہٕ  کران۔"
  },
  {
    "verse_id": 107,
    "translation": "پٔزِپٲٹھۍ  یِمَو  لوٗکو  ایمان  اوٚن  تہٕ  رٕژٕ  عملہٕ  کریکھ  تھِندِ  خٲطرٕ  چھُ  فردوسُک  باغ  پیش  کشاہ  یعنی  گۅڈنِچی  ضیافتاہ  یۅسہٕ  تِمن  پیش  یِیہِ  کرنہٕ۔  "
  },
  {
    "verse_id": 108,
    "translation": "تِمنٕے  باغن  منٛز  آسہِ  روزُن  تِمن  ہمیشہ۔  خوٲہشی  کرن  نہٕ  تِم  تِمَو  باغو  منٛزٕہ  نیرنٕچ۔  نہ  کڈیکھ  تِمَو  باغو  اندرٕ  کانٛہہ  باوجودآں  کروکھ  أسۍ  عطا  تِم  تِم  چیز  یِم  تَمہِ  کھۅتہٕ  بہتر  تہٕ  رٕتۍ  آسن۔"
  },
  {
    "verse_id": 109,
    "translation": "فرمٲوِو  توٚہۍ  یارسول  اللہؐ  لوٗکن  ہرگاہ  میٲنِس  پروردگار سٕنزٕ  کتھہٕ  یعنی  تِم  کلمات  و  عبارات  تِہِندین  کمالاتن  و  صفاتن  پٮ۪ٹھ  دلالت  کران  چھِ  لیکھنہٕ  خٲطرٕ  سمندر  آسن  میٖلہِ  بدل،  تِم  سٲری  مۅکلن  تہٕ  ختم  گژھن  میٲنِس  پروردگار  سٕندۍ  کلمات  ختم  گژھنہٕ  برونٹھ،  بٚیہِ  ہرگاہ  أسۍ  تِمن  سمندرن  ہِوۍ  بیٚیہِ  سمندر  تہِ  مددٕ  خٲطرٕ  مِلناووکھ  تِمن  سٍتۍ،  تِم  تہِ  مۅکلن  لیکھان  لیکھان  مگر  کمالات  و  صفات  الہٰیہ  سپدن  نہٕ  ختم  کیازِ  تِم  چھِ  غٲر  متناہی۔  لہٰذا  چھےٚ  الوہیت  تہٕ  ربوبیت  مخصوص  تٔسۍ  یوت۔"
  },
  {
    "verse_id": 110,
    "translation": "توٚہۍ  فرمٲوِیوٗکھ  یارسول  اللہؐ  یہِ  کتھ  تہِ  کہ  اے  کٲفرو  توٚہۍ  یُس  انکارٕ  سٍتۍ  مےٚ  پیش  یِوان  چھِو،  کیا  بہٕ  چھُسہٕ  تۅہیہِ  برونٹھہٕ  کنہِ  تِژھ  کتھاہ  پیش  کران  یۅسہٕ  ناممکن  تہٕ  دشوار  چھےٚ۔  بہٕ  چھُسنہٕ  مگر  تۅہی  ہیوٗ  اَکھ  بشراہ،  تۅہیہِ  تہٕ  مےٚ  منٛز  چھےٚ  فرق  یٔہے  کہ  وحی  الہٰی  چھُ  مےٚ  پٮ۪ٹھ  نٲزل  سپدان  کہ  تُہُند  چھُنہٕ  أکِس  معبودس  ورٲے  کانٛہہ  تہِ،  نہ  چھُ  وحی  واتُن  کانٛہہ  عجیب  کتھاہ،  نہ  چھُ  توحیدِ  باری  تعالیٰ  کانٛہہ  وحشت  ناک  اَمراہ،  وۅنۍ  ہے  توٚہۍ  مےٚ  انکار  کران  چھِو  تہٕ  کیازِ؟  وۅنۍ  یُس  اَکھاہ  امید  وارآسہِ  پننِس  پروردگار  سٕندِ  دیدارُک،  تس  سٍتۍ  ملاقات  کرنُک،  تِہُند  محبوب  تہٕ  مقرب  بننُک،  ادٕہ  سُہ  کٔرِن  میٲنِس  پیغمبر  برحق  آسنس  پژھ  کٔرِتھ  میانہِ  شریعت  موجوب  رٕژٕ  عملہٕ۔  بیٚیہِ  مَہ  تھٲوِن  سُہ  پننِس  پروردگار  سٕندِس  عبادتس  منٛز  کٲنسہِ  أکِس  شریک  یعنی  توحید و رسالتُک  تھٲوِن  کٲمل  اعتقاد۔"
  }
]