[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ییٚمہِ  کتابہِ  ہُند  نزول  چُھ  اللہ  تعالیٰ  سٕندِ  طرفہٕ  یُس  زبردست  چُھ،  سورُے  کینہہ  زانن  وول  چُھ۔"
  },
  {
    "verse_id": 3,
    "translation": "گناہ  معاف  کرن  وول  تہٕ  توبہٕ  قبول  کرن  وول  چُھ،  سخت  سزا  دِنہٕ  وول  تہٕ  سیٚٹھاہ  صاحبِ  فضل  چُھ،  کانٛہہ  معبود  چُھنہٕ  تس  ورٲے،  تٔسۍ  کُن  چُھ  سارِنٕے  واپس  پھیرُن۔"
  },
  {
    "verse_id": 4,
    "translation": "اللہ  تعالیٰ  سٕندیٚن  آیاتن  منٛز  چِھنہٕ  ژُوان  مگر  صرف  تِم  لُکھ  یِمو  کُفر  چُھ  کوٚرمُت۔  اَمہِ  پتہٕ  یِنہٕ  تۅہیِہ  دُنیاکیٚن  مٕلکن  منٛز  تِہُند  پھیرُن  تھورُن  ﴿اثر  و  رسوخ﴾  کُنہِ  دوکھس  منٛز  تراویٚو۔"
  },
  {
    "verse_id": 5,
    "translation": "یِمو  برونٛہہ  چُھ  نوح  علیہ  السلام  سٕندۍ  قومَن  تہِ  بُتھ  پھِیرُمُت،  تہٕ  تس  پتہٕ  چھےٚ  واریاہَو  باقی  دَریٚو  تہِ  یِہ  کٲم  کٔرمٕژ۔  پرٛتھ  قومن  کوٚر  ارادٕہ  پننِس  رسولس  پیٚٹھ  تاکہ  تس  کرِہے  گرفتار۔  تِمو  سارِوٕیو  کٔر  بٲطل  کیو  ہتھیارَو  سٍتۍ  حق  ؤسۍ  پایِہ  ہاونٕچ  کوٗشش،  مگر  ٲخرکار  رٔٹۍ  مےٚ  تِم  پتہٕ  وُچِھو  زِ  میون  سزا  کوتاہ  سخت  اوس۔"
  },
  {
    "verse_id": 6,
    "translation": "یِتھے  پٲٹھۍ  چُھ  تُہٕندِس  ربّ  سُند  یِہ  فٲصلہٕ  تہِ  تِمن  سارِنٕے  لُکن  پیٚٹھ  چسپاں  سپُدمُت  یِم  کُفرٕکۍ  مرتکب  چِھ  سپٕدمتۍ  زِ  تِم  چِھ  واصلِ  جہنم  سپدن  وٲلۍ۔"
  },
  {
    "verse_id": 7,
    "translation": "عرشِ  الہٰی  یِکۍ  حٲمِل  فرشتہٕ،  بیٚیہِ  تِم  یِم  عرشس  أندۍ  پٔکۍ  چِھ  حٲضر  روزان،  سٲری  چِھ  پننِس  ربّ  سٕندِ  حمدٕ  سان  تٔمۍ  سٕنز  تسبیح  کران۔  تِمن  چُھ  تس  پیٚٹھ  ایمان  بیٚیہِ  چِھ  ایمان  اَنن  والیٚن  ہٕندِس  حقس  منٛز  دعاے  مغفرت  کران۔  تِم  چِھ  ونان،  اے  سانہِ  ربّہ  ژٕ  چُھکھ  پننہِ  رحمتہٕ  تہٕ  پننہِ  عِلمہٕ  سان  پرٛتھ  چیزس  پیٚٹھ  چھٲوِتھ،  لہٰذا  کر  معاف  تہٕ  بچاوُکھ  جہنم  کہ  عذابہٕ  نِشہِ  تِم  لوٗکھ  یِمو  توبہٕ  چُھ  کوٚرمُت  بیٚیہِ  چھکھ  چٲنۍ  وَتھ  اختیار  کٔرمٕژ۔"
  },
  {
    "verse_id": 8,
    "translation": "اے  سانہِ  ربّہ،  بیٚیہِ  کرُکھ  دٲخل  تِم  ہمیشہ  روزن  والیٚن  تِمن  جنّتن  منٛز  یِمن  ہُند  ژےٚ  تِمن  سٍتۍ  وعدہ  چُھے  کوٚرمُت،  بیٚیہِ  یِم  صالح  آسن  تِہِندیٚو  والدینو  تہٕ  خاندارِنیو  تہٕ  اولادَو  منٛز  ﴿تِم  تہِ  واتناوُکھ  تور  تِمنٕے  سٍتۍ﴾  ژٕ  چُھکھ  بے  شک  غٲلب  تہٕ  حکمت  وول۔"
  },
  {
    "verse_id": 9,
    "translation": "تہٕ  بچاوُکھ  تِم  بُرٲیَو  نِشہِ۔  یُس  ژےٚ  قیامت  کہ  دۅہ  بُرٲیَو  نِشہِ  بچَووتھن،  تس  پیٚٹھ  کورُتھ  ژےٚ  بوٚڈ  رحم،  یٔہے  چھےٚ  بٔڑ  کامیٲبی۔"
  },
  {
    "verse_id": 10,
    "translation": "یِمو  لُکو  کُفر  چُھ  کوٚرمُت،  قیامت  کہ  دۅہ  یِیہِ  تِمن  کریکھ  لٲیِتھ  وَننہٕ  از  یوٗتاہ  سخت  شرارت  تۅہیِہ  پانس  پیٚٹھ  چُھو  کھسان،  اللہ  تعالیٰ  اوس  امہِ  کھۅتہٕ  زیادٕہ  غضب  ناک  تۅہیِہ  پیٚٹھ  تمہِ  وقتہٕ  سپدان  ییٚلہِ  توٚہۍ  ایمانس  کُن  ٲسِو  بُلاونہٕ  یِوان  تہٕ  توٚہۍ  ٲسِو  کفر  کران۔"
  },
  {
    "verse_id": 11,
    "translation": "تِم  وَنن،  اے  سانہِ  ربّہ  ژےٚ  دِیتُتھ  پٔزۍ  پٲٹھۍ  اسہِ  موت  دۅیِہ  پھرِ  تہٕ  زندگی  دۅیِہ  پھرِ،  ﴿دۅیِہ  پھِرِ  موت  تہٕ  دۅیِہ  پھِرِ  زندگی  نِشہِ  چُھ  مُراد  سُے  چیز  ییٚمِچ  ذِکر  سورۂ  بقرہ  آیت  28  ہس  منٛز  کرنہٕ  چھےٚ  آمٕژ﴾  وۅنۍ  چِھ  أسۍ  پننیٚن  قصّورن  ہُند  اعتراف  کران،  کیا  وۅنۍ  چھا  ییٚتہِ  نیرنٕچ  تہِ  کانٛہہ  سبیل؟"
  },
  {
    "verse_id": 12,
    "translation": "﴿جواب  میلیٚکھ﴾  یِہ  حالت  یتھ  منٛز  توٚہۍ  مُبتلا  چِھو،  چھےٚ  امہِ  وجہ  زِ  ییٚلہِ  کُنِس  خُدایس  کُن  بُلاونہٕ  اوس  یِوان،  تیٚلہِ  ٲسِو  توٚہۍ  ماننہٕ  نِشہِ  انکار  کران،  تہٕ  ییٚلہِ  تس  سٍتۍ  باقی  ٲسۍ  یِوان  رَلاونہٕ  تیٚلہِ  ٲسِو  توٚہۍ  مانان۔  وۅنۍ  چُھ  فٲصلہٕ  اللہ  بزرگ  و  برتر  سٕندِس  اَتھس  منٛز۔"
  },
  {
    "verse_id": 13,
    "translation": "سُے  چُھ  یُس  تۅہیِہ  پننہِ  نِشٲنیِہ  چُھو  ہاوان،  تہٕ  آسمانہٕ  چُھ  تُہندِ  خٲطرٕ  رزق  نٲزِل  کران۔  ﴿یعنی  روٗد  چُھ  تراوان  یُس  رزقُک  سبب  چُھ،  گرمی  تہٕ  سردی  چُھ  نٲزِل  کران،  ییٚمیُک  بوٚڈ  دخل  رِزق  وۅپدنس  منٛز  چُھ﴾  مگر  ﴿یِمن  نشٲنِیَن  ہٕندِ  مُشٲہدٕہ  نِشہِ  چُھ﴾  صرف  سُے  شخص  سبق  رٹان  یُس  خُدایس  کُن  رجوع  کرن  وول  آسہِ۔  ﴿لہٰذا،  اے  رجوع  کرن  والیو﴾"
  },
  {
    "verse_id": 14,
    "translation": "اللہ  تعالیٰ  سٕے  دِیِو  ناد  پنُن  دین  تس  خٲطرٕ  خٲلِص  کٔرِتھ،  خواہ  تُہٕنز  یِہ  کٲم  گٔژھۍ  تن  کٲفرن  کٲژاہ  تہِ  ناگوار۔"
  },
  {
    "verse_id": 15,
    "translation": "سُہ  چُھ  بُلند  درجہ  وول،  عرشُک  مٲلِک۔  پننیو  بندو  منٛز  یَس  پیٚٹھ  یژھان  چُھ  پننہِ  حُکمہ  چُھ  رُوح  نٲزِل  کران،  تاکہ  سُہ  کرِ  مُلاقات  کہ  دۅہ  نِشہِ  خبردار۔"
  },
  {
    "verse_id": 16,
    "translation": "سُہ  دۅہ  ییٚلہِ  زن  سٲری  لُکھ  بے  پردٕہ  آسن،  خُدایس  نِشہِ  آسہِ  نہٕ  تِہنز  کانٛہہ  کتھ  تہِ  چُھپِتھ۔  ﴿تمہِ  دۅہ  یِیہِ  کریکھ  دِتھ  پرٛژھنہٕ﴾  از  کٔمۍ  سٕنز  بادشٲہی  چھےٚ؟  ﴿سورُے  عالم  دِیِہ  کریکھ﴾  اللہُ  واحدِ  القہار  سٕنز۔"
  },
  {
    "verse_id": 17,
    "translation": "﴿وَننہٕ  یِیِہ﴾  از  یِیہِ  پرٛتھ  شخصس  تٔمۍ  سٕنزِ  کمایِہ  ہُند  بدلہٕ  دِنہٕ  یۅسہٕ  تٔمۍ  کٔرمٕژ  ٲس،  از  سپدِ  نہٕ  کٲنٛسہِ  پیٚٹھ  کانٛہہ  ظُلم۔  تہٕ  اللہ  تعالیٰ  چُھ  حساب  ہیٚنس  منٛز  سیٚٹھاہ  تیز۔"
  },
  {
    "verse_id": 18,
    "translation": "اے  نبی  صلی  اللہ  علیہ و سلم،  کھۅژنٲوِیوٗکھ  یِم  لُکھ  تمہِ  دۅہ  نِشہِ  یُس  نکھہٕ  چُھ  ووتمُت۔  ییٚلہِ  وٲنجہِ  آسن  ہِرۍ  وٲلِس  تام  کھسان  تہٕ  لُکھ  آسن  وۅدنہِ  ژھوپہٕ  دَم  کٔرِتھ  غمٕکۍ  گرۅکھ  والان۔  ظٲلِمن  نَہ  آسہِ  کانٛہہ  ہمدرد  دوست  تہٕ  نہ  کانٛہہ  سفٲرش  کرن  وول  ییٚمۍ  سٕنز  کتھ  ماننہٕ  یِیِہ۔"
  },
  {
    "verse_id": 19,
    "translation": "اللہ  تعالیٰ  چُھ  نظرن  ہٕنزِ  ژوٗرِ  نِشہِ  تام  وٲقف،  تہٕ  تِم  راز  تام  چُھ  زانان  یِم  سینن  منٛز  چِھ  چُھپاونہٕ  آمٕتۍ۔"
  },
  {
    "verse_id": 20,
    "translation": "تہٕ  اللہ  تعالیٰ  کرِ  ٹھیک  ٹھیک  بے  لاگ  فٲصلہٕ۔  روٗدۍ  تِم  یِمن  ﴿یِم  مُشرک﴾  اللہ  تعالیٰ  ترٲوِتھ  ناد  چِھ  دِوان،  تِم  چِھنہٕ  کُنہِ  چیزٕکۍ  تہِ  فٲصلہٕ  کرن  وٲلۍ،  بے  شک  چُھ  اللہ  تعالیٰ  ہٕے  سورُے  کینہہ  بوزن  وول  تہٕ  وُچھن  وول۔"
  },
  {
    "verse_id": 21,
    "translation": "کیا  یِم  لُکھ  چِھنا  زانٛہہ  زمینس  پیٚٹھ  پھیرِمٕتۍ  تھوٗرِمٕتۍ  تاکہ  یِمن  یِیہِ  ہے  تِمن  لُکن  ہُند  انجام  اَتھہِ  یِم  یِمن  برونٛہہ  چِھ  گُزریمٕتۍ؟  تِم  ٲسۍ  یِہندِ  کھۅتہٕ  زیادہ  طاقتوَر،  تہٕ  یِہندِ  کھۅتہٕ  زیادہ  زبردست  آثار  چِھکھ  زمینس  منٛز  ترٲوِمٕتۍ۔  مگر  خُداین  رٔٹۍ  تِم  تِہٕندیٚن  گناہن  پیٚٹھ،  تہٕ  تِمن  اوس  نہٕ  خُدایس  نِشہِ  کانٛہہ  بچاون  وول۔"
  },
  {
    "verse_id": 22,
    "translation": "یِہ  تِہُند  انجام  سپُد  امہِ  موجوٗب  زِ  تِمن  نِشہِ  آے  تِہندِۍ  رسول  بیّنات  ہیٚتھ۔  ﴿بیّنات  نِشہِ  چِھ  مُراد  ترےٚ  چیز۔  گۅڈنیُک،  تِتھۍ  ٹاکارٕہ  علامات  تہٕ  نِشانیِہ  یِمہٕ  یِہندِس  ماموٗر  مِن  اللہ  آسنس  پیٚٹھ  شٲہد  آسہٕ۔  دوٚیِم،  تِژٕھہ  روشن  دٔلیلہٕ  یِمہٕ  یِہنزِ  پیش  کرنہٕ  آمٕژ  تعلیم  ہٕندِ  حق  آسنُک  ثبوت  آسہٕ  دِوان۔  ترییم،  زندگی  ہٕندیٚن  مسٲیلن  تہٕ  معاملاتن  متعلق  تِتھۍ  ہدایات  یِمن  وُچِھتھ  پرٛتھ  کانٛہہ  عقلہِ  وول  انسان  یِہ  زٲنِتھ  ہیٚکہِ  ہے  زِ  یِژھ  پٲکیزہ  تعلیم  ہیٚکہِ  نہٕ  کانٛہہ  اَپزِیور،  خۅد  غرض  اِنسان  دِتھ۔﴾  تہٕ  تِمو  کوٚر  ماننہٕ  نِشہِ  انکار۔  ٲخرکار  رٔٹۍ  تِم  خُداین۔  یقیناً  چُھ  سُہ  سیٚٹھاہ  قوّت  وول  تہٕ  سزا  دِنس  منٛز  واریاہ  سخت۔"
  },
  {
    "verse_id": 23,
    "translation": "اسہِ  سوٗز  موسیٰ  علیہ  السلام  پننیو  نِشٲنِیو  سان  تہٕ  ٹاکارٕہ  ماموٗریت  کہ  سَنَدٕ  سان،"
  },
  {
    "verse_id": 24,
    "translation": "فرعونس  تہٕ  ہامانس  تہٕ  قارونس  کُن،  مگر  تِمو  ووٚن  سٲحر  چُھ  کذّاب  چُھ۔"
  },
  {
    "verse_id": 25,
    "translation": "پتہٕ  ییٚلہِ  تٔمۍ  سانہِ  طرفہٕ  تِمن  برونٛہہ  کُن  حق  اوٚن،  پتہٕ  ووٚن  تِمو  یِم  لُکھ  ایمان  أنِتھ  أمِس  سٍتۍ  شٲمِل  چِھ  سپدمٕتۍ  تِہندۍ  سٲری  لڑکہٕ  کٔرِیوٗکھ  قتل،  تہٕ  لڑکین  دِیِو  زندٕہ  روزنہٕ۔  مگر  کٲفرن  ہٕنز  چال  گٔیِہ  ضایع۔"
  },
  {
    "verse_id": 26,
    "translation": "اکہِ  دۅہ  چُھ  فرعون  پننیٚن  درباریٚن  ونان،  ترٲوِو  مےٚ  یلہٕ  بٕہ  کرن  یِہ  موسیٰ  علیہ  السلام  قتل  تہٕ  وُچِھن  یِہ  پننِس  ربّس  ناد  لٲیِتھ،  مےٚ  چُھ  اندیشہِ  زِ  یِہ  بدلاوِ  تُہُند  دین  نَتہٕ  کرِ  مٕلکس  منٛز  فساد  برپا۔"
  },
  {
    "verse_id": 27,
    "translation": "موسیٰ  علیہ  السلام  چُھ  ونان،  مےٚ  چُھ  پننِس  ربّ  سُند  تہٕ  چٲنِس  ربّ  سُند  پناہ  روٚٹمُت  پرٛتھ  تس  تکبر  کرن  وٲلۍ  سٕندِس  مقابلس  منٛز  یُس  حساب  کِس  دۅہس  پیٚٹھ  ایمان  چُھنہٕ  تھاوان۔"
  },
  {
    "verse_id": 28,
    "translation": "اتھ  موقعس  پیٚٹھ  چُھ  آلِ  فرعون  منٛزٕ  اکھ  مومن  شخص،  ییٚمۍ  پنُن  ایمان  چُھپٲوِتھ  اوس  تھوومُت  ونان،  کیا  توٚہۍ  کٔرِیوٗنہٕ  اکھ  شخص  صرف  اتھ  وجَہس  پیٚٹھ  قتل  زِ  سُہ  چُھ  ونان  میون  ربّ  چُھ  اللہ؟  حالانکہ  سُہ  آو  تۅہیِہ  نِشہِ  تُہٕندِس  ربّ  سٕندِ  طرفہٕ  بیّنات  ہیٚتھ۔  اگر  سُہ  اَپزِیور  چُھ  تیٚلہِ  گژِھہ  تس  تٔمۍ  سُند  اَپُز  خۅد  تس  پیٚٹھ  پھیٖرِتھ۔  البتہٕ  اگر  سُہ  پٔزِیور  چُھ  تیٚلہِ  یِمن  ہولناک  نتیجن  ہُند  خوف  سُہ  تۅہیِہ  دِوان  چُھو  تِمو  منٛزٕ  یِن  کینہہ  تۅہیِہ  پیٚٹھ  ضروٗر۔  اللہ  تعالیٰ  چُھنہٕ  تِتھس  کٲنٛسہِ  شخصس  ہدایت  دِوان  یُس  حدٕ  نیرن  وول  تہٕ  کذّاب  آسہِ۔"
  },
  {
    "verse_id": 29,
    "translation": "اے  میانہِ  قوم  کیو  لوٗکو،  از  چَھو  تۅہیِہ  بادشٲہی  حٲصل  تہٕ  زمینس  منٛز  چِھو  توٚہۍ  غٲلِب،  البتہٕ  اگر  اللہ  تعالیٰ  سُند  عذاب  اسہِ  پیٚٹھ  آو  تیٚلہِ  کُس  چُھ  پتہٕ  یُس  اسہِ  مدد  ہیٚکہِ  کٔرِتھ۔  فرعون  چُھ  ونان،  بٕہ  چُھسَو  تۅہیِہ  سۅے  راے  دِوان  یۅسہٕ  مےٚ  مُنٲسِب  چھےٚ  باسان  تہٕ  بٕہ  چُھسَو  تۅہیِہ  تٔتھۍ  وَتہِ  کُن  رہنمٲیی  کران  یۅسہٕ  ٹھیک  چھےٚ۔"
  },
  {
    "verse_id": 30,
    "translation": "ییٚمۍ  شخصن  ایمان  اوس  اوٚنمُت  سُہ  چُھ  ونان،  اے  میانہِ  قوم  کیو  لوٗکو،  مےٚ  چُھ  خوف  زِ  تۅہیِہ  پیٚٹھ  تہِ  گوٚژھ  نہٕ  سُہ  دۅہ  واتُن  یُس  ییٚمہِ  برونٛہہ  واریاہن  دریٚن  پیٚٹھ  چُھ  آمُت،"
  },
  {
    "verse_id": 31,
    "translation": "یُتھ  دۅہ  قومِ  نوح  علیہ  السلام  تہٕ  عاد  تہٕ  ثمود  تہٕ  یِمن  پتھ  یِم  قوم  ٲسۍ  تِمن  پیٚٹھ  اوس  آمُت۔  تہٕ  حقیقت  چھےٚ  زِ  اللہ  تعالیٰ  چُھنہٕ  پننیٚن  بندن  پیٚٹھ  ظُلمُک  کانٛہہ  ارادٕہ  تھاوان۔"
  },
  {
    "verse_id": 32,
    "translation": "اے  قوم،  مےٚ  چُھ  ڈر  زِ  تۅہیِہ  پیٚٹھ  گوٚژھ  نہٕ  فریادُک  تہٕ  کریٚکہِ  نادُک  دۅہ  واتُن،"
  },
  {
    "verse_id": 33,
    "translation": "ییٚلہِ  توٚہۍ  اکھ  أکِس  ناد  دِیِو  تہٕ  ژلان  ژلان  پھیٖرِو،  مگر  تمہِ  ساعتہٕ  آسہِ  نہٕ  خُدایس  نِشہِ  بچاون  وول  کانٛہہ۔  پوٚز  چُھ  یِہ  زِ  یَس  اللہ  تعالیٰ  ڈالہِ  تس  چُھنہٕ  پتہٕ  کانٛہہ  وَتھ  ہاون  وول  آسان۔"
  },
  {
    "verse_id": 34,
    "translation": "امہِ  برونٛہہ  اوس  یوسُف  علیہ  السلام  تۅہیِہ  نِشہِ  بیّنات  ہیٚتھ  آمُت  مگر  توٚہۍ  روٗدِو  تٔمۍ  سٕنزِ  اَنہِ  مژِ  تعلیمہِ  ہٕندِ  طرفہٕ  شک  سٕے  منٛز۔  پتہٕ  ییٚلہِ  تِہُند  انتقال  سپُد  پتہٕ  ووٚنُو  تۅہیِہ  وونۍ  سوزِ  نہٕ  اللہ  تعالیٰ  تِمن  پتہٕ  ہرگز  کانٛہہ  رسول۔  ﴿بظٲہر  چُھ  باسان  زِ  برونٛہہ  کُن  چِھ  یِم  لفظ  خُداین  آلِ  فرعون  کِس  مومن  شخصہٕ  سٕندِس  قومس  پیٚٹھ  بطور  اضافہٕ  ارشاد  فرمٲوِمٕتۍ﴾  یِتھے  پٲٹھۍ  چُھ  اللہ  تعالیٰ  تِمن  سارِنٕے  لُکن  گُمرٲہی  منٛز  ترٛاوان  یِم  حدٕ  نیرن  وٲلۍ  تہٕ  شکی  چِھ  آسان۔"
  },
  {
    "verse_id": 35,
    "translation": "تہٕ  اللہ  تعالیٰ  سٕندیٚن  آیاتن  منٛز  چِھ  ژُوان  امہِ  ورٲے  زِ  تِمن  نِشہِ  آسہِ  کانٛہہ  سَنَد  یا  دلیل  آمٕژ۔  یِہ  رَویِہ  چُھ  خُدایس  تہٕ  ایمان  انن  والیٚن  نزدیک  سخت  ناپسند۔  یِتھے  پٲٹھۍ  چُھ  اللہ  تعالیٰ  پرٛتھ  تکبُر  کرن  وٲلِس  تہٕ  سرکش  سٕندِس  دِلس  پیٚٹھ  ٹھپّہٕ  لگاوان۔"
  },
  {
    "verse_id": 36,
    "translation": "فرعونن  ووٚن،  اے  ہامان  میانہِ  خٲطرٕ  بناو  اَکھ  بلند  عمارت  تاکہ  بٕہ  ہیٚکہٕ  وَتن  تام  وٲتِتھ،"
  },
  {
    "verse_id": 37,
    "translation": "آسمانن  ہٕنٛزن  وَتن  تام  تہٕ  موسیٰ  علیہ  السلام  سُنٛد  خدا  وُچَھن  پِلَن  کٔرِتھ۔  مےٚ  چُھ  یِہ  موسیٰ  ﴿علیہ  السلام﴾  بس  اپزیور  باسان۔  یِتھہٕ  پٲٹھۍ  آیِہ  فرعون  سٕنٛدِ  خٲطرٕ  تٔمۍسٕنز  بدعملی  خۅشنما  بناونہٕ،  تہٕ  سُہ  آو  سِیٚزِ  وَتہِ  نِشہِ  رُکاونہٕ۔  فرعون  سٕنٛز  سٲرٕے  چال  بٲزی  گٔیِہ  ﴿تٔمۍ  سٕنٛز  پننہِ﴾  تباہی  ہٕنٛزِ  وَتہِ  منٛز  استعمال۔"
  },
  {
    "verse_id": 38,
    "translation": "سُہ  شخص  ییٚمۍ  ایمان  اوس  اوٚنمُت  چُھ  وَنان،  اے  میانہ  قوم  کیو  لٗوکو،  میٲنۍ  کتھ  مٲنِو  بٕہ  چُھسَو  تۅہیِہ  صحیح  وَتھ  ونان۔"
  },
  {
    "verse_id": 39,
    "translation": "اے  قوم،  یِہ  دُنیاہٕچ  زندگی  چھےٚ  کینٛژن  دۅہن  ہٕنٛز  ہمیشہ  کہ  قیام  کرنٕچ  جاے  چُھ  بس  ٲخرت۔"
  },
  {
    "verse_id": 40,
    "translation": "یُس  بُرٲیی  کرِ  تس  میلہِ  تِیٛتُھے  بدلہٕ  یٖژاھ  تٔمۍ  بُرٲیی  آسہِ  کٔرمٕژ۔  تہٕ  یُس  نیک  عمل  کرِ،  خواہ  سُہ  مرد  ٲسِتن  یا  خاتون،  بشرطیکہِ  آسہِ  مومن،  یِتھۍ  سٲری  لُکھ  گژھن  جنّتس  منٛز  دٲخل  ییٚتہِ  تِمن  بےحساب  رزق  یِیہِ  دِنہٕ۔"
  },
  {
    "verse_id": 41,
    "translation": "اے  قوم،  ٲخر  کیا  دٔلیل  چھےٚ  یِہ  زِ  بٕہ  چُھسَو  توٚہۍ  نجاتس  کُن  بُلاوان  تہٕ  توٚہۍ  چِھو  مےٚ  نارس  کُن  دعوت  دِوان۔"
  },
  {
    "verse_id": 42,
    "translation": "توٚہۍ  چِھو  مےٚ  امہِ  کتھہِ  ہٕنز  دعوت  دِوان  زِ  بٕہ  گژٕھہ  خُدایس  سٍتۍ  کُفر  کرُن  تہٕ  تس  سٍتۍ  گژٕھہ  تِمہٕ  ہستی  شریک  ٹھہرٲوُن  یِم  نہٕ  بٕہ  زانان  چُھسَکھ،  ﴿یعنی  مےٚ  چَھنہٕ  پے  زِ  خُدٲیی  منٛز  چھا  تِہٕنز  کانٛہہ  شرکت﴾  حالانکہ  بٕہ  چُھسَو  توٚہۍ  تس  زبردست  مغفرت  کرن  وٲلِس  خُدایس  کُن  بُلاوان۔"
  },
  {
    "verse_id": 43,
    "translation": "نَہ،  حق  چُھ  یِہ  تہٕ  اتھ  خلاف  ہیٚکہِ  نہٕ  سپدِتھ  زِ  یِمن  کُن  توٚہۍ  مےٚ  بُلاوان  چِھو  تِہندِ  خٲطرٕ  نَہ  چھےٚ  دُنیا  سٕے  منٛز  کانٛہہ  دعوت  نہ  ٲخرتس  منٛز،  ﴿یتھ  کتھہِ  ہیٚکن  بیٚیہِ  تہِ  کینہہ  معنی  ٲسِتھ۔  اکھ  یِہ  زِ  نَہ  چُھ  یِمن  دُنیاہس  منٛز  یِہ  حق  واتان  تہٕ  نہ  ٲخرتس  منٛز  زِ  یِہٕنز  خُدٲیی  تسلیم  کرنہٕ  خٲطرٕ  گژِھہ  خُداے  سٕندیٚن  خلقن  دعوت  دِنہٕ  یِنۍ۔  دوٚیم  یِہ  زِ  لوٗکو  چِھ  یِم  زبردستی  خُداے  بنٲوِمٕتۍ،  نَتہٕ  نہ  چِھ  یِم  یتھ  دُنیاہس  منٛز  خُدٲیی  ہُند  دعویٰ  کرن  وٲلۍ،  نہ  وۅتھن  ٲخرتس  منٛز  یِہ  دعویٰ  ہیٚتھ  زِ  أسۍ  تہِ  ہے  ٲسۍ  خُداے  تۅہیِہ  کیازِ  مٲنِو  نہٕ  أسۍ۔  ترییم  یِہ  زِ  یِمن  ناد  دِنُک  فٲیدٕ  نَہ  چُھ  یتھ  دُنیاہس  منٛز  نہ  چُھ  ٲخرتس  منٛز،  تِکیازِ  یِم  چِھ  بالکل  بےاختیار  تہٕ  یِمن  ناد  لایُن  چُھ  قطعی  لاحٲصل۔﴾  تہٕ  اسہِ  سارِنٕے  چُھ  پھیرُن  اللہ  تعالیٰ  سٕے  کُن  تہٕ  حدٕ  نیرن  وٲلۍ  چِھ  نارس  گژھن  وٲلۍ۔"
  },
  {
    "verse_id": 44,
    "translation": "از  یِکینژھا  بٕہ  ونان  چُھس  عنقریب  یِیہِ  سُہ  وقت  ییٚلہِ  توٚہۍ  سُہ  یاد  کٔرِیوٗن۔  تہٕ  پنُن  معاملہٕ  چُھس  بٕہ  خُدایس  پُشراوان،  سُہ  چُھ  پننیٚن  بندن  ہُند  نگہبان۔"
  },
  {
    "verse_id": 45,
    "translation": "ٲخر  کار  یِمہٕ  بُرٕ  کھۅتہٕ  بُرٕ  چالہٕ  تِمو  لُکو  تس  مومنس  خلاف  گِنٛزٕ،  خُداین  بچوو  سُہ  تِمو  سارِوٕیَو  نِشہِ،  ﴿امہِ  نِشہِ  چُھ  پے  لگان  زِ  سُہ  شخص  چُھ  فرعون  سٕندِس  سلطنتس  منٛز  تیٖتہِ  بڈِ  اہم  شخصیتُک  مٲلِک  اوسمُت  زِ  پوٗرٕ  دربارس  منٛز  فرعونس  برونٛہہ  کنہِ  حق  گویی  کرنہٕ  باوجود  ہیٚکہِ  ہے  نہٕ  علانیہ  تس  سزا  دِنُک  جُرات  کرنہٕ  یِتھ،  امہِ  وجہ  کِنۍ  پیٚیِہ  فرعونس  تہٕ  تٔمۍ  سٕندیٚن  حٲمِیَن  تس  مارنہٕ  خٲطرٕ  خفیہ  تدبیرٕ  کرنہِ۔  مگر  یِمن  تدبیرن  تہِ  دِیُت  نہٕ  خُداین  برونٛہہ  پکنہٕ۔﴾  تہٕ  فرعون  سٕندۍ  سٲتھی  آے  خۅد  بدترین  عذاب  کِس  پھیرس  منٛز  ہیٚنہٕ۔"
  },
  {
    "verse_id": 46,
    "translation": "جہنمُک  نار  چُھ  یتھ  برونٛہہ  کُن  تِم  صبحس  تہٕ  شامس  پیش  چِھ  یِوان  کرنہٕ،  تہٕ  ییٚلہِ  قیامتچٕ  گٔر  واتہِ  حُکم  سپدِ  زِ  آلِ  فرعون  کٔرِیوٗن  شدید  عذابس  منٛز  دٲخل۔"
  },
  {
    "verse_id": 47,
    "translation": "پتہٕ  کٔرِو  خیال  تمہِ  وقتُک  ییٚلہِ  یِم  لُکھ  جہنمس  منٛز  اکھ  أکِس  سٍتۍ  ژُوان  آسن۔  دُنیاہس  منٛز  یِم  لُکھ  کمزور  ٲسۍ  تِم  وَنن  زٕٹھۍ  بنَن  والیٚن  زِ،  أسۍ  ٲسۍ  تُہٕندۍ  تابع،  کیا  وۅنۍ  بچٲوِوٕ  توٚہۍ  اسہِ  ییٚتہِ  نارِ  جنہم  کہ  تکلیف  کہ  کُنہِ  حصّہٕ  نِشہِ؟"
  },
  {
    "verse_id": 48,
    "translation": "تِم  زٕٹھۍ  بنَن  وٲلۍ  دِن  جواب،  أسۍ  سٲری  چِھ  ییٚتہِ  أکۍسٕے  حالس  منٛز،  تہٕ  خُداین  چُھ  بندن  درمیان  فٲصلہٕ  کوٚرمُت۔"
  },
  {
    "verse_id": 49,
    "translation": "پتہٕ  وَنن  یِم  جہنمس  منٛز  پیمٕتۍ  لُکھ  جہنم  کیٚن  اہلِ  کارن،  پننِس  ربّس  کٔرۍتَو  دُعا  زِ  سٲنِس  عذابس  کرِہے  اکہِ  دۅہٕچ  کمی۔"
  },
  {
    "verse_id": 50,
    "translation": "تِم  پرٕٛژھن،  کیا  تۅہیِہ  نِشہِ  ٲسۍنا  تُہٕندۍ  رسول  بیّنات  ہیٚتھ  یِوان  روٗدِمٕتۍ؟  تِم  وَنن،  آ،  جہنمٕکۍ  اہلِ  کار  وَنن،  تیٚلہِ  کٔرِو  توٚہی  دعا  تہٕ  کٲفرن  ہُنٛد  دعا  چُھ  ضایع  گژھن  وول۔"
  },
  {
    "verse_id": 51,
    "translation": "پژھ  کٔرِو  أسۍ  چِھ  پننیٚن  رسولن  تہٕ  ایمان  اَنن  والیٚن  ہُند  مدد  ییٚمہِ  دُنیا  چِہ  زندگی  منٛز  تہِ  لازِماً  کران  تہٕ  تمہِ  دۅہ  تہِ  کرَو  ییٚلہِ  گواہ  آسن  کھڑا۔"
  },
  {
    "verse_id": 52,
    "translation": "ییٚلہِ  ظٲلِمن  تِہُند  عذر  کانٛہہ  تہِ  فٲیدہ  دِیِہ  نہٕ  تہٕ  تِمن  وَسہِ  لعنت  تہٕ  بدترین  ٹھکانہٕ  یِیہِ  تِہندِس  حصّس  منٛز۔"
  },
  {
    "verse_id": 53,
    "translation": "وُچِھتو  زِ  موسیٰ  علیہ  السلامس  کٔر  اسہِ  رہنمٲیی  تہٕ  بنی  اسرائیل  بنوو  تمہ  کتابہِ  ہُند  وٲرث،"
  },
  {
    "verse_id": 54,
    "translation": "یۅسہٕ  عقل  تہٕ  گاٹہٕ  جار  تھاون  والیٚن  خٲطرٕ  ہدایت  تہٕ  نصیحت  ٲس۔"
  },
  {
    "verse_id": 55,
    "translation": "لہٰذا،  اے  نبی  صلی  اللہ  علیہ و سلم،  صبر  کٔرِو،  اللہ  تعالیٰ  سُند  وعدہ  چُھ  برحق،  پننہِ  قصورٕچ  مٔنگِو  معٲفی۔  ﴿یتھ  سیاق  و  سباقس  منٛز  یِہ  کتھ  وننہٕ  چھےٚ  آمٕژ،  تتھ  پیٚٹھ  غور  کرنہٕ  سٍتۍ  چُھ  صاف  باسان  زِ  یتھ  جایِہ  چُھ   قصور   نِشہِ  مُراد  بےصبری  ہٕنز  سۅ  کیفیت  یۅسہٕ  شدید  مخالفت  کِس  تتھ  ماحولس  منٛز  خصوصیت  سان  پننیٚن  سٲتھِیَن  ہٕنز  مظلومی  وُچھ  وُچھ  نبی  صلی  اللہ  علیہ و سلمن  أندرٕ  ٲس  پٲدٕ  سپدان۔  تِم  ٲسۍ  یژھان  زِ  جلدی  گوٚژھ  کانٛہہ  تِیُتھ  معجزہ  یُن  ہاونہٕ  ییٚمہِ  سٍتۍ  کفّار  گژھہَن  قٲیل۔  نَتہٕ  گٔژِھہ  اللہ  تعالیٰ  سٕندِ  طرفہٕ  بیٚیہِ  کانٛہہ  تِژھ  کتھ  ظہورس  منٛز  یِنۍ  ییٚمہِ  سٍتۍ  یِہ  مخالفتُک  طوفان  ٹھنڈٕ  گژِھہ  ہے۔  یِہ  خوٲہش  ٲس  نہٕ  بذات  خۅد  کانٛہہ  گناہ  یتھ  کُنہِ  توبہ  و  استغفارُک  حاجتِ  پیٚیِہ  ہے،  البتہٕ  یتھ  بلند  مقامَس  پیٚٹھ  خُداین  حضور  سرفراز  ٲسۍ  کٔرمٕتۍ  تہٕ  ییٚمہِ  زبردست  اُولوالعزمی  ہُند  سُہ  مقام  تقاضہٕ  اوس  کران،  تمہِ  لحاظہٕ  باسییِہ  خُدایس  یِہ  معمولی  بےصبری  تہِ  حضور  صلی  اللہ  علیہ و سلمن  ہٕندِ  مرتبہٕ  نِشہِ  ؤسۍ  پایِہ،  امہِ  موجوٗب  سپُد  ارشاد  زِ  اتھ  کمزوری  پیٚٹھ  منگِو  توٚہۍ  خُدایس  معٲفی  تہٕ  چٹان  چہ  مضبوطی  سان  سپدِو  پننِس  موقفس  پیٚٹھ  قٲیِم،  یِتھہٕ  پٲٹھۍ  زَن  تۅہیِہ  ہِوِس  عظیم  المرتبت  انسانس  آسُن  پزِ۔﴾  تہٕ  صبح  و  شام  روٗزِو  پننِس  ربّ  سٕندِ  حمدٕ  سان  تٔمۍ  سٕنز  تسبیح  کران۔"
  },
  {
    "verse_id": 56,
    "translation": "حقیقت  چھےٚ  یِہ  زِ  یِم  لُکھ  کُنہِ  سَنَدٕ  تہٕ  حجّت  ورٲے،  یۅسہٕ  تِمن  نِشہِ  آمٕژ  آسہِ،  اللہ  تعالیٰ  سٕندیٚن  آیاتن  منٛز  ژُوان  چِھ،  تِہندیٚن  دِلن  منٛز  چُھ  کِبر  بٔرِتھ  مگر  تِم  چِھنہٕ  تتھ  بجرس  واتن  وٲلۍ  ییٚمیُک  تِمن  غروٗر  چُھ۔  بس  مٔنگِو  اللہ  تعالیٰ  سُند  پناہ،  سُے  چُھ  سورُے  کینہہ  وُچھان  تہٕ  بوزان۔"
  },
  {
    "verse_id": 57,
    "translation": "آسمانن  تہٕ  زمینُک  پٲدٕ  کرُن  چھےٚ  انسان  سٕندِ  پٲدٕ  کرنہٕ  بہ  نسبت  یقیناً  زیادہ  بٔڑ  کٲم،  مگر  اکثر  لُکھ  چِھنہٕ  زانان۔"
  },
  {
    "verse_id": 58,
    "translation": "تہٕ  یِہ  ہیٚکہِ  نہٕ  بٔنِتھ  زِ  اوٚن  تہٕ  گاشدار  ہیٚکہِ  یکساں  ٲسِتھ،  تہٕ  ایمان  دار  تہٕ  صالح  تہٕ  بدکار  آسن  برابر۔  مگر  توٚہۍ  لُکھ  چِھو  کمٕے  پہن  سمجھان۔"
  },
  {
    "verse_id": 59,
    "translation": "یقیناً  چھےٚ  قیامتچٕ  گٔر  یِنہٕ  واجِنۍ  امہِ  کِس  یِنَس  منٛز  چُھنہٕ  کانٛہہ  شک،  مگر  اکثر  لُکھ  چِھنہٕ  مانان۔"
  },
  {
    "verse_id": 60,
    "translation": "تُہُند  ربّ  چُھ  ونان،  مےٚ  دِیو  ناد،  بٕہ  کرٕ  تُہٕندۍ  دُعا  قبول،  ﴿یعنی  دعا  قبول  کرنٕکۍ  سٲری  اختیارات  چِھ  مےٚ،  لہٰذا  مَہ  مٔنگِو  توہۍ  باقین  دُعا  بلکہ  مٔنگِو  میے﴾  یِم  لُکھ  تکبُرس  منٛز  یِتھ  میانہِ  عبادت  نِشہِ  بُتھ  چِھ  پھِران،  ضروٗر  گژھن  تِم  ذلیل  و  خوار  سپدِتھ  جہنمس  منٛز  دٲخٕل۔  ﴿یتھ  آیتس  منٛز  چھےٚ  زٕ  کتھہٕ  خاص  طور  قٲبِل  توجّہ۔  اکھ  یِہ  زِ  دُعا  تہٕ  عبادت  چُھ  یتھ  جایِہ  ہم  معنی  الفاظَو  رٔنگۍ  وَرتاونہٕ  آمُت۔  تِکیازِ  گۅڈنِکِس  فِقرس  منٛز  یُس  چیز  دُعا  کہ  لفظہٕ  سٍتۍ  تعبیر  اوس  کرنہٕ  آمُت،  سُے  چُھ  دوٚیِمِس  فِقرس  منٛز  عبادت  کہ  لفظہٕ  سٍتۍ  تعبیر  فرماونہٕ  آمُت۔  امہِ  سٍتۍ  گٔیِہ  یِہ  کتھ  واضح  زِ  دُعا  چُھ  عینِ  عبادت  تہٕ  جانِ  عبادت۔  دوٚیم  یِہ  زِ  خُدایس  دُعا  نہ  منگن  والیٚن  خٲطرٕ  چِھ  تکبرس  منٛز  یِتھ  چِھ  میانہِ  عبادت  نِشہِ  بُتھ  پھِران،  الفاظ  وَرتاونہٕ  آمٕتۍ۔  امہِ  نِشہِ  چُھ  پے  لگان  زِ  اللہ  تعالیٰ  ہس  دُعا  منگُن  چُھ  عینِ  بندگی  ہُند  تقاضہٕ،  تہٕ  امہِ  نِشہِ  بُتھ  پھِرنُک  معنی  چُھ  یِہ  زِ  انسان  چُھ  تکبُرس  منٛز  مبتلا۔﴾"
  },
  {
    "verse_id": 61,
    "translation": "سُہ  چُھ  اللہ  تعالیٰ  ہٕے  ییٚمۍ  تُہندِ  خٲطرٕ  رات  بنٲو  تاکہ  توٚہۍ  ہیکِو  اَتھ  منٛز  سکون  حٲصل  کٔرِتھ  تہٕ  دۅہ  کوٚرُن  روشن۔  حقیقت  چھےٚ  یِہ  زِ  اللہ  تعالیٰ  چُھ  لُکن  پیٚٹھ  سیٚٹھاہ  فضل  کرن  وول،  مگر  اکثر  لُکھ  چِھنہٕ  شکر  ادا  کران۔"
  },
  {
    "verse_id": 62,
    "translation": "سُے  اللہ  تعالیٰ  ﴿ییٚمۍ  تُہندِ  خٲطرٕ  یِکینٛژھاہ  کوٚرمُت  چُھ﴾  چُھ  تُہُند  ربّ  پرٛتھ  چیزُک  پٲدٕ  کرن  وول۔  تس  ورٲے  چُھنہٕ  کانٛہہ  معبود۔  پتہٕ  کپٲرۍ  چِھو  توٚہۍ  ڈالنہٕ  یِوان؟"
  },
  {
    "verse_id": 63,
    "translation": "یِتھے  پٲٹھۍ  چِھ  تِم  سٲری  لُکھ  ڈالنہٕ  آمٕتۍ  یِم  اللہ  تعالیٰ  سٕندیٚن  آیاتن  انکار  ٲسۍ  کران۔"
  },
  {
    "verse_id": 64,
    "translation": "سُہ  چُھ  اللہ  تعالیٰ  ہٕے  ییٚمۍ  تُہندِ  خٲطرٕ  زمین  بنٲو  قرار  کرنٕچ  جاے،  تہٕ  پیٚٹھہٕ  بنووُن  آسمانُک  چھت۔  ییٚمۍ  تُہٕنز  صوٗرت  بنٲو  تہٕ  سۅ  تہِ  بنٲوٕن  سیٚٹھاہ  جان۔  ییٚمۍ  تۅہیِہ  پاکیزٕہ  چیزن  ہُند  رِزق  دِیُت۔  سُے  اللہ  تعالیٰ  ﴿ییٚمۍ  سٕندۍ  یِم  کار  چِھ﴾  چُھ  تُہُند  ربّ۔  بےحساب  برکتہٕ  وول  چُھ  سُہ  تُہُند  ربّ۔"
  },
  {
    "verse_id": 65,
    "translation": "سُے  چُھ  زِندٕہ  تس  ورٲے  چُھنہٕ  کانٛہہ  معبود،  تٔسۍ  دِیو  توہۍ  ناد  پنُن  دین  تٔسۍ  کُن  خٲلص  کٔرِتھ۔  سٲری  تعریف  چِھ  اللہ  ربّ  العالمین  سٕے  خٲطرٕ۔"
  },
  {
    "verse_id": 66,
    "translation": "اے  نبی  صلی  اللہ  علیہ و سلم،  یِمن  لُکن  ؤنِو  زِ  مےٚ  چُھ  تِمن  ہستی  ین  ہٕندِ  عبادت  نِشہِ  ٹھاکھ  کرنہٕ  آمُت  یِمن  توٚہۍ  اللہ  تعالیٰ  ترٲوِتھ  ناد  چِھو  دِوان۔  ﴿بہٕ  کِتھہٕ  پٲٹھۍ  ہیٚکہٕ  یِہ  کٲم  کٔرِتھ﴾  ییٚلہِ  زَن  مےٚ  نِشہِ  میٲنِس  ربّ  سٕندِ  طرفہٕ  بیّنات  چِھ  آمٕتۍ۔  مےٚ  چُھ  حُکم  دِنہٕ  آمُت  زِ  بٕہ  گژٕھہ  ربّ  العالمینس  برونٛہہ  کنہِ  پنُن  کلہٕ  نوٚمراوُن۔"
  },
  {
    "verse_id": 67,
    "translation": "سُے  چُھ  سُہ  ییٚمۍ  توٚہۍ  میژِ  کٔرِنَو  پٲدٕ،  پتہٕ  کٔرِنو  نُطفہٕ  نِشہِ،  پتہٕ  کٔرِنَو  خوٗنہٕ  دۅگلہٕ  نِشہِ،  پتہٕ  چُھو  سُہ  تۅہیِہ  شُرۍ  سٕنزِ  شکلہِ  منٛز  کڑان،  پتہٕ  چُھو  بٔڑراوان  تاکہ  توٚہۍ  وٲتِو  پننِس  پوٗر  طاقتس،  پتہٕ  چُھو  بیٚیہِ  بٔڑراوان  تاکہ  توٚہۍ  وٲتِو  بُجرس۔  تہٕ  تۅہیِہ  منٛز  چُھ  کانٛہہ  گۅڈے  یِوان  واپس  بُلاونہٕ۔  یِہ  سورُے  کینہہ  چُھ  امہِ  موجوب  یِوان  کرنہٕ  تاکہ  توٚہۍ  وٲتِو  پننِس  مُقرر  وقتس  تام،  بیٚیہِ  امہِ  موجوب  زِ  توٚہۍ  سمجھِو  حقیقت۔"
  },
  {
    "verse_id": 68,
    "translation": "سُے  چُھ  زندگی  دِنہٕ  وول  تہٕ  سُے  چُھ  موت  دِنہٕ  وول۔  سُہ  ییٚمہِ  کتھہِ  ہُند  تہِ  فٲصلہٕ  چُھ  کران،  بس  اکھ  حُکم  چُھ  دِوان  زِ  سۅ  سپدِن  تہٕ  سۅ  چھےٚ  سپدان۔"
  },
  {
    "verse_id": 69,
    "translation": "تۅہیِہ  وُچِھوٕ  تِم  لُکھ  یِم  اللہ  تعالیٰ  سٕندیٚن  آیاتن  منٛز  ژُوان  چِھ،  کپٲرۍ  چِھ  تِم  پھِروَنہٕ  یِوان؟"
  },
  {
    "verse_id": 70,
    "translation": "تِمن  لُکن  یِم  یَتھ  کتابہِ  تہٕ  تِمن  سارِنٕے  کتابن  انکار  چِھ  کران  یِمہٕ  اسہِ  پننیٚن  رسولن  سٍتۍ  سوزمژٕ  چھےٚ،  عنقریب  لگہِ  یِمن  پے،"
  },
  {
    "verse_id": 71,
    "translation": "ییٚلہِ  طوق  آسن  یِہنزن  گردنَن  منٛز  بیٚیہِ  ہانکلہٕ،"
  },
  {
    "verse_id": 72,
    "translation": "یِمن  گٔنڈِتھ  تِم  گرٛکہٕ  وٕنِس  آبس  کُن  کھکھرٕ  یِن  نِنہٕ،  تہٕ  پتہٕ  یِن  جہنم  کِس  نارس  منٛز  چَھکنہٕ۔"
  },
  {
    "verse_id": 73,
    "translation": "پتہٕ  یِیہِ  تِمن  پرٛژھنہٕ  زِ،  وۅنۍ  کتہِ  چِھ  خُدایس  ورٲے  تِم  باقی  خُداے  یِم  توٚہۍ  شریک  ٲسِیوٗکھ  کران؟"
  },
  {
    "verse_id": 74,
    "translation": "تِم  دِن  جواب،  تِم  رٲوۍ  اسہِ  نِشہِ  بلکہ  ٲسۍ  نہٕ  أسۍ  ییٚمہِ  برونٛہہ  کُنہِ  چیزس  ناد  دِوان۔  یِتھہٕ  پٲٹھۍ  کرِ  اللہ  تعالیٰ  کٲفرن  ہُند  گُمراہ  سپدُن  ثٲبت۔"
  },
  {
    "verse_id": 75,
    "translation": "تِمن  یِیہِ  وَننہٕ،  یِہ  تُہُند  انجام  سپُد  امہِ  موجوٗب  زِ  توٚہۍ  ٲسِو  زمینس  پیٚٹھ  ناحقس  پیٚٹھ  مست  تہٕ  پتہٕ  ٲسِو  تتھ  پیٚٹھ  ژینٛگان۔"
  },
  {
    "verse_id": 76,
    "translation": "وۅنۍ  گٔژِھو  جہنم  کیٚن  دروازن  منٛز  سپدِو  دٲخل  ہمیشہ  چُھو  تۅہیِہ  تٔتی  روزُن،  سیٚٹھاہ  زیادٕہ  بُرٕ  ٹھکانہٕ  چُھ  تکبُر  کرن  والیٚن  ہُند۔"
  },
  {
    "verse_id": 77,
    "translation": "لہٰذا،  اے  نبی  صلی  اللہ  علیہ و سلم،  صبر  کٔرِو،  اللہ  تعالیٰ  سُند  وعدٕہ  چُھ  برحق۔  وۅنۍ  خواہ  أسۍ  تۅہی  برونٹھہٕ  کنہِ  یِمن  تِہٕندیٚن  بُرٕ  نتیجن  ہُند  کانٛہہ  حصّہٕ  ہاوَو  یِمو  نِشہِ  أسۍ  یِم  کھۅژناوان  چِھکھ  یا  تُلو  ﴿تمہِ  برونٛہہ﴾  توٚہۍ  دُنیا  منٛزٕ،  پھیرُن  چُھ  یِمن  اَسِی  کُن  واپس۔"
  },
  {
    "verse_id": 78,
    "translation": "اے  نبی  صلی  اللہ  علیہ و سلم،  تۅہیِہ  برونٛہہ  چِھ  اسہِ  واریاہ  رسول  سوزِمٕتۍ،  یِمو  منٛزٕ  کینٛژھن  ہٕندۍ  حالات  اسہِ  تۅہیِہ  ؤنِمٕتۍ  چِھو  تہٕ  کینژھن  ہٕندۍ  چِھو  نہٕ  ؤنِمٕتۍ۔  کٲنٛسہِ  رسولس  تہِ  اوس  نہٕ  یِہ  طاقت  زِ  اللہ  تعالیٰ  سٕندِ  اِذنہٕ  ورٲے  اَنہِ  ہے  خۅد  کانٛہہ  نشٲنی۔  پتہٕ  ییٚلہِ  اللہ  تعالیٰ  سُند  حُکم  آو،  پتہٕ  آو  حقہٕ  مطٲبق  فٲصلہٕ  کرنہٕ  تہٕ  تمہِ  وقتہٕ  روٗدۍ  غلط  کار  لُکھ  خسارس  منٛز۔"
  },
  {
    "verse_id": 79,
    "translation": "اللہ  تعالیٰ  نٕے  چِھ  تُہندِ  خٲطرٕ  چاروٲے  بنٲوِمٕتۍ  تاکہ  یِمو  منٛزٕ  سپدِو  توٚہۍ  کٲنٛسہِ  پیٚٹھ  سوار  تہٕ  کانٛسہِ  ہُند  کھیٚیو  ماز۔"
  },
  {
    "verse_id": 80,
    "translation": "یِمن  منٛز  چِھ  تُہندِ  خٲطرٕ  بیٚیہِ  تہِ  واریاہ  فٲیدٕہ۔  تِم  چِھ  اَتھ  تہِ  بکار  لگان  زِ  تُہٕندیٚن  دِلن  منٛز  یوٚت  گٔژھنُکھ  حاجت  آسہِ  تِمن  پیٚٹھ  ﴿کھٔسِتھ﴾  ہیٚکِو  توٚہۍ  تور  وٲتِتھ۔  تِمن  پیٚٹھ  تہِ  تہٕ  ناون  پیٚٹھ  تہِ  چِھو  توٚہۍ  سوار  یِوان  کرنہٕ۔"
  },
  {
    "verse_id": 81,
    "translation": "اللہ  تعالیٰ  چُھ  تۅہیِہ  پننہِ  یِمہٕ  نِشٲنِیِہ  ہاوان،  ٲخر  تٔمۍ  سٕنزن  کمن  کمن  نِشٲنین  کٔرِو  توٚہۍ  انکار۔"
  },
  {
    "verse_id": 82,
    "translation": "پتہٕ  کیا  یِم  چِھنا  زمینس  منٛز  پھیٖرِمٕتۍ  تھوٗرِمٕتۍ  زِ  یِمن  یِیہِ  ہے  تِمن  لُکن  ہُند  انجام  اَتھہِ  یِم  یِمن  برونٛہہ  چِھ  گزریمٕتۍ؟  تِم  ٲسۍ  یِمو  کھۅتہٕ  تعدادس  منٛز  تہِ  زیادہ،  یِمو  کھۅتہٕ  کھٔسِتھ  ٲسۍ  طاقت  وَر،  تہٕ  زمینس  منٛز  چِھکھ  یِہندِ  کھۅتہٕ  زیادہ  شاندار  آثار  ترٲوِمٕتۍ۔  یِکینژھاہ  کمٲے  تِمو  کٔرمٕژ  ٲس،  ٲخر  کتھ  لٔج  سۅ  تِمن  بکار؟"
  },
  {
    "verse_id": 83,
    "translation": "ییٚلہِ  تِہندۍ  رسول  تِمن  نِشہِ  بیّنات  ہیٚتھ  آے  تِم  روٗدۍ  تٔتھۍ  علِمس  منٛز  مست  یُس  تِمن  پانس  نِشہِ  اوس،  تہٕ  پتہٕ  آے  تٔتھۍ  چیز  کِس  پھیرس  منٛز  یتھ  تِم  ٹسنہٕ  ٲسۍ  کران۔"
  },
  {
    "verse_id": 84,
    "translation": "ییٚلہِ  تِمو  سون  عذاب  وُچھ،  کریکھ  دِژٕکھ  زِ  اَسہِ  مون  اللہ  وحدہٗ  لا شریک،  تہٕ  أسۍ  چِھ  انکار  کران  تِمن  سارِنٕے  معبودن  ہُند  یِم  أسۍ  تٔمۍ  سٕندۍ  شریک  ٲسۍ  ٹھٔہراوان۔"
  },
  {
    "verse_id": 85,
    "translation": "مگر  سون  عذاب  وُچھنہٕ  پتہٕ  ہیٚکہِ  ہے  نہٕ  تِہُند  ایمان  تِہندِ  خٲطرٕ  نفع  دِنہٕ  وول  بٔنِتھ  تِکیازِ  یۅہے  چُھ  اللہ  تعالیٰ  سُند  مقرر  ضٲبطہٕ  یُس  ہمیشہِ  تٔمۍ  سٕندیٚن  بندن  منٛز  چُھ  جٲری  روٗدمُت،  تہٕ  تمہِ  وقتہٕ  روٗدۍ  کٲفر  لُکھ  خسارس  منٛز  پیٚتھ۔"
  }
]