[
  {
    "verse_id": 1,
    "translation": "قیامتچٕ  گٔھر  وٲژ  نزدیک  تہٕ  زوٗنہِ  گٔے  زٕہ  ٹُکرٕ  ﴿یعنی  زوٗنہِ  زٕہ  ٹُکرٕ  گژُھن  چُھ  اَمہِ  کتھہِ  ہٕنز  علامت  زِ  قیامت  چھےٚ  نکھہٕ  تہٕ  اَمِیُک  برپا  سپدُن  چُھ  پرٛتھ  وقتہٕ  ممکن۔  یِہ  کتھ  تہٕ  اَمہِ  پتُک  مضمون  چُھ  صاف  ظٲہر  کران  زِ  تمہِ  ساعتہٕ  ٲسۍ  پٔزۍ  پٲٹھۍ  زوٗنہِ  زٕہ  ٹُکرٕ  گٔمٕتۍ۔  یِمَو  لُکو  یِہ  واقعہ  أچھو  اوس  وُچھمُت،  تِہُنٛد  بیان  چُھ  زِ  ژۅدٲہِمہِ  تٲریخ  چہ  رٲژ  کٔھژ  زوٗن  تہٕ  یکایک  گٲس  زٕہ  ٹُکرٕ  تہٕ  اَمِکۍ  زٕہ  ٹُکرٕ  آے  نزدیکی  پہٲڑی  ہںدیو  دۅیو  طرفو  کِنۍ  اَتھہِ،  تہٕ  بِرندِس  منٛز  رلییِہ  دۅشوے۔  حدیثو  مطٲبق  چَھنہٕ  وٲعظن  ہٕندِ  امہِ  بیانٕچ  کانٛہہ  حقیقت  زِ  یِہ  واقعہ  اوس  حضور  صلی  اللہ  علیہ و سلمن  ہٕندِ  اشارٕہ  سٍتۍ  رونُما  سپُدمُت  یا  کُفّارِ  مکو  اوس  معجزُک  مُطالبہٕ  کوٚرمُت  تہٕ  اتھ  پیٚٹھ  اوس  یِہ  معجزہ  ہاونہٕ  آمُت﴾"
  },
  {
    "verse_id": 2,
    "translation": "مگر  یِمن  لُکن  ہُند  حال  چُھ  یِہ  خواہ  کانٛہہ  نشٲنی  وُچِھتن،  تِم  چِھ  بُتھ  پھِران،  تہٕ  ونان  چِھ  زِ  یِہ  چُھ  پکہٕ  وُن  جود۔"
  },
  {
    "verse_id": 3,
    "translation": "تِمو  کوٚر  ﴿اتھ  تہِ﴾  اِنکار  تہٕ  کٔرٕکھ  پننہِ  نٕفس  کیٚن  خوٲہشاتن  ہٕنزٕے  پیروی۔  پرٛتھ  کُنہِ  معاملس  چُھ  ٲخر  کار  أکِس  انجامس  واتُن۔"
  },
  {
    "verse_id": 4,
    "translation": "یِمن  لُکن  برونٛہہ  کُن  چِھ  ﴿پٔتِمیٚن  قومن  ہٕندۍ﴾  تِم  حالات  وٲتِمٕتۍ،  یِمن  منٛز  سرکشی  نِشہِ  باز  روزنہٕ  خاطرٕ  واریاہ  عبرتُک  سامان  چُھ۔"
  },
  {
    "verse_id": 5,
    "translation": "تہٕ  تِژھ  حکمت  یۅسہٕ  نصیحت  کِس  مقصدس  مکمل  پٲٹھۍ  پورٕ  چھےٚ  کران۔  مگر  نہیب  چِھنہٕ  یِمن  پیٚٹھ  کار  گر  سپدان۔"
  },
  {
    "verse_id": 6,
    "translation": "لہٰذا،  اے  نبیؐ،  یِمن  نِشہِ  پھِرِو  رۅخ۔  ییٚمہِ  دۅہ  ناد  لاین  وول  أکِس  سخت  ناگوار  چیزس  کُن  ناد  لایِہ،"
  },
  {
    "verse_id": 7,
    "translation": "لُکھ  نیرن  تھاریمژو  نظرو  سان  پننیو  قبرو  منٛزٕ  تِتھہٕ  پٲٹھۍ،  زنتہٕ  تِم  چٔھکرِتھ  ہالَو  آسن۔"
  },
  {
    "verse_id": 8,
    "translation": "ناد  لاین  وٲلِس  کُن  آسن  دَوان  پکان،  تہٕ  تِمے  مُنکرین  ﴿یِم  دُنیاہس  منٛز  اتھ  انکار  ٲسۍ  کران﴾  وَنَن  تمہِ  وقتہٕ  زِ  یِہ  دۅہ  چُھ  سیٚٹھہٕے  کِرٛیوٗٹھ۔"
  },
  {
    "verse_id": 9,
    "translation": "یِمو  برونٛہہ  چُھ  نوحؑ  سٕندۍ  قومن  اِنکار  کوٚرمُت۔  تِمو  دِیُت  سون  بندٕہ  اَپزِیور  قرار،  تہٕ  ووٚنُکھ  زِ  یِہ  چُھ  دیوانہٕ،  بیٚیہِ  چُھ  وُلٹہٕ  پٲٹھۍ  کھۅژناونہٕ  آمُت۔"
  },
  {
    "verse_id": 10,
    "translation": "ٲخر  کار  کوٚر  تٔمۍ  پننِس  ربّس  آلَو  زِ،  بٕہ  سپدُس  مغلوب  وۅنۍ  ہےٚ  ژٕ  یِمن  انتقام۔"
  },
  {
    "verse_id": 11,
    "translation": "تمہِ  پتہٕ  ترٲوۍ  اَسہِ  روٗدٕ  رانٹھہِ  سٍتۍ  آسمانٕکۍ  بَر  یَلہٕ،"
  },
  {
    "verse_id": 12,
    "translation": "تہٕ  زمین  کٔر  پھاسوِتھ  ناگن  منٛز  تبدیل،  تہٕ  یِہ  سورُے  آب  میوٗل  سۅ  کٲم  پوٗرٕ  کرنہٕ  خٲطرٕ  یۅسہٕ  مُقدّر  ٲس  سپٕزمٕژ۔"
  },
  {
    "verse_id": 13,
    "translation": "تہٕ  نوحؑ  کوٚر  اسہِ  أکِس  تختہٕ  واجِنہِ  تہٕ  کِلۍ  واجِنہِ  پیٚٹھ  سوار  ﴿مُراد  چھےٚ  سۅ  ناو  یۅسہٕ  طوفان  یِنہٕ  برونٹُھے  اللہ  تعالیٰ  سٕندِ  حُکمہٕ  حضرت  نوح  علیہ  السلامن  بنٲومٕژ  ٲس﴾"
  },
  {
    "verse_id": 14,
    "translation": "یۅسہٕ  سانہِ  نگرٲنی  منٛز  پکان  ٲس  یِہ  اوس  بدلہٕ  تس  شخصس  خٲطرٕ  یَس  ناقدری  ٲس  کرنہٕ  آمژٕ۔"
  },
  {
    "verse_id": 15,
    "translation": "سۅ  ناو  ترٲو  اسہِ  اکھ  نِشٲنی  بنٲوِتھ،  پتہٕ  چھا  کانٛہہ  نصیحت  قبول  کرن  وول؟"
  },
  {
    "verse_id": 16,
    "translation": "وُچِھو،  کِیُتھ  اوس  میون  عذاب  تہٕ  کِتھۍ  ٲسۍ  میٲنۍ  نہیب۔"
  },
  {
    "verse_id": 17,
    "translation": "اَسہِ  چُھ  یِہ  قرآن  نصیحت  خٲطرٕ  آسان  ذریعہ  بنوومُت،  ﴿مطلب  چُھ  یِہ  زِ  نصیحتُک  اکھ  ذریعہِ  چِھ  تِم  عبرتناک  عذاب  یِم  سرکش  قومن  پیٚٹھ  نٲزِل  سپٕدۍ،  تہٕ  دوٚیم  ذریعہ  چُھ  یِہ  قرآن  یُس  دلٲیلو  تہٕ  وعظ  و  تلقین  سٍتۍ  تۅہیِہ  سِیٔز  وَتھ  چُھو  وَنان۔  گۅڈنِکہِ  ذریعہ  کھۅتہٕ  چُھ  نصیحتُک  یِہ  ذریعہِ  زیادٕہ  سہل،  تیٚلہِ  کیازِ  چِھونہٕ  توٚہۍ  امہِ  نِشہِ  فٲیدہ  تُلان  تہٕ  عذاب  وُچھنَسٕے  پیٚٹھ  چِھو  اِصرار  کران  پکان؟﴾  وۅنۍ  چھا  کانٛہہ  نصیحت  رٹن  وول؟"
  },
  {
    "verse_id": 18,
    "translation": "عادن  کوٚر  اِنکار،  پتہٕ  وُچِھتَو  کِیُتھ  اوس  میون  عذاب  تہٕ  کِتھۍ  ٲسۍ  میٲنۍ  نہیب۔"
  },
  {
    "verse_id": 19,
    "translation": "اسہِ  سوٗز  اکہِ  پیہم  نحوست  کہ  دۅہ  تِمن  پیٚٹھ  سخت  طوفٲنی  ہوا،"
  },
  {
    "verse_id": 20,
    "translation": "یُس  لُکن  تھوٚد  تُلۍ  تُلۍ  تِتھہٕ  پٲٹھۍ  اوس  چھکان  زنتہٕ  تِم  موٗلہٕ  درٛامٕتۍ  کھٔزٕر  کُلۍ  ٲسۍ۔"
  },
  {
    "verse_id": 21,
    "translation": "لہٰذا،  وُچِھو  کِیُتھ  اوس  میون  عذاب  تہٕ  کِتھۍ  ٲسۍ  میٲنۍ  نہیب۔"
  },
  {
    "verse_id": 22,
    "translation": "اسہِ  چُھ  یِہ  قرآن  نصیحت  خٲطرٕ  آسان  ذریعہ  بنوومُت،  وۅنۍ  چھا  کانٛہہ  نصیحت  رٹن  وول؟"
  },
  {
    "verse_id": 23,
    "translation": "ثمودن  کوٚر  سانین  نہیبن  اِنکار،  تہٕ  لٔگۍ  وَننہِ،  اکھ  کُنُے  نفر  یُس  اَسی  منٛز  چُھ،  کیا  وۅنۍ  پکوٕہ  أسۍ  أمِس  پتہٕ  پتہٕ؟  أمۍ  سُند  اِتباع  کروٕہ  أسۍ  قبول؟"
  },
  {
    "verse_id": 24,
    "translation": "تیٚلہِ  گوٚو  اَمِیُک  معنی  یِہ  زِ  أسۍ  چِھ  باورٕ  گٔمٕتۍ  تہٕ  سانہِ  عقلہِ  چُھ  تاوَن  پیوٚمُت۔"
  },
  {
    "verse_id": 25,
    "translation": "کیا  اسہِ  درمیان  اوسا  بس  یۅہے  اکھ  شخص،  یَس  پیٚٹھ  خُداے  سٕنز  ذِکر  آیِہ  نٲزِل  کرنہٕ؟  نَہ،  بلکہ  چُھ  یِہ  سارِوٕے  کھۅتہٕ  ؤسۍ  پایِہ  اَپزِیور  تہٕ  خۅد  پسند۔"
  },
  {
    "verse_id": 26,
    "translation": "﴿اَسہِ  ووٚن  پننِس  پیغبرس﴾  پگہٕے  لگہِ  یِمن  پے  زِ  کُس  چُھ  سارِوٕے  کھۅتہٕ  ؤسۍ  پایِہ  اَپزِیور  تہٕ  خۅد  پسند۔"
  },
  {
    "verse_id": 27,
    "translation": "أسۍ  سوزون  اوٗنٹِنۍ  یِہندِ  خٲطرٕ  فتنہٕ  بنٲوِتھ،  وۅنۍ  وُچھ  صبر  سان  یِمن  کیا  انجام  چُھ  سپدان۔"
  },
  {
    "verse_id": 28,
    "translation": "یِمن  وَن  زِ  آب  سپدِ  یِمن  تہٕ  اوٗنٹِنہِ  درمیان  تقسیم،  تہٕ  پرٛتھ  کانٛہہ  یِیہِ  پننہِ  وارِ  ہٕندِ  دۅہ  آبس۔  ﴿یِہ  چھےٚ  تشریح  امہِ  ارشادٕچ  زِ،  أسۍ  سوزون  اوٗنٹِنۍ  یِہندِ  خٲطرٕ  فتنہٕ  بنٲوِتھ۔  سُہ  فِتنہٕ  اوس  یِہ  زِ  اچانک  آیِہ  تِمن  برونٛہہ  کُن  اکھ  اوٗنٹِنۍ  اَننہٕ  تہٕ  تِمن  آو  وَننہٕ  زِ  اکہِ  دۅہ  چیٚیِہ  یٔہے  یٲژ  تریش  تہٕ  دوٚیِمہِ  دۅہ  ہیٚکِو  توٚہۍ  سٲری  پننہِ  خٲطرٕ  پننیٚن  جانورن  خٲطرٕ  آب  نِتھ۔  أمۍ  سٕنزِ  وارِ  ہٕندِ  دۅہ  گژِھہ  نہٕ  تۅہیِہ  منٛزٕ  کانٛہہ  شخص  کُنہِ  ناگس  یا  کِریرِس  پیٚٹھ  آب  نِنہٕ  خٲطرٕ  یُن  تہٕ  نہ  گژِھہ  پنٕنۍ  جانور  تریش  چاونہٕ  مۅکھہٕ  اَنُن۔  یِہ  چلینج  اوس  تس  شخصہٕ  سٕندِ  طرفہٕ  دِنہٕ  آمُت  یَس  متعلق  تِم  پانہٕ  ٲسۍ  ونان  زِ  أمِس  چُھنہٕ  کانٛہہ  لاو  لشکر،  نَہ  چَھس  کانٛہہ  بٔڈ  جماعت  ڈٔکھِس﴾"
  },
  {
    "verse_id": 29,
    "translation": "ٲخر  کار  کوٚر  تِمو  پننِس  نفرس  آلو  تہٕ  تٔمۍ  رٔٹ  امہِ  کامہِ  ہٕنز  ذمہٕ  دٲری  تہٕ  مٲرٕن  اوٗنٹِنۍ۔"
  },
  {
    "verse_id": 30,
    "translation": "پتہٕ  وُچھتو  کِیُتھ  اوس  میون  عذاب  تہٕ  کِتھۍ  ٲسۍ  میٲنۍ  نہیب۔"
  },
  {
    "verse_id": 31,
    "translation": "اسہِ  تروو  تِمن  پیٚٹھ  بس  اکھ  دھماکہٕ،  تہٕ  تِمن  گوٚو  کاٹھہٕ  ہَڈرٕکہِ  کاٹھٕکۍ  پٲٹھۍ  بوٚس۔  ﴿یِم  لُکھ  چار  وٲے  چِھ  رچھان  تِم  چِھ  یِمن  محفوظ  تھاونہٕ  مۅکھہٕ  لوریٚو  تہٕ  کٔنڈۍ  ہریٚو  سٍتۍ  اکھ  بَڈُر  بناوان۔  اَمہِ  ہَڈرچہِ  کٔنڈۍ  ہرِ  چھےٚ  وارٕ  وارٕ  ہۅکھان  تہٕ  چارواین  ہٕنٛدِ  یِنہٕ  گژھنہٕ  سٍتۍ  چُھ  تِمن  بۅس  گژھان۔  قومِ  ثمود  چن  مانٛڈنہٕ  آمژن  لاشن  چُھ  أتھۍ  بوٚسِس  سٍتۍ  ہِشر  آمُت  دِنہٕ﴾۔"
  },
  {
    "verse_id": 32,
    "translation": "اسہِ  چُھ  یِہ  قرآن  نصیحت  خٲطرٕ  سہل  ذریعہ  بنوومُت،  چھا  وۅنۍ  کانٛہہ  نصیحت  رَٹن  وول؟"
  },
  {
    "verse_id": 33,
    "translation": "لوطؑ  سٕندۍ  قومن  کوٚر  نہیبن  اِنکار،"
  },
  {
    "verse_id": 34,
    "translation": "تہٕ  اسہِ  سوٗز  پتھراو  کرن  وول  ہوا  تِمن  پیٚٹھ۔  صرف  روٗدۍ  لوٗط  سٕندۍ  گر  وٲلۍ  تمہِ  نِشہِ  محفوظ۔  تِم  کٔڑۍ  اسہِ  پننہِ  فضل  سٍتۍ  رٲژ  ہٕندِ  پٔتِمہِ  پہرٕ  بچٲوِتھ۔"
  },
  {
    "verse_id": 35,
    "translation": "یِہ  جزا  چِھ  أسۍ  دِوان  پرٛتھ  تس  شخصس  یُس  شُکر  گزار  چُھ  آسان۔"
  },
  {
    "verse_id": 36,
    "translation": "لوٗط  علیہ  السلامن  کٔرۍ  پننہِ  قومٕکۍ  لُکھ  سانہِ  تھپہِ  نِشہِ  خبردار،  مگر  تِم  روٗدۍ  سٲری  نہیب  مشکوک  سمجھِتھ  بحث  کٔرۍ  کٔرۍ  نظر  انداز  کران۔"
  },
  {
    "verse_id": 37,
    "translation": "پتہٕ  کٔر  تِمو  سُہ  ﴿لوطؑ﴾  پننیٚن  پژھیٚن  حفاظت  کرنہٕ  نِشہِ  پتھ  رٹنٕچ  کوشش۔  ٲخر  کار  نِیوو  اَسہِ  تِمن  أچھ  گاش،  زِ  وچِھو  وۅنۍ  میانہِ  عذابُک  تہٕ  نہیبن  ہُند  مزٕہ۔"
  },
  {
    "verse_id": 38,
    "translation": "صُبحٲے  رٔٹۍ  تِم  أکۍ  اَٹل  عذابن۔"
  },
  {
    "verse_id": 39,
    "translation": "وُچِھو  وۅنۍ  مزٕہ  میانہِ  عذابُک  تہٕ  میانیٚن  نہیبن  ہُند۔"
  },
  {
    "verse_id": 40,
    "translation": "اسہِ  چُھ  یِہ  قرآن  نصیحت  خٲطرٕ  آسان  ذریعہ  بنوومُت،  لہٰذا،  چھا  کانٛہہ  نصیحت  رَٹن  وول۔"
  },
  {
    "verse_id": 41,
    "translation": "تہٕ  آلِ  فرعونس  نِشہِ  تہِ  ٲسۍ  نہیب  آمٕتۍ۔"
  },
  {
    "verse_id": 42,
    "translation": "مگر  تِمو  کوٚر  سانین  تمام  نشٲنین  انکار۔  ٲخرس  پیٚٹھ  رٔٹۍ  اسہِ  تِم  یِتھہٕ  پٲٹھۍ  کانٛہہ  زبردست  قدرت  وول  رَٹان  چُھ۔"
  },
  {
    "verse_id": 43,
    "translation": "کیا  تُہٕندۍ  کُفّار  چھا  کینہہ  تِمو  لُکو  کھۅتہٕ  بہتر؟  ﴿خطاب  چُھ  قریش  لُکن  کُن۔  مطلب  چُھ  یِہ  زِ  ٲخر  کیا  خوبی  چھےٚ  تۅہیِہ  منٛز،  تۅہیِہ  کم  لعل  جوٲہر  چِھو  لٲگِتھ  زِ  یتھ  کُفرس،  تکذیبس  تہٕ  ہٹ  دھرمی  ہٕنزِ  رٔوِشہِ  پیٚٹھ  باقی  قومن  سزا  آو  دِنہٕ،  سۅے  کٔرِو  توٚہۍ  اختیار  تہٕ  تۅہیِہ  یِیَو  نہٕ  سزا  دِنہٕ؟﴾  کِنہٕ  آسمٲنی  کتابن  منٛز  چھےٚ  تُہندِ  خٲطرٕ  کانٛہہ  معٲفی  لیٚکھِتھ؟"
  },
  {
    "verse_id": 44,
    "translation": "کِنہٕ  یِمن  لُکن  ہُند  وَنُن  چُھ  یِہ  زِ  أسۍ  چِھ  اکھ  مضبوط  جوتھہٕ،  پنُن  بچاو  کرو؟"
  },
  {
    "verse_id": 45,
    "translation": "عنقریب  کھیٚیِہ  یِہ  جۅتھہٕ  شکست  تہٕ  یِم  سٲری  یِن  پوٚت  پھِیرِتھ  ژلان  وُچھنہٕ۔"
  },
  {
    "verse_id": 46,
    "translation": "بلکہ  چُھ  یِمن  سٍتۍ  نِپٹاونہٕ  خٲطرٕ  اصل  وعدُک  وقت  قیامت،  تہٕ  سۅ  چھےٚ  بٔڑ  آفت  تہٕ  بیٚیہِ  چُھ  زیادہ  تلخ  ساعت۔"
  },
  {
    "verse_id": 47,
    "translation": "یِم  مجرم  لُکھ  چِھ  درحقیقت  غلط  فہمی  منٛز  مبتلا  تہٕ  یِمن  چُھ  عقلہِ  پیٚومُت  تاوَن۔"
  },
  {
    "verse_id": 48,
    "translation": "ییٚمہِ  دۅہ  یِم  بُتھۍ  کھکھرِ  نارس  یِن  تراونہٕ  تمہِ  دۅہ  یِیہِ  یِمن  وَننہٕ  زِ  وُچِھو  وۅنۍ  نارٕ  چپٲژ  ہُنٛد  مزٕہ۔"
  },
  {
    "verse_id": 49,
    "translation": "اسہِ  چُھ  پرٛتھ  کانٛہہ  چیز  اکہِ  تقدیرٕ  سان  پٲدٕ  کوٚرمُت،  ﴿یعنی  دُنیاہُک  کانٛہہ  تہِ  چیز  چُھنہٕ  ہٕٹہٕ  مٕٹہٕ  پٲدٕ  آمُت  کرنہٕ،  بلکہ  چُھ  پرٛتھ  چیزُک  اکھ  تقدیر  ییٚمہِ  مطابق  سُہ  أکِس  مقرر  وقتس  پیٚٹھ  بنان  چُھ،  اکھ  خاص  شکل  چُھ  اختیار  کران،  أکِس  خاص  حدس  تام  چُھ  پھانپھلان،  أکِس  خاص  وقتس  تام  چُھ  موجود  روزان  تہٕ  أکِس  خاص  وقتس  پیٚٹھ  چُھ  ختم  گژھان﴾"
  },
  {
    "verse_id": 50,
    "translation": "تہٕ  سون  حُکم  چُھ  بس  اَکوے  حکم  آسان،  تہٕ  أچھ  ٹیٖنٹھ  سپدانٕے  چُھ  سُہ  عملہِ  منٛز  یِوان۔"
  },
  {
    "verse_id": 51,
    "translation": "تۅہیِہ  ہِوۍ  واریاہ  چِھ  اسہِ  ہلاک  کٔرِمٕتۍ،  چھا  وۅنۍ  کانٛہہ  نصیحت  رَٹن  وول؟"
  },
  {
    "verse_id": 52,
    "translation": "یِکینژھاہ  یِمو  کوٚرمُت  چُھ  سُہ  سورُے  چُھ  رجسٹرن  منٛز  موجود۔"
  },
  {
    "verse_id": 53,
    "translation": "تہٕ  پرٛتھ  کانٛہہ  لۅکٕٹ  بٔڑ  کتھ  چھےٚ  لیٚکھِتھ  موجود۔"
  },
  {
    "verse_id": 54,
    "translation": "نا  فرمٲنی  نِشہِ  پرہیز  کرن  وٲلۍ  آسن  یقیناً  باغن  تہٕ  کۅلن  منٛز۔"
  },
  {
    "verse_id": 55,
    "translation": "پزِ  عزت  چِہ  جایِہ،  بٔڈِس  ذی  اقتدار  بادشاہس  نکھہٕ۔"
  }
]