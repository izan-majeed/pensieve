[
  {
    "verse_id": 1,
    "translation": "سٲرِی  حمُد  تہٕ  ثنا  چھِ  سزاوار  تس  معبودِ  برحقس  ییٚمۍ  پٲدٕہ  کٔرۍ  آسمان  تہٕ  زمین  بیٚیہِ  ییٚمۍ  پٲدٕہ  کٔرۍ  گٹہٕ  تہٕ  گاش،  یُتھ  قدرت  وول  ٲسِتھ  چھِ  کٲفر  پننِس  پروردِگارس  سٍتۍ  برابر  تھاوان  مخلوقو  أندرٕہ  معبودانِ  بٲطِلن  ﴿کُجا  خالق  تہٕ  کُجا  مخلوق﴾۔"
  },
  {
    "verse_id": 2,
    "translation": "سُہ  گوو  سُے  پٲدٕہ  کروُن  ییٚمۍ  توٚہۍ  کٔرِو  ربہِ  نِشہِ  بواسطہ  حضرتِ  آدم  علیہ  السلام۔  توپتہٕ  کوٚرُن  مُقرر  اکھ  وقتاہ  پرتھ  أکۍ  سٕندِ  زیٚنہٕ  تہٕ  مرنہٕ  خٲطرٕ،  بیاکھ  وقتاہ  چُھ  تس  نِشہِ  مُقرر  تہٕ  معین  تُہٕندِ  دُبارٕہ  زِندٕہ  سپدنہٕ  خٲطرٕ،  توتہِ  تہِ  چھِ  تۅہیہِ  اندر  بعض  لوٗکھ  شک  تہٕ  تردُد  کران  مرنہٕ  پتہٕ  بیٚیہِ  زِندٕہ  سپدنس  منٛز۔  حالانکہ  ییٚمۍ  ذاتِ  پاکن  سورُے  گۅڈٕہ  پٲدٕہ  کوٚر  تٔمِس  نِش  کیاہ  عجٲیب  چُھ  دوبارٕہ  بیٚیہِ  پٲدٕہ  کرُن۔"
  },
  {
    "verse_id": 3,
    "translation": "بیٚیہِ  چُھ  سُے  معبودِ  برحق  آسمانن  منٛز  تہٕ  زمینن  منٛز  تہِ۔  تس  ورٲے  چھِ  سٲرِی  معبودانِ  بٲطِل،  زانان  چُھ  سُہ  تُہٕندۍ  پوٗشیدٕہ  احوال  تہِ۔  لۅتہِ  لۅتہِ  تہٕ  بڈِ  بڈِ  کتھہٕ  تہٕ  بیٚیہِ  چُھ  زانان  تہِ  سورُے  یہِ  توٚہۍ  کران  چھِو  نیک  وبدعملو  أندرٕہ۔  یِم  تریٚشوے  آیات  کریمو  سٍتۍ  سپُد  ثٲبِت  توحیدِ  بٲری  تعالیٰ  کیازِ  یس  اندر  یِم  صِفات  آسن  سُے  چُھ  عبادتس  سزاوار  بیٚیہِ  نہٕ  کانہہ۔"
  },
  {
    "verse_id": 4,
    "translation": "بیٚیہِ  چُھنہٕ  یِمن  مکہ  کین  کٲفرن  تہٕ  مُنکرن  نِشہِ  خداے  سٕندِ  وحدانیت  کیو  نِشانو  أندرٕہ  کانہہ  نِشاناہ  کانہہ  دلیلاہ  واتان۔  مگر  تِم  چھِ  تِمو  نِشانو  تہٕ  دلیلو  نِشہِ  بُتھ  پھِران۔"
  },
  {
    "verse_id": 5,
    "translation": "چنانچہ  تِمو  کوٚر  انکار  یتھ  پٔزِس  قرآنِ  مجیدس  ییٚلہِ  سُہ  تِمن  نِشہِ  ووت۔  مگر  تِمن  ہٕندِ  امہِ  انکار  کرنہٕ  تہٕ  بُتھ  پھِرنہٕ  نِشہِ  ییہِ  نہٕ  أچھ  ٹُونہٕ،  جلدی  لگہِ  تِمن  پتہ  تمہِ  چیزُک  یتھ  تِم  ٹھٹھہٕ  کران  ٲسۍ  یعنی  عذابس  گژھن  گرفتار۔"
  },
  {
    "verse_id": 6,
    "translation": "کیاہ  تِمو  وُچھناہ  پننین  سفرن  اندر۔  اسہِ  کٍژاہ  اُمژٕ  چھےٚ  ہلاک  کرِ  مژٕ  یِمن  اسہِ  دنیاہس  اندر  سُہ  وقت  تہٕ  طاقت  دیُتمُت  اوس  یُس  نہٕ  تۅہیہِ  دیُتمُت  چُھ۔  بیٚیہِ  ٲسۍ  أسۍ  تِمن  پٮ۪ٹھ  آسمان  کہ  طرفہٕ  پے  در  پے  وِزِ  وِزِ  روٗد  تراوان،  بیٚیہِ  آسہٕ  اَسہِ  تِہٕنزو  بستیو  منزٕ  جۅیہِ  تہٕ  کۅلہٕ  جٲری  کرِمَژٕہ۔  باوجودآں  کٔرۍ  اسہِ  تِم  ہلاک  تِہٕندیو  گُنہو  تہٕ  نافرمٲنیو  سببہٕ،  توپتہٕ  کرِ  اسہِ  تِمن  پتہٕ  وارِیاہ  جمٲژ  پٲدٕہ۔  یِتھے  پٲٹھۍ  تۅہیہِ  پٮ۪ٹھ  تہِ  تُہٕنزِ  نافرمٲنی  سببہٕ  أسۍ  عذاب  نٲزِل  کرو۔  یہِ  کیاہ  عجٲیِب  چُھ۔"
  },
  {
    "verse_id": 7,
    "translation": "تِمن  لوٗکن  ہٕںدِ  کُفرو  عنادٕچ  چھےٚ  یہِ  کیفیت  کہ  ہرگاہ  أسۍ  کاغذس  پٮ۪ٹھ  لیٚکھِتھ  کتاباہ  تۅہیہِ  پٮ۪ٹھ  نٲزِل  کرہو  توپتہٕ  کرہن  تِم  پننیو  اتھو  سٍتۍ  تتھ  تھپھ۔  توتہِ  ونہن  یِم  کٲفر  تہٕ  مُنکر  یہِ  چُھنہٕ  مگر  ٹاکارٕہ  ہیوٗ  جود  تہٕ  سحرٕ  کیازِ  ییٚلہِ  نہٕ  دِل  کِنۍ  مانُن  غرض  چُھ  آسان  تیٚلہِ  چُھ  پرتھ  دلیلہِ  نسبت  کینہہ  نتہٕ  کینہہ  کٕٹھ  یِوان  کڈنہٕ۔"
  },
  {
    "verse_id": 8,
    "translation": "بیٚیہِ  ووٚن  یِمو  کٲفرو  کیازِ  چُھنہٕ  نٔنۍ  پٲٹھۍ  نٲزِل  سپدان  حضرتِ  محمدس  صلی  اللہ  علیہ  و سلم  پٮ۪ٹھ  کانہہ  ملکاہ  یُس  یِہٕندِس  پیغمبر  آسنس  پٮ۪ٹھ  تصدیق  کرِ  ہا،  اللہ  تعالیٰ  چُھ  فرماوان  ہرگاہ  أسۍ  نٲزِل  کرہون  ملکاہ  یِتھہٕ  پٲٹھۍ  یِم  یژھان  ٲسۍ،  تیٚلہِ  ییہِ  ہا  قصے  ختم  کرنہٕ  یعنی  تتھ  صورتس  اندر  ہرگاہ  تِم  ایمان  انہٕ  ہن  نہٕ،  تیٚلہِ  ییہِ  ہا  تِہٕندِ  ہلاکتُک  تہٕ  گالنُک  حکُم  جٲرِی  کرنہٕ  یتھ  اندر  نہٕ  تِمن  کُنہِ  قسمہٕ  مہلت  ییہِ  ہا  دِنہٕ  موجود  صورتس  اندر  آیہِ  تِمن  مہلت  دِنہٕ  یُتھ  تِمن  توبہٕ  کرنُک  موقعہٕ  حٲصِل  سپدِ۔"
  },
  {
    "verse_id": 9,
    "translation": "بیٚیہِ  ہرگاہ  أسۍ  پیغمبر  بنٲوِتھ  سوزٕہون  کانہہ  ملک،  سُہ  تہِ  کرہون  أسۍ  بصورت  انسان  کیازِ  عام  انسانن  چُھنہٕ  طاقت  ملک  وُچھنُک،  توپتہٕ  تراو  ہوکھ  أسۍ  تِم  تِمنٕے  شُبہن  اندر  یِمن  اندر  وٕنِکیٚنس  تِم  پیٚمٕتۍ  چھِ،  تمہِ  ساعتہٕ  تہِ  ونہن  تِمے  کتھہٕ  یِم  وٕنِکیٚنس  ونان  چھِ  تٔمسٕندِس  بصورت  انسان  آسنس  پٮ۪ٹھ  کرٕہن  شُبہٕ  خبر  چھا  یہِ  چھا  ملک  کِنہٕ  چُھنہٕ۔  لہٰذا  مہ  سپدِوتوٚہۍ  یا  رسول  اللہ  یِہٕنٛزو  کتھو  سٍتۍ  آزُردٕہ  یہِ  نو  کتھاہ  چھَنہٕ۔"
  },
  {
    "verse_id": 10,
    "translation": "پٔزۍ  پٲٹھۍ  ٹھٹھہٕ  آو  کرنہٕ  تِمن  پیغمبرن  سٍتۍ  یِم  تۅہیہِ  برونٹھ  ٲسۍ۔  توپتہٕ  ؤلۍ  تِم  تٔمی  عذابن  یتھ  تِم  ٹھٹھہٕ  کران  ٲسۍ۔  یی  بنہِ  یِمن  لوٗکن  تہِ  یِم  تۅہیہِ  ٹھٹھہٕ  کران  چھِو۔  لہٰذا  مہ  بانبرِو  کینہہ۔"
  },
  {
    "verse_id": 11,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و سلم  اے  لوٗکو  پھیرِو  توٚہۍ  سٲرسٕے  زمینس  توپتہٕ  وُچھُو  کیاہ  چُھ  سپُدمُت  انجام  مُنکرن  ہُند  یِمو  سٲنۍ  آیات  اپُز  زٲنۍ۔"
  },
  {
    "verse_id": 12,
    "translation": "پرژِھیوکھ  توٚہۍ  یا  رسول  اللہؐ  آسمان  وزمینس  منٛز  یہِ  چُھ  تہِ  کُہُند  چُھ،  تِم  نے  امیُک  جواب  ونن  یورے  فرمٲوِیوکھ،  سورُے  چُھ  معبودِ  برحق  سُند  کیازِ  امیُک  جواب  چُھنہٕ  امہِ  ورٲے  کِہِنۍ،  تٔمۍ  چھےٚ  ذمہٕ  ہیٚژ  مٕژ  پانس  پٮ۪ٹھ  لوٗکن  نسبت  مہربٲنی  کرٕنۍ۔  یِم  شِکہٕ  نِشہِ  تو  بہٕ  کرن،  ضروٗر  کرِ  تۅہیہِ  سارنٕے  جمع  قیامتٕکۍ  دۅہ  توپتہٕ  ہیٚیہِ  سارِنٕے  حساب  قیامتٕکۍ  دۅہ  گوو  ییٚمکِس  یِنس  منٛز  نہٕ  شکھٕے  چُھ  کانہہ۔  اللہ  تعالیٰ  چُھ  فرماوان  ڈیٹھہ  کیُتھ۔۔۔۔ توٚہۍ  یِمن  کٲفرن  توحیدچہ  دلیلہٕ  رحمتُک  تہٕ  عذابُک  وعدٕہ  وعیدٕہ  کٔرِو،  مگر  یِمو  لوٗکو  پنٕنۍ  پان  پانے  نقصانس  تہٕ  تاوانس  منٛز  تروو  تِم  پژھ  کرن  نہٕ  ایمان  انن  نہٕ۔  کیازِ  یِمو  چھےٚ  پنٕنۍ  عقل  تہٕ  نظر  صحیح  ضایع  کٔرمٕژ۔  کانہہ  چیز  حٲصِل  کرنہٕ  خٲطرٕ  چُھ  قوتِ  فکریہ  استعمال  کرُن  تہِ  ضروٗری  آسان۔  تتھ  قوتس  چھِنہٕ  تِم  کٲمٕے  ہیٚوان۔  لہٰذا  کِتھہٕ  پٲٹھۍ  انن  تِم  ایمان۔"
  },
  {
    "verse_id": 13,
    "translation": "بیٚیہِ  چُھ  تِہُندُے  تہِ  سورُے  یہِ  راتس  منٛز  تہٕ  دۅہس  منٛز  روزِتھ  چُھ۔  یعنی  مکان  و  زمانس  منٛز  یہِ  کینژھاہ  چُھ  تہِ  چُھ  تِہُندُے،  سُے  چُھ  سورُے  بوزٕوُن  سورُے  زانہٕ  وُن۔"
  },
  {
    "verse_id": 14,
    "translation": "فرمٲوِیوکھ  توٚہۍ  یا  رسول  اللہؐ،  اے  کٲفرو  توٚہۍ  چھِو  یژھان  کہ  بہٕ  کیاہ  رٹن  معبودِبرحقس  ورٲے  بیٚیہِ  کانہہ  دوستاہ  مددگاراہ  تہٕ  معبوداہ  یسٕنٛز  عبادت  بہٕ  کرٕ  سُہ  ترٲوتھ  یُس  آسمانن  ہُند  تہٕ  زمینن  ہُند  پٲدٕہ  کروُن  چُھ،  بیٚیہِ  چُھ  سارِنٕے  کھیاوان،  تس  چُھنہٕ  کھیاوان  کانہہ۔  کیازِ  سُہ  چُھ  کھیٚنہٕ  چیٚنہٕ  نِشہِ  مُنزہ  تہٕ  پاک،  فرمٲوِیوکھ  توٚہۍ  یا  رسول  اللہؐ  یِمو  عقلی  دلیلو  علاوٕہ  چھےٚ  نقلی  دلیلہٕ  یِمو  موجوب  نہٕ  بہٕ  کُنہِ  صور  تہٕ  تس  ورٲے  کانہہ  معبود  زانن۔  سۅ  نقلی  دلیل  گٔیہِ  یہے  کہ  مےٚ  آو  امر  کرنہٕ  کہ  بہٕ  آسہٕ  گۅڈنِکُے  حُکمس  تعمیل  کروُن۔  بیٚیہِ  آم  حکُم  کرنہٕ  یُتھ  نہٕ  ہرگِز  بٔنِو  توٚہۍ  شِرک  انہٕ  وٕنیو  أندرٕہ۔  یہِ  ییٚلہِ  تس  صٲحِبس  وننہٕ  آو  یُس  صٲحب  شِرک  اننہٕ  نِشہِ  معصوم  تہٕ  پاک  چُھ۔  وۅنۍ  چھَنہٕ  بیین  ہٕنٛز  کتھٕے۔  "
  },
  {
    "verse_id": 15,
    "translation": "فرمٲوِیوکھ  توٚہۍ  یا  رسول  اللہؐ  بہٕ  چُھس  کھوژان  ہرگاہ  بہٕ  نافرمٲنی  کرٕ  پروردگارس  پننِس،  بڈِ  دۅہکِس  عذابس۔  یُس  عذاب  حکُم  نہٕ  مانہٕ  وٕنین  کرنہٕ  ییہِ۔  سُہ  بوٚڈ  دۅہ  گوو  قیامتُک  دۅہ۔"
  },
  {
    "verse_id": 16,
    "translation": "یس  أکِس  نِشہِ  تمہِ  دۅہُک  عذاب  پتھ  ییہِ  رٹنہٕ  بیشک  تس  کوٚر  خداین  بوٚڈ  رحم،  سۅے  گٔیہِ  نٔنۍ  رستگٲری  تہٕ  کامیٲبی  یعنی  تمہِ  دۅہ  کہ  عذاب  نِشہِ  نجات  لبُن۔"
  },
  {
    "verse_id": 17,
    "translation": "اے  انسان  ہرگہ  ژےٚ  واتنٲوِی  اللہ  تعالیٰ  کانہہ  تکلیفاہ  کانہہ  بلایاہ  کانہہ  بیمٲریاہ  کُنہٕ  تنگیاہ  پس  چُھنہٕ  کانہہ  اکھاہ  یُس  تتھ  تکلیفس  ژےٚ  نِشہِ  تتھ  تکلیفس  دوٗر  ہیٚکہِ  کٔرِتھ  تس  معبودِ  برحقس  ورٲے،  ہرگاہ  سُہ  واتنٲوِی  ژےٚ  کانہہ  خٲراہ  صحتاہ  دولتھاہ،  تسٕند  اتھہٕ  کانہہ  رٔٹِتھ  ہیٚکہِ  نہٕ،  سُہ  چُھ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 18,
    "translation": "سُے  چُھ  غٲلِب  پننین  بندن  پٮ۪ٹھ،  بیٚیہِ  چُھ  سُے  بوٚڈ  حِکمت  وول  سارِچی  خبر  تھاوٕوُن۔"
  },
  {
    "verse_id": 19,
    "translation": "توٚہۍ  پرژِھو  یِمن  تو  حید  ورسالت  کین  مُنکرن  کہ  ساروٕے  أندرٕہ  کُس  چُھ  بوٚڈ  گواہ  آسنہٕ  کِنۍ۔  ییٚمۍ  سٕندِ  گوٲہی  سٍتۍ  کُنہِ  مُختلف  فیہ  مسلس  منٛز  فٲصلہٕ  ییہِ  کرنہٕ،  یورے  فرمٲوِیوکھ  توٚہۍ  کہ  سارِوٕے  کھۅتہٕ  چُھ  بوٚڈ  گواہ  آسنہٕ  کِنۍ  اللہ  تعالیٰ۔  سُے  چُھ  مےٚ  منٛز  تہٕ  تۅہیہِ  منٛز  گواہ،  کیاہ  توٚہۍ  چھِواہ  امہ  بجہِ  گوٲہی  پتہٕ  تہِ  گوٲہی  دِوان  کہ  خدایس  سٍتۍ  کیاہ  چُھ  بیٚیہِ  کانہہ  معبود  تہِ  شریک۔  ہرگاہ  تِم  دپن  تِم  چھِ  توتہِ  امہِ  شِرکٕچ  گوٲہی  دِوان۔  تتھ  صورتس  منز  چُھ  تِمن  سٍتۍ  گفتگو  کرُن  بےکار،  توٚہۍ  فرمٲوِیوکھ  بہٕ  ہرگِز  یژِھہ  کتھہِ  ہٕنٛز  گوٲہی  چُھسنہٕ  دِوان،  توٚہۍ  فرمٲوِیوکھ  تتھ  صورتس  اندر  پنُن  اعتقاد  کہ  سُہ  معبود  چُھو  نا  مگر  کُنُے۔  بہٕ  چُھس  بیزار  تِمو  چیزو  نِشہِ  یِم  چیز  توٚہۍ  تس  شریک  ٹھہراوان  چِھو۔  رسالتس  متعلق  چھِ  کٲفر  ونان  کہ  اسہِ  پرژھ  یہود  و  نصاریٰ  ہن  تتھ  متعلق  چھےٚ  یہِ  کتھ  محقق  کہ۔"
  },
  {
    "verse_id": 20,
    "translation": "تِم  لوٗکھ  یِمن  اسہِ  کتاب  عطا  کٔر  تِم  چھِ  أمِس  پیغٕبرِ  برحقس  شک  وشُبہٕ  ورٲے  تِتھےٕ  پٲٹھۍ  زانان  تہٕ  پرزٕہ  ناوان  گۅڈٕہ  پٮ۪ٹھے  یِتھہٕ  پٲٹھۍ  پننین  نیٚچوین  زانان  تہٕ  پرزٕناوان  چھِ،  یِمو  لوٗکو  باوجودِ  شہادت  کُبری  یعنی  بٔڈگوٲہی  آسنٕکہِ  باوجود  پنُن  پان  تاوانس  تہٕ  نقصانس  منٛز  ترٲوۍ  تِم  حض  پژھ  کرن  نہٕ،  نہ  توحیدس  نہ  رسالتس۔  یِم  مُنکرین  توحید  ورسالت  چھِ  عقلاً  تہِ  نہایت  بے  انصاف۔"
  },
  {
    "verse_id": 21,
    "translation": "بیٚیہِ  کُس  اکھاہ  چُھ  یُتھ  ظٲلِم  تہٕ  بے  انصاف  تس  شخصہٕ  سٕندِ  کھۅتہٕ  ییٚمۍ  اپُز  نوٚوروو  کُنِس  خدایس  پٮ۪ٹھ  شریک  ٹھہراونہٕ  سٍتۍ،  یا  اپُزۍ  زٲنِنۍ  تِہٕندۍ  آیات  یِم  پیغمبرن  عطا  آے  کرنہٕ  پٔزۍ  پٲٹھۍ  کامیٲبی  تہٕ  رستگٲری  چھنہٕ  ہرگِز  یِتھیٚن  ظٲلِمن  قیامتُک  دۅہ  بلکہ  آسن  تِم  گرفتار  عذاب۔"
  },
  {
    "verse_id": 22,
    "translation": "بیٚیہِ  چُھ  سُہ  دۅہ  تہِ  قٲبِل  ذکر  ییٚمہِ  دۅہہ  أسۍ  تِم  سٲرِی  خلٲیق  جمع  کرُوکھ  محشرٕہ  کِس  مٲدانس  اندر،  توپتہٕ  ونو  أسۍ  تِمن  یِم  خدایس  شریک  ٹھہراوان  ٲسۍ۔  اے  مُشرِکو  کتہِ  چُھو  تِم  معبودانِ  باطِل  یِم  توٚہۍ  خداے  سٕندۍ  شریک  زانان  ٲسِیوکھ۔  سُفٲرشہِ  خٲطرٕ  کونہٕ  چھِیوکھ  پیش  کران۔"
  },
  {
    "verse_id": 23,
    "translation": "توپتہٕ  ٲسۍ  نہٕ  تِمن  پننہِ  خیالہِ  نجاتٕکۍ  کانہہ  حیلہٕ  تہٕ  بہانہٕ،  اپُز  وننہٕ  ورٲے  کانہہ  چیزاہ۔  دپن  قسم  تس  خداے  سُند  یُس  سون  پروردِگار  چُھ۔  أسۍ  ٲسۍ  نہٕ  خدایس  شریکٕے  ٹھہراوان۔"
  },
  {
    "verse_id": 24,
    "translation": "وارٕہ  وُچھِو  کیُتھ  اپُز  ووںُکھ  پننین  پانن  ہٕندِ  حقہٕ،  بیٚیہِ  مشکھ  تِم  سارے  کتھہٕ  اپزِ  کتھہٕ  یِمہٕ  ٹھہراوان  ٲسۍ  تِم  دنیاہس  اندر۔"
  },
  {
    "verse_id": 25,
    "translation": "یِمو  کٲفرو  أندرٕہ  چھِ  بعض  یِم  تُہُند  قرآنِ  مجید  پرُن  چُھ  بوزان  مگر  سُہ  تِہُند  بوزُن  حق  ژھانڈنہٕ  خٲطرٕ  آسان  چُھنہٕ،  اَسہِ  چھِ  تِہٕندین  دِلن  پٮ۪ٹھ  ترٲومٕتۍ  ٹھٔرۍ  یُتھنہٕ  تِمن  فکرِ  ترِ  کینہہ  بیٚیہِ  چُھ  تِہٕندین  کنن  تروومُت  زر  یُتھنہٕ  بوزُن  تگیکھ  کینہہ،  تِہٕنٛزن  أچھن  ہٕنٛز  کیفیت  چھےٚ  کہ،  ہرگاہ  تِمہٕ  سارے  دلیلہٕ  تہِ  وُچھن  توتہِ  کرن  نہٕ  پژھ  زن  نہٕ  کِہِنۍ  وُچھمُت  آسیکھ،  تااینکہ  ییٚلہِ  تۅہیہِ  نِشہِ  یِوان  چھِ  پننہِ  خیالہٕ  بحث  کرنہٕ  خٲطرٕ  مگر  کینہہ  چُھکھ  نہٕ  اندان،  لا  جواب  گٔژِھتھ  چھِ  ونان  یِم  کٲفر  کہ  یہِ  قرآنِ  مجید  چُھنہٕ  مگر  برونٹھمین  ہُند  اپُز  قصہٕ  تہٕ  افسانہٕ۔"
  },
  {
    "verse_id": 26,
    "translation": "بیٚیہِ  چھِ  یِم  کٲفر  قرآنِ  مجید  بوزنہٕ  نِشہِ  پتھ  رٹان  تہٕ  منع  کران  بیٚیہِ  چھِ  پانہٕ  تہِ  اسہِ  نِشہِ  پتھ  ژلان  تہٕ  دوٗر  روزان،  مگر  یہِ  کرنہٕ  سٍتۍ  چھِنہٕ  یِم  تباہ  کران  مگر  پننِی  پان  بیٚیہِ  چھِنہٕ  یِم  پنٕنۍ  تبٲہی  ژینان  تہٕ  محسوس  کران۔"
  },
  {
    "verse_id": 27,
    "translation": "ہرگاہ  ژٕ  وُچھکھ  اے  وُچھ  وٕنہٕ  سُہ  وقت  ییٚمہِ  ساعتہٕ  یِم  کٲفر  تہٕ  مُنکر  وودٕنۍ  تھاونہٕ  یِن  نارِس  بٔٹھِس  پٮ۪ٹھ  پرژھ  گٲر  کرنہٕ  خٲطرٕ  بیین  ہیٚنہٕ  خٲطرٕ  تمہِ  ساعتہٕ  وُچھکھ  ژٕ  سٮ۪ٹھاہ  ہولناک  منظراہ  اکھ،  تمہِ  ساعتہٕ  لگن  دپنہِ  تِم  اے  کاش  أسۍ  ہے  دنیاہس  کُن  بیٚیہِ  یِمہٕ  ہو  سوزنہٕ،  وۅنۍ  أسۍ  پنہٕ  پنُن  خداے  سٕندین  آیاتن  انکار  کرٕہو  نہٕ،  تِم  اپُزۍ  زانہٕ  ہونہٕ۔  وۅنۍ  بنہٕ  ہو  أسۍ  تہِ  باایمانو  أندرٕہ۔  اللہ  تعالیٰ  چُھ  فرماوان  یِہُند  یہِ  تمنا  کرُن  چُھنہٕ  کُنہِ  حقیقتس  پٮ۪ٹھ  مبنی۔"
  },
  {
    "verse_id": 28,
    "translation": "بلکہ  سپٕدۍ  تِمن  چیزن  ہٕندۍ  اثرات  ظٲہِر  یِم  پوٗشیدٕہ  تہٕ  کھٔٹِتھ  تھاوان  ٲسۍأزِکہ  برونٹھ  دنیا  ہس  اندر،  ہرگاہ  یِم  بیٚیہِ  دنیاہس  کُن  واپس  یِن  سوزنہٕ  بیٚیہِ  کرن  تِمے  کامہِ  یِمو  نِشہِ  منع  اوسُکھ  یِوان  کرنہٕ  پٔزۍ  پٲٹھۍ  تِم  چھِ  یِم  وعدٕہ  کرنس  اندر  بلکل  اپُز  یٲرۍ۔"
  },
  {
    "verse_id": 29,
    "translation": "بیٚیہِ  ٲسۍ  یِم  کٲفر  ییٚتہِ  ونان  کہ  بیاکھ  زندگیاہ  چھَنہَ  بیٚیہِ  کینہہ  ییٚمہِ  سانہِ  دنیاچہ  زندگی  ورٲے۔  یہِ  کتھ  چھےٚ  غلط  کہ  أسۍ  کیاہ  یِمو  مرنہٕ  پتہٕ  بیٚیہِ  زندٕہ  کرنہٕ۔"
  },
  {
    "verse_id": 30,
    "translation": "ہرگاہ  ژٕ  وُچھہٕ  ہکھ  اے  وُچھ  وٕنہِ  ییٚمہِ  ساعتہٕ  یِم  قیامتٕکۍ  مُنکر  وۅدٕنۍ  تھاونہٕ  یِن  پننِس  پروردِگارس  برونٹھ  کنہِ  ژٕ  گژھکھ  حٲران  تہٕ  پریشان  سُہ  وقت  وُچِھتھ،  اللہ  تعالیٰ  فرماویٚکھ  اے  مُنکرو  کیاہ  ٲس  نا  یہِ  قیامت  تہٕ  مرنہٕ  پتہٕ  زِندٕہ  گژُھن  حق  تہٕ  پوٚز،  دپن  سٲنِس  پروردِگارٕہ  سُند  قسم  یہِ  اوس  واقعی  بلکل  پوٚز،  اللہ  تعالیٰ  فرماویٚکھ  یتہِ  تُہٕندِس  اقرار  کرنس  چُھنہٕ  کینہہ  تہِ  اعتبار  لہٰذا  ژٕہِو  وۅنۍ  توٚہۍ  عذاب  پننہِ  کُفرُک  تہٕ  انکارُک،  توپتہٕ  یِن  یِم  سوزنہٕ  جہنمس  منٛز۔"
  },
  {
    "verse_id": 31,
    "translation": "بیشک  تاوان  پیٚوو  تِمن  لوٗکن  یِم  انکار  آسن  کران  مرنہٕ  پتہٕ  بیٚیہِ  زںدٕہ  سپدِتھ  خدایس  برونٹھ  کنہِ  پیش  سپدنس۔  یہِ  انکار  و  تکذیب  چُھ  دنیاہس  اندر  کینژھن  دۅہن،  تمہِ  پتہٕ  ییٚلہِ  تِمن  وٲتِتھ  پیٚیہِ  قیامت  ہنٛگٕہ  تہٕ  منٛگہٕ۔  دپنہِ  لگن  افسوس  چُھ  سانہِ  خٲطرٕ  اسہِ  کیازِ  کرے  یہِ  سُستی  تہٕ  کوتٲہی  اتھ  اندر،  درحالتیکہ  تُلن  تِم  پننین  گنہن  ہُند  بور  پننین  پُشتن  پٮ۪ٹھ۔  وارٕہ  بوزِو  کوٗتاہ  یچھ  آسہِ  یِہُند  یہِ  بورکیازِ  تمیُک  انجام  آسہِ  سٮ۪ٹھاہ  یچھ۔  "
  },
  {
    "verse_id": 32,
    "translation": "چَھنہٕ  یہِ  دنیاہٕچ  زندگی  مگر  گِیُندنا  تہٕ  شغلاہ،  البتہ  ٲخرتُک  گرٕ  چُھ  سٮ۪ٹھاہ  بہتر  پرہیزگارن  ہٕندِ  خٲطرٕ  کیاہ،  یِمہٕ  دلیلہٕ  بوٗزِتھ  تہِ  چُھو  نا  تۅہیہِ  فکرِ  تران۔"
  },
  {
    "verse_id": 33,
    "translation": "پٔزۍ  پٲٹھۍ  أسۍ  چھِ  بخوبی  یہِ  کتھ  زانان  کہ  تۅہیہِ  چھےٚ  غمگین  کران  کٲفرن  تہٕ  مُنکرن  ہٕنٛزٕ  کتھہٕ۔  مگر  پرواہ  مہ  بٔرِو  کینہہ  خدایس  پُشرِو  یہِ  معاملہٕ،  یِم  نہ  حض  چھِنہٕ  براہِ  راست  تۅہیہِ  اپُززیٲرۍ  زانان،  لیکن  یِم  ظٲلِم  چھِ  خداے  سٕندین  آیتن  زٲنِتھ  کٔرِتھ  عمداً  انکار  کران،  خدا  چھڈیو  نہٕ  یِمن  عذابس  گرفتار  کرنہٕ  ورٲے،  توٚہۍ  روزِو  بے  فکِر۔"
  },
  {
    "verse_id": 34,
    "translation": "یہِ  معاملہٕ  سپُدنہٕ  تۅہی  سٍتۍ  بلکہ  تۅہیہِ  برونٹھ  تہِ  آو  پیغمبرن  انکار  کرنہٕ،  تِمو  کوٚر  صبر  لوٗکن  ہٕںدِس  انکارس  نہ  ماننس  پٮ۪ٹھ  بیٚیہِ  انکار  علاوٕہ  آو  تِمن  عذاب  تہٕ  تکلیف  تہِ  واتناونہٕ  تا  اینکہ  ووت  تِمن  مددسون۔  تِمو  پیغمبرو  یِتھہٕ  پٲٹھۍ  صبر  کوٚر  تِتھے  پٲٹھۍ  کٔرِو  توٚہۍ  تہِ  صبر،  یِتھے  پٲٹھۍ  واتہِ  تۅہیہِ  تہِ  سون  مدد۔  کیازِ  یہِ  اعانت  تہٕ  مدد  کرُن  چُھ  اسہِ  پننین  بندن  ہٕندِ  خٲطرٕ  مُقرر  کوٚرمُت،  ہرگِز  ہیٚکہِ  نہٕ  کانہہ  اکھاہ  بدل  کٔرِتھ  خداے  سٕندین  مُقرر  کٔرِمٕتین  حُکمن،  بیشک  تۅہیہِ  وٲژٕو  برونٹھمین  پیغمبرن  ہٕنٛز  خبرٕہ  قرآنِ  مجید  کہ  ذریعہ  یعنی  تِمن  کِتھہٕ  پٲٹھۍ  آو  تکلیف  دِنہٕ۔  تتھ  پٮ۪ٹھ  کِتھہٕ  پٲٹھۍ  کوٚر  تِمو  صبر۔"
  },
  {
    "verse_id": 35,
    "translation": "بیٚیہِ  تۅہیہِ  پٮ۪ٹھ  کٲفرن  تہٕ  مُنکرن  ہٕنٛز  روگردٲنی  کرٕنۍ  چھو  ناگوار  سپدان۔  تِہٕنٛز  خوہش  چھےٚ  تِمن  تِم  معجزات  ہاوٕنۍ  یِمن  ہُند  تِم  مُطالبہٕ  کران  چھِ۔  دیوٕہ  تمی  سٍتۍ  تِمن  ہدایت  بنہِ،  پس  ہرگاہ  تۅہیہِ  طاقت  چُھو  توٚہۍ  کٔرِو  تلاش  زمینس  منٛز  کانہہ  گۅپھاہ  یا  آسمانس  کُن  لٲگِو  کانہہ  ہیراہ  توپتہٕ  دِیُوکھ  أنِتھ  تِم  معجزٕہ  یِم  تِم  تۅہیہِ  نِشہِ  ژھانڈان  تہٕ  طلب  کران  چھِ۔  چُھوہے  طاقت  تہٕ  کٔرِو۔  یہِ  چُھ  پوٚز  کہ  تۅہیہِ  چُھ  سٮ۪ٹھاہ  آرزو  عالمٕکۍ  لوٗکھ  گٔژھۍ  سیٚزِہ  وتہِ  پٮ۪ٹھ  یِن  مگر  یہِ  چُھو  خداے  سٕندِس  یژھنس  خلاف،  پروردِگارٕے  یژِھہ  ہا  سارنٕے  سونٛبراوِہا  ہدایتس  پٮ۪ٹھ  مگر  تٔمۍ  یوٚژ  نہٕ  تہِ،  پس  مہ  بٔنِو  توٚہۍ  بے  خبرو  أندرٕہ۔  یہِ  غم  تہٕ  فکر  ترٲوِو  توٚہۍ۔"
  },
  {
    "verse_id": 36,
    "translation": "پٔزۍ  کتھ  چھِنہٕ  مانان  تہٕ  قبول  کران  مگر  تِمے  یِم  وارٕہ  بوزان  چھِ  پٔزۍ  کتھ  پوٚز  ژھانڈنہٕ  خٲطرٕ۔  تِمن  چُھ  اللہ  تعالیٰ  تہِ  ہدایتُک  توفیق  دِوان۔  یِمو  کٲفرو  بوزنہٕ  تِتھہٕ  پٲٹھۍ۔  لہٰذا  کِتھہٕ  پٲٹھۍ  بنہِ  ہیٚکھ  ہدایت۔  وۅنۍ  ہرگاہ  امہِ  انکار و اعراض  مۅکھہٕ  تِمن  دنیاہس  منٛز  پوٗرٕہ  عذاب  آو  کرنہٕ  تِمن  چھا  ییٚتہِ  روزُن،  ٲخر  چُھکھ  مرُن،  سارنٕے  مُردن  کرِ  اللہ  تعالیٰ  زِندٕہ  قیامتٕکۍ  دۅہ  ٲخرتس  اندر  توپتہٕ  یِن  تِم  واتناونہٕ  حِسابہٕ  خٲطرٕ  اللہ  تعالیٰ  ہس  ںِشہِ۔  سُے  دِیہِ  تِمن  پوٗرٕہ  سزا  تمہِ  انکار و اعراضُک  لہٰذا  ترٲوِو  توٚہۍ  تِہُند  خیال۔  تِہٕنٛز  فِکر  تہٕ  غم  مہ  بٔرِو  کینہہ۔"
  },
  {
    "verse_id": 37,
    "translation": "بیٚیہِ  دوٚپ  مکہ  کیو  کٲفرو  کونہٕ  چُھ  نٲزِل  سپدان  یمِس  پیغمبرس  پٮ۪ٹھ  کانہہ  نشاناہ  معجزاہ  پننِس  پروردِگارٕہ  سٕندِ  طرفہٕ۔  تِمو  معجز و أندرٕ  یِمن  ہُند  أسۍ  مطالبہٕ  چھِ  کران  ییٚمہِ  سٍتۍ  یِہٕندِس  پیغمبر  آسنس  تٲیید  سپدِہا،  فرمٲوِیوکھ  توٚہۍ  یا  رسول  اللہؐ  بیشک  اللہ  تعالیٰ  چُھ  پرتھ  نشاناہ  تہٕ  معجزٕہ  نٲزِل  کرنس  پٮ۪ٹھ  قدرت  وول  لیکن  اکثر  لوٗکھ  چھِنہٕ  زانان  کہ  معجزن  ہُند  نٲزِل  کرُن  چُھ  أکِس  قانونس  تحت  آسان۔  یہِ  چُھنہٕ  لوٗکن  ہٕںٛزِ  خواہشہِ  مطابق  نٲزِل  کرنہٕ  یِوان  امہِ  کہ  انجام  نِشہِ  چھِ  اکثر  لوٗکھ  بے  خبر۔  امہِ  قسمٕکین  معجزن  ہُند  انجام  چُھ  کہ  ہرگاہ  تِم  فرمٲیشی  معجزٕہ  یتھ  تِم  ایمان  انن  نہٕ،  پژہ  کرن  نہٕ  تیٚلہِ  یِن  تِم  یکدم  گالنہٕ  تہٕ  تباہ  کرنہٕ۔"
  },
  {
    "verse_id": 38,
    "translation": "بیٚیہِ  یِم  جاندار  زمینس  منٛز  خشکی  پٮ۪ٹھ  یا  دریاوس  منٛز  چھِ۔  بیٚیہِ  یِم  جانور  پننیو  دۅیو  پرو  سٍتۍ  ہواہس  منٛز  وُڈان  چھِ۔  یِمو  منٛزٕہ  چُھنہٕ  کانہہ  قسم  یُس  نہٕ  قیامتٕکۍ  دۅہ  تُہٕندِی  پٲٹھۍ  جمٲژو  جمٲژو  محشرکِس  مٲدانس  منٛز  جمع  کرنہٕ  ییہِ۔  اگر  چہ  تِم  سٲرِی  چھِ  بے  شمار  لیکن  اسہِ  نِشہِ  چھِ  تِم  حِسابس  اندر  جمع  کرنہٕ  آمٕتۍ،  کیازِ  اسہِ  چُھنہٕ  تروومُت  پننِس  دفترس  منٛز  یعنی  لوحِ  محفوظس  اندر  لیکھنہٕ  ورٲے  کانہہ  چیزاہ۔  پرتھ  أکِس  چیزس  متعلق  چُھ  اسہِ  لیوٚکھمُت  یِم  چیز  قیامتس  تانۍ  پٲدٕہ  سپدٕوٕنۍ  چھ،  کٔمۍ  سُند  کیاہ  حال  آسہِ،  توپتہٕ  یِن  سٲرِی  انسان  جاندار  تہٕ  جانور  پننِس  پروردِگارس  نِشہ  جمع  کرنہٕ  سُوے  کرِ  سارنٕے  مںٛز  فٲصلہٕ۔  چنانچہ  حدیث  شریف  چُھ  متفق  علیہ  کہ  اگر  دنیاہس  اندر  أکۍ  ہیٛنگدار  جانورن  ہیٚنگو  رل  آسہِ  لٲیمٕژ  قیامتٕکۍ  دۅہ  ییہِ  تس  نِشہِ  امیُک  بدلہٕ  ہیٚنہٕ۔  تمہِ  پتہٕ  ییہِ  حیواناتن  تہٕ  جانورن  حکُم  کرنہٕ  میٚژ  گٔژِھنو  تِمن  سپدِ  میٚژ۔  تمی  ساعتہٕ  دپن  کٲفر۔۔۔۔  کاش  کہ  بہٕ  تہِ  آسہا  میٚژٕے۔"
  },
  {
    "verse_id": 39,
    "translation": "تِم  لوٗکھ  یِمو  اپُز  زٲنۍ  سٲنۍ  آیات  یعنی  قرآنِ  مجید  تِم  چھِ  پوٚز  بوزنہٕ  نِشہِ  زٔرۍ،  پوٚز  وننہٕ  نِشہِ  کٔلۍ۔  کُفرچن  رنگارنگ  گٹن  اندر  گرفتار،  یس  یژِھہ  اللہ  تعالیٰ  پزِ  نِشہِ  اعراض  کرنہٕ  مۅکھہٕ  گُمراہ  کرُن  تس  چُھ  گُمراہ  کران،  بیٚیہِ  یس  یژِھہ  اللہ  تعالیٰ  تس  چُھ  سیٚزِ  وتہِ  پٮ۪ٹھ  انان  پننہِ  فٲصلہٕ  سٍتۍ۔  یِتِھس  حالس  منٛز  تِہُند  غم  کھیٚون  چُھ  بے  سود۔  یہِ  معاملہٕ  کٔرِو  توٚہۍ  خدایس  سپُرد۔"
  },
  {
    "verse_id": 40,
    "translation": "فرمٲوِیوکھ  توٚہۍ  یا  رسول  اللہؐ  اے  مکہ  کیو  کٲفرو  مےٚ  ؤنِتو  ہرگاہ  تۅہیہِ  خداے  سُند  عذاب  ییہِ  دنیاہس  اندر  تِمو  عذابو  أندرٕہ  کانہہ  عذاباہ  یِم  ازتام  مُنکرن  تہٕ  نافرمانن  پٮ۪ٹھ  نٲزِل  کرنہٕ  آے  یا  قیامتھٕے  پیٚیہِ  وٲتِتھ  تۅہیہِ  یتھ  منٛز  ہولناک  واقعات  آسن،  کیاہ  تِم  ہولناک  چیز  دفع  کرنہٕ  خٲطرٕ  دیوٕہ  توٚہۍ  آلو  خدایس  ورٲے  بیٚیہِ  کٲنسہِ۔  چھِو  ہے  توٚہۍ  شریک  ٹھہراونس  اندر  پٔزۍ  زیٲرۍ۔"
  },
  {
    "verse_id": 41,
    "translation": "ہرگِز  نہٕ  ہرگِز  نہٕ  بلکہ  دِیو  توٚہۍ  ناد  تہٕ  آلو  تمہِ  ساعتہٕ  تٔسۍ  یوت  تہٕ  بیٚیہِ  نہٕ  کٲنسہِ۔  پس  کریو  سُے  دوٗر  تہٕ  دفع  سُہ  عذاب  ییٚمہِ  خٲطرٕ  تس  ناد  دِیو۔  ہرگاہ  سُہ  یژِھہ  سُہ  عذاب  دوٗر  کرُن۔  بیٚیہِ  مشنو  تمہِ  ساعتہٕ  تِم  سٲرِی  اپُزۍ  معبود  یِم  تس  شریک  ٹھہراوان  ٲسِو۔  امی  أندرٕہ  زٲنِتو  توٚہۍ  خدایس  ورٲے  ییٚلہِ  نہٕ  قادرِ  مختار  کانہہ  چُھ،  عبادتس  سزاوار  کُس  ہیٚکہِ  ٲسِتھ۔"
  },
  {
    "verse_id": 42,
    "translation": "بیشک  بیٚیہِ  سوٗزۍ  اسہِ  پنٕنۍ  پیغمبر  واریاہن  اُمتن  کُن  تۅہیہِ  برونٹھ،  تِمو  کوٚر  تِمن  پیغمبرن  انکار  تِم  زٲنِکھ  اپٕزۍ،  پس  رٔٹۍ  تِم  اسہِ  رزق  چہِ  تنگی  سٍتۍ  تہٕ  بیماریو  سٍتۍ  یُتھ  تِم  ہنَہ  پُھٹن  تہٕ  اسہِ  کُن  رجوع  کٔرِتھ  عٲجزی  تہٕ  زارٕہ  پارٕہ  کرُن۔  پننین  کُفرو  تکذیب  کین  گنہن  ہٕندِ  خٲطرٕ۔"
  },
  {
    "verse_id": 43,
    "translation": "پس  کونہٕ  کرے  یہِ  یِمو  عٲجزی  تہٕ  زارٕہ  پارٕہ  ییٚمہِ  سٍتۍ  تِمن  سون  عذاب  واژوو،  لیکن  یِہٕندۍ  دِل  ٲسۍ  سپٕدمٕتۍ  سخت  عٲجزی  کتھہٕ  پٲٹھۍ  کرہن،  بیٚیہِ  اوس  دیُتمُت  شیطانن  زینت  تہٕنٛزن  تِمن  یچھ  کامین  یِمہٕ  تِم  کران  ٲسۍ۔  پس  آے  نہٕ  باز  تِم  یِمو  یچھ  کامیو  نِشہِ۔"
  },
  {
    "verse_id": 44,
    "translation": "پس  ییٚلہِ  تِمو  مٔشراوِ  تِم  سارے  نصیحژٕ  یِم  تِمن  کرنہٕ  اسہٕ  یِوان  پیغمبرن  ہٕندِ  ذریعہ  ادٕہ  مُژرٲوۍ  اسہِ  تِہٕندِ  خٲطرٕ  سارنٕے  نعمتن  ہٕندۍ  دروازٕہ  یُتھ  زیادٕہ  غرق  گژھن  نافرمٲنین  اندر،  تا  اینکہ  ییٚلہِ  تِم  سٮ۪ٹھاہ  خوش  لٔگۍ  گژھنہِ  تِمو  نعمتو  سٍتۍ  یِم  دِنہٕ  آسکھ  آمژٕ۔  غرور  تہٕ  تکبُر  ہیٚوتنکھ  گژُھن  اتی  رٔٹۍ  اسہِ  تِم  عذاب  سٍتۍ  ہنگہٕ  تہٕ  منگہٕ  پس  سپٕدۍ  تِم  حٲران  تہ  پشیمان  بیٚیہِ  ساروٕے  چیزو  نِشہِ  نا  امید۔"
  },
  {
    "verse_id": 45,
    "translation": "پس  ژٹنہٕ  آو  موٗل  ظٲلِمن  ہُند۔  علم  سپُد  آزاد  تِہٕندِ  شرٕہ  نِشہِ۔  حمُد  بنِنۍ  خدایس  یُس  ربّ  العالمین  چُھ  ییٚمۍ  یِمن  ظٲلِمن  ہٕنٛز  بُنیاد  گٲج۔"
  },
  {
    "verse_id": 46,
    "translation": "فرمٲویوکھ  توٚہۍ  یا  رسول  اللہ  صلی  اللہ  علیہ  و سلم  تلا  مےٚ  ؤنِتو  ہرگاہ  اللہ  تعالیٰ  آسمان  کہ  طرفہٕ  کانہہ  عذاباہ  نٲزِل  کرِ  نہٕ  مگر  سُہ  نیو  تۅہیہِ  بوزنُک  قوت،  وُچھنُک  قوت  بیٚیہِ  کرِ  تُہٕندین  دِلن  پٮ۪ٹھ  مُہر  ییٚمہِ  سٍتۍ  نہٕ  کینہہ  تہِ  ہیٚکِو  نہٕ  زٲنِتھ،  کُس  معبوداہ  ہیٚکہِ  معبودِ  برحقس  ورٲے  تۅہیہِ  یِم  قوت  عطا  کٔرِتھ۔  ہرگاہ  تۅہیہِ  اتھ  کتھہِ  اقرا  رچُھو  کہ  کانہہ  تہِ  ہیٚکہِ  نہٕ  اسہِ  یِم  قوت  عطا  کٔرِتھ،  ادٕہ  کیازِ  چُھو  تس  ورٲے  کانہہ  مستحق  عبادت  زانان،  اے  پیغمبرِ  برحق  وُچھو  کِتھہٕ  پٲٹھۍ  چھِ  أسۍ  دلیلن  ہٕنٛز  وضاحت  کران۔  توپتہٕ  تہِ  چھِ  تِم  تِمن  دلیلن  اندرغور  وفِکر  کرنہٕ  نِشہِ  بُتھ  پھِران  تہٕ  بے  توجہی  کران۔"
  },
  {
    "verse_id": 47,
    "translation": "فرمٲوِیوکھ  توٚہۍ  یا  رسول  اللہؐ  مےٚ  ؤنِتو  توٚہۍ  اے  کٲفرو  ہرگاہ  تۅہیہِ  خداے  سُند  عذاب  واتہِ  ہنٛگہٕ  تہٕ  منٛگہٕ  نٔنۍ  پٲٹھۍ  رٲتۍ  کیُت  یا  دۅہلہِ،  کیاہ  ظٲلِمن  ورٲے  یِیا  بیٚیہِ  کانہہ  تمہِ  عذاب  سٍتۍ  گالنہٕ۔  پس  کیازِ  چُھو  نہٕ  توٚہۍ  نافرمٲنی  تہٕ  ظلم  وتعدّی  نِشہِ  پتھ  روزان۔"
  },
  {
    "verse_id": 48,
    "translation": "بیٚیہِ  چھِ  أسۍ  سوزان  پیغمبر  لوٗکن  کُن  صِرف  ییٚمہِ  کتھہِ  خٲطرٕ  کہ  تِم  فرماون  باایمانن  فرمانبردارن  خداے  سٕنٛز  رضامندی  ہٕنٛز  بشارت  بیٚیہِ  کرن  کٲفرن  تہٕ  نافرمانن  پروردِگار  سٕنٛزِ  بیزٲری  ہُند  بیم۔  امی  خٲطرٕ  سوٗزۍ  اسہِ  حضرتِ  انبیا  ییٚمہِ  خٲطرٕ  سوٗزۍ  نہٕ  کہ  تِم  کیاہ  ہاون  لوٗکن  معجزٕہ  یِم  یِمن  معجزن  ہٕندۍ  لوٗکھ  فرمٲیش  کرنکھ۔  تتھہٕ  پٲٹھۍ  سوزِو  اسہِ  توٚہۍ  تہِ  یا  رسول  اللہ،  پس  یِمو  لوٗکو  پیغمبرن  ہٕندِ  بشارت  تہٕ  بیم  کرنہٕ  پتہٕ  سانین  آیاتن  پژھ  کٔرِتھ  رٕژٕ  عملہ  کرِ  تِمن  آیندٕہ  ٲخرتس  اندر  کانہہ  خوفاہ  کانہہ  غماہ  آسِنہٕ۔"
  },
  {
    "verse_id": 49,
    "translation": "بیٚیہِ  یِمو  لوٗکو  پیغمبرن  ہٕندِ  بشارت  ونذارت  کرنہٕ  پتہٕ  تہِ  سانین  آیاتن  اپُز  زٲنِتھ  انکار  کوٚر  تِمن  رٹہِ  عذاب  دنیاہس  اندر  تہٕ  ٲخرتس  اندر  تہِ۔  کیازِ  تِم  کیاہ  آسن  نافرمٲنی  کران۔"
  },
  {
    "verse_id": 50,
    "translation": "یہِ  قٲعدٕہ  تہٕ  اصٕل  کتھ  بیان  کرنہٕ  پتہٕ  فرمٲوِیوکھ  توٚہۍ  یا  رسول  اللہؐ  اے  لوٗکو  دعویٰ  نبوت  ورِسالت  کٔرِتھ  چُھس  نہٕ  بہٕ  تۅہیہِ  دپان  مےٚ  نِشہِ  تہٕ  میٲنِس  قدرتس  منٛز  کیاہ  چھِ  خداے  سٕندین  مقدوراتن  ہٕندۍ  خزانہٕ۔  ییٚمہِ  ساعتہٕ  توٚہۍ  کُنہِ  چیزٕچ  فرمٲیِش  کٔرِیوم  تمہِ  ساعتہٕ  کیاہ  نٔنراوٕہ  بہٕ  سُہ  چیز  پننہِ  قدرت  تہٕ  طاقتہٕ  سٍتۍ،  نہ  چُھس  بہٕ  یہِ  ونان  کہ  بہٕ  کیاہ  زانہٕ  علمِ  غٲب۔  بلکہ  چُھس  بہٕ  پیغمبر  یۅسہٕ  پیغمبری  میانیو  دلیلو  سٍتۍ  ثٲبِت  چھےٚ،  نہ  چُھسو  تۅہیہِ  دپان  کہ  بہٕ  کیاہ  چُھس  ملک،  بہٕ  چُھس  نا  پیروی  کران  مگر  تتھ  یہِ  مےٚ  نِشہِ  بطریق  وحی  سوزنہٕ  یِوان  چُھ۔  یِتھہٕ  پٲٹھۍ  پیغمبر  کُن  وحی  سوزنہٕ  یِوان  اوس،  فرمٲوِیوکھ  اے  لوٗکو  اوٚن  تہٕ  گاشدار  چھا  برابرٕے۔  یہِ  کتھ  چھےٚ  مُسلم  کہ  تِم  زٕہ  ہرگِز  برابر  چھِنہٕ۔  کیاہ  توٚہۍ  چھِو  نا  یژھان  گاشدار  بٔنِتھ  یتھ  میٲنِس  کلامس  اندر  فکِر  کرٕنۍ،  کونہٕ  چھِو  پس  توٚہۍ  یتھ  میٲنِس  کلامس  اندر  فکِر  کران۔"
  },
  {
    "verse_id": 51,
    "translation": "توٚہۍ  کٔرِو  حض  بیم  ییٚمہِ  قرآنِ  مجیدٕہ  سٍتۍ  تِمن  لوٗکن  یِم  کھوژان  چھِ  کہ  تِم  کیا  یِن  واتناونہٕ  پننِس  پروردِگارس  نِشہِ،  یتھ  حالس  منٛز  کہ  نہ  آسہِ  تِمن  تس  ورٲے  کانہہ  دوستاہ  تہٕ  نہ  کانہہ  شفاعت  کروُناہ  تاکہِ  تِم  پکن  احتیاط  سان  تہٕ  کھوٗژۍ  کھوٗژۍ۔"
  },
  {
    "verse_id": 52,
    "translation": "بیٚیہِ  مہ  حض  کرِیوکھ  دوٗر  پانس  نِشہِ  تِم  لوٗکھ  یِم  عبادت  کران  چھِو  پننِس  پروردِگارٕہ  سٕنٛز  صبحس  تہِ  شامن  تہِ۔  یِم  ژھانڈان  چھِ  تُہُند  رضا  ادٕہ  ٲستن  تِم  فقیرٕے۔  مگر  تِم  مہ  حض  ٲسِوکھ  کڈان  پننہِ  مجلسہِ  أندرٕہ،  تۅہیہِ  پٮ۪ٹھ  چُھنہٕ  مٹہِ  تِہٕندین  عملن  ہٕنٛز  جوابدہی  نہ  چُھ  تِمن  پٮ۪ٹھ  مٹہِ  تُہٕنٛزن  عملن  ہٕنٛز  جوابدہی۔  یتھ  کُن  نظر  کٔرِتھ  توٚہۍ  تِم  پننہِ  مجلسہِ  أندرٕہ  نیٚبر  کٔڈِیوکھ۔  ہرگاہ  تِژھ  کٲم  کٔرِو  توٚہۍ  تیٚلہِ  یِیو  توٚہۍ  شُمار  کرنہٕ  بے  انصافی  تہٕ  ظلم  کروٕنیو  أندرٕہ۔"
  },
  {
    "verse_id": 53,
    "translation": "یِتھے  پٲٹھۍ  کٔر  اسہِ  آزمٲیِش  بعض  لوٗکن  بعض  لوٗکو  سٍتۍ  ﴿شریفس  پست  لوٗکو  سٍتۍ۔  مالدان  فقیرو  تہٕ  مِسکینو  سٍتۍ﴾  یُتھ  مُنکر  تہٕ  مالدار  دپن  باایمانن  فقیرن  ہُند  حال  وُچھِتھ۔  کیاہ  اسہِ  منٛز  کرِ  اللہ  تعالیٰ  ہن  یِمنٕے  پٮ۪ٹھ  پنُن  فضل  تہٕ  مہربٲنی  تِکیازِہ  یِمے  ٲسۍ  سانہِ  کھۅتہٕ  تتھ  سزاوار،  کیاہ  یہِ  کتھ  چھنا  محقق  کہ  خدا  چُھ  یژزانن  وول  شُکر  گذارن  تہٕ  حق  شناسن۔"
  },
  {
    "verse_id": 54,
    "translation": "بیٚیہِ  ییٚلہِ  آسن  تۅہیہِ  نِشہِ  یِوان  یا  رسول  اللہؐ  تِم  لوٗکھ  یِمو  پژھ  کٔر  سانین  آیاتن  پس  ٲسِوکھ  توٚہۍ  دپان  سلام  بنِنۍ  تۅہیہِ  پٮ۪ٹھ  اے  با  ایمانو  تُہٕندِ  خٲطرٕ  چھےٚ  بٔڈ  بشارت  کہ  تۅہیہِ  چھو  سلامتی  تِمو  ساروٕے  آفتو  تہٕ  بلایو  نِشہِ  یِمن  آفتن  تہٕ  بلاین  ٲخرتس  اندر  کٲفر  تہٕ  مُشرِک  گرفتار  سپدن،  پانس  پٮ۪ٹھ  ہیٚژ  مٕژ  چھےٚ  مٹہِ  تُہٕندۍ  پروردِگارن  مہربٲنی  کرٕنۍ،  سۅ  مہربٲنی  گٔیہِ  یہےکہ  ییٚمۍ  شخصن  تۅہیہِ  اندر  گناہ  کوٚر  نادٲنی  سببہٕ  توپتہٕ  کوٚرُن  تمہِ  نِشہِ  توبہٕ  بیٚیہِ  کوٚرُن  پانس  اصلاح  سنبھولُن  پنُن  پان  گنہو  نِشہِ  روٗد  پتھ  کُنہِ  وقتہٕ  توبہٕ  پُھٹُس  بیٚیہِ  کوٚرُن  توبہٕ  پس  بیشک  سُہ  چُھ  تس  تہِ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 55,
    "translation": "بیٚیہِ  یِتھہٕ  پٲٹھۍ  یتِنس  باایمانن  تہٕ  کٲفرن  ہُند  حال  تہٕ  انجام  واضح  کوٚر  یِتھے  پٲٹھۍ  چھِ  أسۍ  آیاتن  اندر  تہِ  تمِچ  وضاحت  کران۔  یُتھ  باایمانن  ہٕنٛز  وتھ  تہِ  ظٲہِر  سپدِ  کٲفرن  ہٕنٛز  وتھ  تہِ  وارٕہ  ننہِ۔  حق  ژھانڈوٕنین  خٲطرٕ  سپدِ  معاملہٕ  سہل  تہٕ  آسان۔"
  },
  {
    "verse_id": 56,
    "translation": "فرمٲوِیوکھ  توٚہۍ  یا  رسول  اللہؐ  کہ  پٔزۍ  پٲٹھۍ  مےٚ  چُھ  خداے  سٕندِ  طرفہٕ  منع  آمُت  کرنہٕ  تِمن  معبودانِ  بٲطِلن  عبادت  کرنہٕ  نِشہِ  یِمن  توٚہۍ  خدایس  ورٲے  عبادت  چھِو  کران،  اتہِ  فرمٲوِیوکھ  توٚہۍ  بہٕ  کرنہٕ  پیروی  تُہٕنٛزن  خواہِشن  ہٕنٛز  ہرگِز۔  ہرگاہ  بہٕ  تہِ  کرٕ  نعوذ  باللہ  تیٚلہِ  چُھس  نہٕ  بہٕ  سیٚزِ  وتہِ  پٮ۪ٹھ  پکہٕ  وٕنیو  أندرٕہ  تہٕ  ہدایت  لبوٕنیو  أندرٕہ۔"
  },
  {
    "verse_id": 57,
    "translation": "پتہٕ  فرمٲوِیوکھ  توٚہۍ  مےٚ  نِشہِ  چھےٚ  دینِ  اسلام  کِس  دین  آسنس  پٮ۪ٹھ  کٲفی  دلیل  یۅسہٕ  میٲنِس  پروردِگار  سٕندِ  طرفہٕ  مےٚ  نِشہِ  وٲژ۔  سۅ  دلیل  گٔیہِ  قرآنِ  مجیدیُس  میون  بوٚڈ  معجزٕہ  چُھ۔  ییٚمہِ  سٍتۍ  میٲنِس  پیغمبر  آسنس  تصدیق  سپدان  چُھ۔  توٚہۍ  چھِو  بے  وجہ  تتھ  اپُز  گٕنٛزران  تہٕ  انکار  کران۔  توٚہۍ  چھِو  نہٕ  اتھ  صحیح  دلیلہِ  تہٕ  بٔڈِس  معجزس  پٮ۪ٹھ  اکتِفا  کران۔  بلکہ  چھِو  توٚہۍ  فوری  عذاب  نٲزِل  سپدنُک  درخواست  کران،  مےٚ  اَتھہِ  تہِ  میٲنِس  قدرتس  منٛز  چُھنہٕ  سُہ  عذاب  یمیُک  توٚہۍ  فوری  مُطالبہ  کران  چھِو  یُس  توٚہۍجلد  ژھانڈان  چھِو،  امیُک  حکُم  چُھو  نا  مگر  خداے  سٕے  تھہِ۔  تس  نِشہِ  بیٚیہِ  کٲنسِہ  ہُند  حکُم  چلان  چھُنہٕ۔  سُہ  حکُم  سپُدنہٕ  وٕنہِ  جٲری۔  بہٕ  کتھہٕ  پٲٹھۍ  انو  پانے  سُہ  عذاب۔  پتھ  روٗد  یہِ  بوٚڈ  معجزٕہ  قرآنِ  مجید  امہِ  کہِ  نزولُک  سپُد  حکُم  جٲری۔  یہِ  چُھسو  بہٕ  تۅہیہِ  پیش  کران  تہٕ  ہاوان،  اللہ  تعالیٰ  چُھ  بیان  کران  پٔزکتھ  بدلیل۔  سُے  چُھ  ساروٕے  کھۅتہٕ  بہتر  فٲصلہٕ  کروُن۔"
  },
  {
    "verse_id": 58,
    "translation": "وارٕہ  وضاحت  کرنہٕ  خٲطرٕ  فرمٲوِیوکھ  توٚہۍ  ہرگاہ  مےٚ  اَتھہِ  تہِ  میٲنِس  اختیارس  منٛز  آسہا  تہِ  یتھ  منٛز  توٚہۍ  جلدی  کران  چھِو  یعنی  عذاب  نٲزِل  کرُن،  تیٚلہِ  آسہا  وُنیُکتام  تۅہیہِ  تہٕ  مےٚ  منٛز  کینہہ  کالُک  فٲصلہٕ  آمُت  کرنہٕ۔  تہِ  چُھ  فقط  خداے  سٕے  اَتھہِ،  اللہ  تعالیٰ  ہس  چُھ  پوٗرٕہ  علم  ظٲلِمن  ہُند۔  سُے  رٹہِ  تِمن  پننِس  موقعس  پٮ۪ٹھ  پانے۔"
  },
  {
    "verse_id": 59,
    "translation": "بیٚیہِ  چھےٚ  تس  نِشہِ  یعنی  تِہٕندِس  قدرتس  منٛز  غٲبہٕ  چہ  کُنٛزٕہ  تہٕ  خزانہٕ  تمام  پوٗشیدٕہ  چیزن  ہٕندۍ،  تِمہٕ  زانہِ  نہٕ  کانہہ  تس  ورٲے۔  تِمو  چیزو  أندرٕہ  ییٚمہِ  چیزٕچ  ییٚمہِ  وقتہٕ  ییژہن  سُہ  ظٲہِر  کران  چُھ  تیٖژ  ہن  چُھ  سُہ  ظٲہِر  کران،  بیٚیہِ  چُھ  سُہ  زانان  تہِ  سورُے  یہِ  خشکی  پٮ۪ٹھ  تہٕ  دریاون  منٛز  چُھ،  بیٚیہِ  چُھنہٕ  کانہہ  پنہٕ  برگاہ  کُلہِ  پٮ۪ٹھہٕ  ؤسۍ  پیٚوان  مگر  سُہ  چُھ  سورُے  زانان  بیٚیہِ  چُھنہٕ  کانہہ  تہِ  پھۅلاہ  زمین  چہ  تاریکی  منٛز  پیٚوان  مگر  سُہ  چُھ  تِتہِ  زانان۔  بیٚیہِ  چُھنہٕ  کانہہ  اوٚدُر  تہٕ  ہوٚکھمُت  چیزاہ  یُس  نہٕ  روشن  کتابہِ  اندر  درج  کرنہٕ  آمُت  چُھ  یعنی  لوحِ  محفوظس  اندر  تتھ  منٛز  چُھ  پرتھ  چیزاہ  یُس  قیامتس  تانۍ  پٲدٕہ  سپدٕوُن  چُھ  درج  کرنہٕ  آمُت۔"
  },
  {
    "verse_id": 60,
    "translation": "سُہ  معبودِ  برحق  گوو  سُے  یُس  تۅہیہِ  ﴿اے  انسانو﴾  رٲتۍ  کیُت  نِندرِ  اندر  اکہِ  قسمہٕ  ماران  چُھو  ﴿پیٚوان  چُھو  توٚہۍ  مُردٕہ  ہِی  فرشن  پٮ۪ٹھ﴾  بیٚیہِ  چُھ  سُے  زانان  دۅہس  منٛز  کمہٕ  کمہٕ  کامہِ  کٔرِو  توٚہۍ،  رٲتۍ  کیُت  نِندرِ  پٲوِتھ  چُھو  سُے  بیٚیہِ  ہُشیار  کٔرِتھ  تھوٚد  تُلان،  یُتھ  پوٗرٕہ  ییہِ  کرنہٕ  مُقرر  کرنہٕ  آمُت  میعاد  یعنی  تُہٕنٛزِ  زندگی  ہُند  مدت  رات  کہِ  یِنہٕ  تہٕ  گژھنہٕ  سٍتۍ،  توپتہٕ  چُھو  تۅہیہِ  تس  کُن  رجوع  کرُن  حقیقی  مرنہٕ  پتہٕ  زِندٕہ  سپدِتھ،  توپتہٕ  کریو  سُہ  تۅہیہِ  خبر  توٚہۍ  کمہٕ  کمہٕ  کامہِ  ٲسِو  کران  پس  دِیو  مزوٗرۍ  پرتھ  کامہِ  ہٕنٛز،  رٕژِکامہِ  رٕژ  مزوٗرۍ  یچھ  کامہِ  یچھ  مزوٗرۍ۔"
  },
  {
    "verse_id": 61,
    "translation": "سُے  پروردِگار  چُھ  غٲلِب  قدرت  سٍتۍ  پننین  بندن  پٮ۪ٹھ،  بیٚیہِ  چُھ  سُے  سوزان  تُہٕندین  بدنن  ہٕندِ  حفاظت  خٲطرٕ  ملٲیکن  یِم  ژر  ژان  چھِ  تُہٕںٛزٕ  سارے  کامہِ،  تااینکہ  ییٚلہِ  واتان  چُھ  تۅہیہِ  اندر  کٲنسہِ  أکِس  مرنُک  وقت۔  قبض  روح  چھِ  کران  تس  سانہِ  بدل  سوٗزمٕتۍ  ملک۔  تِم  چھِنہٕ  کُنہِ  قسمہٕ  سٲنِس  حُکمس  اندر  أکِس  کمی  یا  زیادتی  کران  بلکہ  یِتھہٕ  پٲٹھۍ  ییٚمہِ  وقتہٕ  تِمن  قبضِ  روحُک  حکُم  سپدان  چُھ  تِتھے  پٲٹھۍ  چھِ  کران۔"
  },
  {
    "verse_id": 62,
    "translation": "توپتہٕ  یِن  واتناونہٕ  مرنہٕ  پتہٕ  سٲرِی  بندٕہ  ٲخرتس  منٛز  معبودِ  بر  حقس  کُن۔  یُس  تُہُند  حقیقی  مٲلِک  چُھ،  وارٕہ  بوزِو  تمہِ  ساعتہٕ  آسہِ  حکُم  تُہںدُے  حکُم،  فٲصلہ  تِہُندُے  فٲصلہٕ  سُے۔  چُھ  یژ  جلد  حِساب  ہیٚوُن۔  حِساب  ہیٚتھ  جزا  تہٕ  سزا  دِوُن۔"
  },
  {
    "verse_id": 63,
    "translation": "فرمٲوِیوکھ  توٚہۍ  یا  رسول  اللہؐ،  کُس  چُھ  یُس  تۅہیہِ  اے  مکہ  کیو  لوٗکو  تُہٕندین  سفرن  اندر  خشکی  تہٕ  دریاون  ہٕنٛزو  سختیو  تہٕ  مُشکلو  نِشہِ  یتھ  حالس  منٛز  نجات  چُھو  دِوان،  توٚہۍ  چھِو  تس  نجات  منٛگان  عٲجزی  سان،  کُنہِ  وقتہٕ  لوٚتہِ  لوٚتہِ  کُنہِ  وقتہٕ  ونان  چھِو  تمہِ  ساعتہٕ  یِتھہٕ  پٲٹھۍ،  اے  سانہِ  پروردِگارٕہ  ہرگاہ  نجات  دِکھ  اسہِ  ییٚمہِ  سختی  نِشہِ  وٕنکیٚنس  تیٚلہِ  سپدو  أسۍ  سٮ۪ٹھاہ  شکُر  گذار  حق  شنٲسی  پٮ۪ٹھ  قٲیِم  روزوٕنیو  أندرٕہ۔"
  },
  {
    "verse_id": 64,
    "translation": "توٚہی  فرمٲوِیوکھ  کہ  اللہ  تعالیٰ  ہٕے  چُھو  تۅہیہِ  ہمیشہِ  نجات  دِوان  امہ  سختی  نِشہِ  تہِ۔  امہِ  سختی  ہٕنٛز  کیاہ  کتٕھے  چھےٚ  سارِوٕیو  سختیو  نِشہِ  چُھ  سُے  نجات  دِوان،  توپتہٕ  تہِ  چھِو  توٚہۍ  تس  بدستور  شریک  ٹھہراوان۔  شِرکٕچہِ  کامہِ  کران  یۅسہٕ  بٔڈناشُکری  تہٕ  ناسُپٲسی  گٔیہِ۔"
  },
  {
    "verse_id": 65,
    "translation": "توٚہۍ  فرمٲوِیوکھ  یا  رسول  اللہؐ  یہِ  کتھ  تہِ  سُہ  پروردِگار  یِتھہٕ  پٲٹھۍ  نجات  دِوُن  چھُو  تِتھے  پٲٹھۍ  چُھ  بوٚڈ  قدرت  وول  تہِ  کہ  تُہٕندِ  کُفرٕہ  تہٕ  شرکٕکہِ  سببہٕ  سوزِ  تۅہیہِ  پٮ۪ٹھ  عذاب  ہر  سہ  طرفہٕ۔  یعنی  آسمان  کہ  طرفہٕ  کنہِ  یا  روٗد  ییٚمہِ  سٍتۍ  سیلاب  یِیو۔  یا  تُہٕندیو  کھۅرو  تلہٕ  یعنی  زمین  کہ  طرفہٕ  بِنیُل  ہیوٗیا  کرِ  تۅہیہِ  وارِیاہ  جمٲژ  یِمن  پانہٕ  وٲنۍ  سخت  اختلاف  آسہِ  تٔمِچ  نوبت  واتہِ  جنگ  وجدالس  پٮ۪ٹھ۔  توپتہٕ  ژٕہناویو  تۅہیہِ  أندرٕہ  أکِس  بیٚیہِ  سٕنٛزِہ  لڑایہِ  ہُند  مزٕہ۔  یا  کرِ  سُہ  تۅہیہِ  یِمن  سارنٕے  سختین  گرفتار۔  غرض  نجات  دیُن  تہِ  تس  اَتھہِ،  بلایہِ  گرفتار  کرُن  تہِ  تس  اَتھہِ،  وُچھِو  کِتھہٕ  پٲٹھۍ  چھِ  مُختلف  طریقو  أسۍ  بیان  کران  آیات  یعنی  توحیدچہ  دلیلہٕ  یُتھ  تِمن  وارٕہ  فکرِ  ترِ۔"
  },
  {
    "verse_id": 66,
    "translation": "باوجودآن  زون  اپُز  تہٕ  غٲر  واقعی  تُہٕندۍ  قومن  یہِ  عذاب۔  حالانکہ  یہِ  چُھ  بالکل  حق  تہٕ  پوٚز۔  یقیناً  واقع  سپدٕوُن۔  یہِ  بوٗزِتھ  ہیٚکن  تِم  صِرف  یُتُے  پرژِھتھ  کہ  عذاب  کر  سپدِ  واقع،  توٚہۍ  فرمٲوِیوکھ  تتھ  متعلق  کہ  بہٕ  چُھسنہٕ  تۅہیہِ  عذاب  واقع  کرنُک  ذمہ  دار۔  مےٚ  کیاہ  آسہِ  تمِچ  پوٗرٕہ  خبر  یا  سُہ  کیاہ  آسہِ  میٲنِس  اختیارس  اندر۔"
  },
  {
    "verse_id": 67,
    "translation": "پرتھ  خبرِ  ہٕندِ  واقع  سپدنہٕ  خٲطرٕ  چُھ  اکھ  وقتاہ  مُقرر  کرنہٕ  آمُت۔  تۅہیہِ  سپدِ  جلدی  معلوم۔"
  },
  {
    "verse_id": 68,
    "translation": "بیٚیہِ  ییٚلہِ  توٚہۍ  وُچھان  ٲسِو  کہ  تِم  لوٗکھ  یعنی  دشمن  یِم  سانین  آیاتن  تہٕ  احکامن  نکتہ  چینی  چھِ  کران۔  پس  ٲسِو  توٚہۍ  تِمن  نِشہِ  لوٚب  روزان۔  تِمن  منٛز  مہ  ٲسِو  بیٚہان  یوٚتانۍ  نہٕ  تِم  مشغول  آسن  سپدان  تمہِ  ورٲے  بیٚیہِ  کُنہِ  کتھہِ  منٛز،  ہرگاہ  کُنہِ  وقتہٕ  شیطان  آسہِ  تۅہیہِ  یہِ  ممانعت  مشراوان،  توٚہۍ  ٲسِو  مشرنس  منٛز  بغلطی  تِہٕنٛزِہ  مجلسہِ  منٛز  بیٚہان۔  پس  مہ  بِہِو ﴿ییٚلہِ  تۅہییہِ  ژیٚتس  پیٚوان  آسہِ  یہِ  ممانعت۔  ظٲلِم  قومس  سٍتۍ  تُہٕنٛزِ  مجلسہِ  اندر  بلکہ  ٲسِو  فوراً  ژیٚتس  پیٚوُنُے  تمہِ  مجلسہِ  منٛزٕ  نیران۔"
  },
  {
    "verse_id": 69,
    "translation": "یِم  لوٗکھ  ممنوعات  شرعیو  نِشہِ  پتھ  روزن۔  یِمن  منٛز  تِژھن  مجلِسن  اندر  بِلا  ضرورت  شمولیت  کرٕنۍ  تہٕ  پانے  آو  یِمن  مجلِسن  منٛز  احکامِ  اسلامن  پٮ۪ٹھ  طعن  و  تشنیع  کرنہٕ  آسہِ  یِوان۔  تِمن  پٮ۪ٹھ  چُھنہٕ  طعنہٕ  دِوٕنین  ہٕنٛدِ  سزا  أندرٕہ  کانہہ  چیزاہ۔  ہرگاہ  کُنہِ  سخت  ضرورت  مۅکھہٕ  تِمن  کُنہِ  وقتہٕ  تِہٕنٛزن  مجلِسن  اندر  گژُھن  پیٚوان  آسہِ۔  مگر  تِمن  پزِ  توٚت  گٔژِھتھ  تِمن  وعظ  ونصیحت  کرٕنۍ  دیوتِم  تہِ  طعنہٕ  زنی  نِشہِ  پتھ  روزُن۔"
  },
  {
    "verse_id": 70,
    "translation": "بلکہ  ترٲوِیوکھ  تِم  لوٗکھ  یِم  پننِس  دینس  ﴿یُس  مانُن  تہٕ  تسلیم  کرُن  تِمن  پٮ۪ٹھ  فرض  اوس  یعنی  دینِ  اسلامس﴾  ٹھٹھہٕ  تہٕ  تمسخر  چھِ  کران۔  یِمن  چُھ  دھوکہٕ  دیُتمُت  دنیاچہ  زندگٲنی۔  تِم  چھِ  دنیاکِس  کھیٚنس  چیٚنس  منٛز  مست،  ٲخرت  چُھکھ  نہٕ  یادٕے،  ترکِ  تعلقات  کٔرِتھ  تہِ  کٔرِو  تِمن  لوٗکن  وعظ  ونصیحت  توٚہۍ  امہِ  قرآنِ  مجیدٕہ  سٍتۍ  یُتھنہٕ  تِتھِس  عذابس  گرفتار  گژِھہ  کانہہ  شخصاہ  پننیو  بد  اعمالیو  سٍتۍ،  ییٚمہِ  عذاب  نِشہِ  مۅکلٕنہٕ  خٲطرٕ  آسِنہٕ  تس  شخصس  خدایس  ورٲے  کانہہ  مددگار  تہٕ  کانہہ  شفاعت  کروُناہ۔  نہ  مۅکلہِ  سُہ  تمہِ  عذاب  نِشہِ  تیوٗت  مال  دِتھ  یُس  دنیاہس  برابر  آسہِ۔  سُے  سورُے  مال  تِہ  ہے  سُہ  دِیہِ  توتہِ  یِیس  نہٕ  سُہ  مال  ہرگِز  قبول  کرنہٕ،  چنانچہ  یِم  دینس  ٹھٹھہٕ  تہٕ  تمسخرہ  کروٕنۍ  آے  گرفتار  کرنہٕ  پننین  بد  اعمالن  ہٕندِ  سببہٕ۔  نصیحت  نہ  ماننہٕ  کہ  وجہہ،  تِہٕندِی  چیٚنہٕ  خٲطرٕ  آسہِ  ٲخرتس  اندر  جہنمٕچ  گرکہٕ  دِوٕنۍ  رسٕر۔  تمہِ  علاوٕہ  بیٚیہِ  کڈُر  عذاب  کیازِ  تِم  ٲسۍ  کُفر  کران۔  ییمیُک  اکھ  شاخ  تہٕ  اکھ  لٔںڈ  توہینِ  احکامِ  اسلام  اوس۔  "
  },
  {
    "verse_id": 71,
    "translation": "فرمٲوِیوکھ  توٚہۍ  یا  رسول  اللہؐ  سارنٕے  مُسلمانن  ہٕندِ  طرفہٕ  کیاہ  أسۍ  کروٕ  عبادت  معبودِ  برحقس  ورٲے  تِمن  بٲطِل  معبودن  ہٕنٛز  یِم  نہٕ  اسہِ  کانہہ  فٲیدٕہ  ہیٚکن  واتنٲوِتھ۔  عبادت  کٔرِتھ  تہٕ  نہ  کانہہ  ضرِراہ  ہیٚکن  واتنٲوِتھ  عبادت  نہ  کٔرِتھ،  بیٚیہِ  چھا  تِہٕنٛز  خواہش  أسۍ  کیاہ  پھیرو  پوٚت  کُفرس  کُن  اِسلام  ترٲوِتھ  خداے  سٕندِ  اسہِ  ہِدایت  کرنہٕ  پتہٕ  تہٕ  وتھ  ہاونہٕ  پتہٕ  اتھ  دینِ  حقس  کُن،  تتھ  صورتس  اندر  بنہِ  سٲنۍ  مِثال  تس  شخصہٕ  سٕنٛز  ہِش  یس  بریم  بریم  چاکیو  وتھ  راورٲومٕژ  آسہِ  کُنہِ  جنگلس  مںٛز  تہٕ  سُہ  آسہِ  سپُدمُت  حٲران۔  اتھ  وتھاہ  آسیٚس  نہٕ  یِوان  کُنہِ  کُن،  تس  آسن  کینہہ  دوست  تہِ  یِم  ناد  ناد  آسنس  دِوان  وۅلہٕ  آسہِ  کُن  وتھ  چھے  یپٲرۍ  مگر  سُہ  آسِنہٕ  حٲرٲنی  سببہٕ  تِہُند  آلوٕے  بوزان،  نہ  آسہِ  سیٚزِ  وتہِ  پٮ۪ٹھ  یِوان۔  کیاہ  تُہٕنٛز  خواہش  چھا  أسۍ  تہِ  گژھو  تِتھی  بنٕنۍ۔  تہِ  بنہِ  نہٕ  ہرگِز،  فرمٲوِیوکھ  توٚہۍ  راہِ  راست  گٔیہِ  سۅے  وتھ  یۅسہٕ  اللہ  تعالیٰ  ہن  ہٲومٕژ  تہٕ  بٲومٕژ  چھےٚ  سۅ  وتھ  گٔیہِ  دینِ  اسلام۔  ییٚمۍ  یہِ  ترٲو  سُہ  ڈوٚل  سیٚزِ  وتہِ  نِشہِ۔  أسۍ  ہیٚکو  نہٕ  کُنہِ  صورتس  اندر  تمہِ  نِشہِ  پھیٖرِتھ،  أسۍ  کِتھہٕ  پٲٹھۍ  انو  شِرک  بخدا۔  اسے  حُکم  کرنہٕ  آو  فرمانبردار  روزُن  عالمینن  ہٕندِس  پروردِگارس۔"
  },
  {
    "verse_id": 72,
    "translation": "بیٚیہِ  آو  حکُم  کرنہٕ  نٮ۪ماز  تھٲوِو  برپا  پابندی  سان،  بیٚیہِ  آو  حکُم  کرنہٕ  کھوٗژِو  خدایس۔  تس  شریک  تھاونہٕ  تہٕ  نافرمٲنی  کرنہٕ  نِشہِ  روٗزِو  پتھ،  سُہ  گوو  سُے  پروردِگار  یس  برونٹھ  کنہِ  تۅہیہِ  سارنٕے  حِساب  دِنہٕ  خٲطرٕ  جمع  یِیو  کرنہٕ۔  مُشرِک  وُچھن  پانے  تمہِ  دۅہہ  شِرکُک  مزٕہ۔"
  },
  {
    "verse_id": 73,
    "translation": "بیٚیہِ  گوو  سُہ  پروردِگار  سُے  ییٚمۍ  آسمان  تہٕ  زمین  پٲدٕہٕ  کٔرۍ  مخلوقن  ہٕندِ  خٲطرٕ  بوڈ  فٲیدٕہ  چُھ  یۅہے کہ  یِم  دۅشوے  چھِ  تٔمسٕندی  مخلوق،  دۅشوے  چھِ  دلالت  کران  تٔمسٕندِس  وحدانتس  پٮ۪ٹھ،  بیٚیہِ  ییٚمہِ  دۅہہ  دپہِ  سُہ  خٲلِق  کُل  حکُم  کرِ  قیامتس  سَپدبرپا۔  اتی  سپدِ  قیامت  برپا،  تٔمۍ  سُند  یہِ  ونُن  چُھ  با  اثر۔  تُہُندُے  چُھ  ملک۔  تِہٕنٛزٕے  چھےٚ  پادشاہت۔  ییٚمہِ  دۅہہ  پۅگس  منٛز  دۅیِم  پھۅکھ  ییہِ  دِنہٕ  تمی  دۅہہ  ننہِ  حکومت  اللہ  تعالیٰ  سٕنٛز۔  ییٚلہِ  سُہ  فٲصلہٕ  کرِ  موحِدن  تہٕ  مُشرِکن  منٛز،  سُے  چُھ  زانہٕ  وُن  تہِ  سورُے  یہِ  کھٔٹِتھ  چُھ  مخلوقن  نِشہِ  بیٚیہِ  تہِ  سورُے  یہِ  نوٚن  چُھ  مخلوقن  نِشہِ۔  تس  نِشہِ  چُھنہٕ  کھٔٹتھٕے  کانہہ  چیز،  سُے  چُھ  سٮ۪ٹھاہ  حکمت  وول  تہٕ  زانن  وول۔  تس  چھےٚ  سارچِی  پورٕ  خبر۔  مضمونِ  آیات  قرآنیو  سٍتۍ  چُھ  معلوم  سپدان  کہ  حضرتِ  ابراہیمؑ  سُند  قوم  اوس  بُت  پرستی  تہِ  کران۔  بیٚیہِ  اوس  سِتارن  آفتابس  تہٕ  زونہِ،  تِہٕنٛز  پرستِش  کران۔  تِمن  دۅشوٕنۍ  خیالن  ہُند  رد  کوٚر  حضرتِ  ابراہیمن۔  تمہِ  چی  چُھ  اللہ  تعالیٰ  یِمن  آیات  کریمن  اندر  ذکر  فرماوان۔"
  },
  {
    "verse_id": 74,
    "translation": "بیٚیہِ  چُھ  سُہ  وقت  تہِ  ژیٚتس  پاونس  قٲبِل  ییٚلہِ  حضرتِ  ابراہیمن  دوٚپ  مٲلِس  پننِس  آذر  یَس  ناو  اوس،  اے  آذر  کیاہ  ژٕ  چُھکھ  پۅتٕلۍ  زانان  معبود  پنٕنۍ  یِم  پانے  گران  چُھہکھ،  بہٕ  چُھستھ  ژٕ  وُچھان  بیٚیہِ  چون  قوم  یِم  ژےٚ  اتھ  اعتقادس  اندر  چھی  ننہِ  گمرٲہی  اندر۔  شوبیاہ  انسانس  اشرفُ  المخلوقات  ٲسِتھ  بے  جان  چیز  پنٕنۍ  معبود  زانٕنۍ۔"
  },
  {
    "verse_id": 75,
    "translation": "یِتھہٕ  پٲٹھۍ  حضرتِ  ابراہیمس  ہٲو  اسہِ  بُت  پرستی  ہٕنٛز  خرٲبی  تہٕ  بُطلان۔  یِتھے  پٲٹھۍ  ہٲواسہِ  تس  آسمان  و زمینٕچ  پادشاہت  یُتھ  سُہ  سپدِ  کٲمِل  یقین  والیو  أندرٕہ۔"
  },
  {
    "verse_id": 76,
    "translation": "چنانچہ  ییٚلہِ  رات  تِمن  پٮ۪ٹھ  تاریک  سپٕز۔  وُچھ  تِمو  تارُکاہ  اکھ۔  پننِس  قومس  لٔگۍ  وننہِ  یۅہے  چھا  میون  تہٕ  تُہٕند  ربّ  تُہٕندِ  خیالہٕ،  دوٚپُن  بہٕ  چُھسکھ  نہٕ  پسند  کران  لوسوٕنۍ  چیز۔  یِم  ہیٚکن  نہٕ  کٲنسہِ  ہٕندۍ  ربّ  ٲسِتھ۔"
  },
  {
    "verse_id": 77,
    "translation": "تمہِ  پتہٕ  ییٚلہِ  تٔمۍ  وُچھ  زوٗن  زوتان  تہٕ  نپہٕ  نپہٕ  کران،  تِمو  پرژھ  قومس  یۅہے  چھا  میون  ربّ  تُہٕندِ  خیالہٕ،  پس  ییٚلہِ  سۅتہِ  لوٗس  دوٚپُکھ  ہرگاہ  نے  مےٚ  پروردِگار  وتھ  ہاوِ  ہے  تیٚلہِ  بنہا  بٕتہِ  تُہٕندۍ  پٲٹھۍ  گمراہ  لوٗکو  أندرٕہ۔"
  },
  {
    "verse_id": 78,
    "translation": "پس  ییٚلہِ  راتھ  گٔژِھتھ  دۅہ  آو  تہٕ  آفتاب  وُچھ  تِمو  شولہٕ  ماران  کھسان،  دوٚپُکھ  یۅہے  آسہِ  میون  ربّ  تُہٕندِ  خیالہٕ  کیازِ  یہِ  چُھ  بوٚڈُے  پہن  بیین  ستارن  ہٕندِ  کھۅتہٕ،  پس  ییٚلہِ  سُہ  تہِ  لوٗس،  دوٚپُکھ  اے  قوم  بے  شک  بہٕ  چُھس  بیزار  تِمو  ساروٕے  چیزو  نِشہِ  یِم  توٚہۍ  معبودِ  برحقس  شریک  چُھوکھ  ٹھہراوان۔"
  },
  {
    "verse_id": 79,
    "translation": "پٔزۍ  پٲٹھۍ  بہٕ  پِھیورُس  تس  معبودِ  برحقس  کُن  ییٚمۍ  آسمان  وزمین  گۅڈنی  پٲدٕہ  کوٚر۔  سارِوٕے  اپزیو  دِینونِشہِ  الگ  سپدِتھ،  بیٚیہِ  چُھس  نہٕ  بہٕ  ہرگِز  تُہٕندۍ  پٲٹھۍ  خدایس  شریک  انہٕ  وٕنیو  أندرٕہ۔"
  },
  {
    "verse_id": 80,
    "translation": "توپتہٕ  آو  تِمن  نِشہِ  بحث  کرنہِ  قوم  تِہُند۔  تِمو  دوٚپُکھ  اے  قوم  کیاہ  توٚہۍ  چھِو  بِہان  بحث  لاگنہِ  مےٚ  سٍتۍ  خداے  سٕندِس  توحیدس  اندر  حالانکہ  تٔمۍ  کوٚر  مےٚ  ہدایت  تہٕ  وتھ  ہٲونم  تۅہیہِ  برونٹھ  کنہِ  صحیح  دلیل  پیش  کرنس  کُن  یۅسہٕ  مےٚ  پیش  کٔر،  مےٚ  مہٕ  بِہِو  کھوژناونہِ۔  مےٚ  چُھنہٕ  کانہہ  پرواہ  تُہٕندین  معبودانِ  بٲطِلن  ہُند۔  یِم  توٚہۍ  لاشریکس  شریک  چُھوکھ  ٹھہراوان۔  یِم  ہیٚکن  نہٕ  مےٚ  کینہہ  کٔرِتھ  مےٚ  ہیٚکہِ  نہٕ  کانہہ  تکلیف  وٲتِتھ،  مگرہے  کینہہ  یژِھہ  میون  پروردِگار،  وٲتِتھ  چُھ  میٲنِس  پروردِگارٕہ  سُند  علم  پرتھ  چیزس۔  تس  چھےٚ  قدرتِ  کٲملہٕ  تہٕ  علمِ  کٲمِل  تُہٕندین  معبودانِ  بٲطِلن  نہ  قدرت  تہٕ  علم۔  مےٚ  کتھ  چھُو  کھوژناوان۔  مگر  افسوس  یٖیتہِ  وضاحت  پتہٕ  تہِ  چُھو  نا  توٚہۍ  نصیحت  رٹان۔"
  },
  {
    "verse_id": 81,
    "translation": "بہٕ  کِتھہٕ  پٲٹھۍ  کھۅژٕ  تُہٕندین  معبودانِ  بٲطِلن۔  تِمن  اَتھہِ  چُھنہٕ  کِہِنۍ،  حالانکہ  کھۅژُن  پزِہا  تۅہیہِ  مگر  توٚہۍ  چھِونہٕ  کھوژان  پننِس  بٔڈِس  جبرس۔  کیازِ  تۅہیہِ  ٹھہروُو  کُنِس  خدایس  شریک  یُس  شریک  آسنہٕ  نِشہِ  چُھ  منزہ  تہٕ  پاک  تِمے  شریک  یِہٕندِس  شریک  آسنس  پٮ۪ٹھ  نہٕ  خداین  کانہہ  دلیلاہ  نٲزِل  کٔرمٕژ  چھےٚ۔  یہِ  دلیل  بوٗزِتھ  ؤنتِو  وارٕہ  تامُل  کٔرِتھ،  یِمو  دۅیو  جماعتو  أندرٕہ  یعنی  مُشرِکو  تہٕ  موحدو  أندرٕہ  کۅسہٕ  جماعت  چھےٚ  اَمنس  تہٕ  بے  خوفی  زیادٕہ  مستحق  ؤنِتو  ہرگاہ  تۅہیہِ  کینہہ  خبر  چھےٚ  یا  کینہہ  زانان  چِھو  توٚہۍ  کیاہ  ہیٚکِو  ؤنِتھ۔  أسۍ  ونو  یورے  وارٕہ  بوٗزِو۔"
  },
  {
    "verse_id": 82,
    "translation": "تِم  لوٗکھ  یِمو  ایمان  اوٚن  معبودِ  برحقس  توپتہٕ  مِلہٕ  نوونہٕ  تِمو  ایمان  پنُن  شِرکس  سٍتۍ  تِمے  گٔے  تِم  یِہٕندِ  خٲطرٕ  چُھ  قیامتُک  دۅہ  امن  تہٕ  دِلُک  قرار۔  بیٚیہِ  چھِ  تِمے  دنیا  ہس  اندر  سیٚزِ  وتہِ  پٮ۪ٹھ۔  صِرف  موحد،  پتھ  روٗدۍ  مُشرِک  تِہٕندِ  خٲطرٕ  کُنہِ  قسمہٕ  امن  وامان  چُھنہٕ۔"
  },
  {
    "verse_id": 83,
    "translation": "یِمے  گٔیہِ  سانہِ  تِمہٕ  دلیلہٕ  یِم  اسہِ  عطا  کرِ  حضرتِ  ابراہیمس  پننِس  قومس  سٍتۍ  بحث  کرنہٕ  خٲطرٕ۔  چونکہِ  یِم  دلیلہٕ  کرِ  اسہِ  عطا  حضرتِ  ابراہیمس  تمی  مۅکھہٕ  چھےٚ  یِم  رٕژٕ  دلیلہٕ،  حضرتِ  ابرہیم  سٕنٛز  چھَنہٕ  کانہہ  خصوصیت  بلکہ  چھِ  أسۍ  بلند  کران  علمی  وعملی  درجہ  مرتبہٕ  تِہُند  یسُند  أسۍ  یژھان  چھِ۔  پٔزۍ  پٲٹھۍ  چون  پروردِگار  چُھ  سٮ۪ٹھاہ  حِکمت  وول  سٮ۪ٹھاہ  زانن  وول۔  پرتھ  أکۍ  سُند  حال  تہٕ  استعداد  چُھ  سُہ  پوٗرٕہ  زانان،  تمی  موجوب  چُھ  پرتھ  أکِس  سُہ  کمال  عطا  کران  یُس  تس  مُنٲسِب  آسہِ۔"
  },
  {
    "verse_id": 84,
    "translation": "بیٚیہِ  کوٚر  عطا  اسہِ  حضرتِ  ابراہیمس  اکھ  فرزنداہ  حضرتِ  اسحٰق  بیٚیہِ  أمِس  فرزندٕہ  سُند  فرزند  حضرتِ  یعقوب  علیھم  السلام،  یِمن  سارنٕے  کوٚر  اسہِ  ہدایت۔  پٔزِس  کُن  ہٲو  اسہِ  وتھ  تِمن،  بیٚیہِ  کوٚر  اسہِ  ہدایت  نوحس  یِمن  برونٹھ،  حضرتِ  ابراہیمؑ  سٕندوٕے  اولادو  منٛزٕ  کوٚراسہِ  ہدایت  داوودس  تہٕ  حضرتِ  سلیمانس  بیٚیہِ  حضرتِ  ایوبس  بیٚیہِ  حضرتِ  یوسفس  بیٚیہِ  حضرتِ  موسیٰ  ہس  بیٚیہِ  حضرتِ  ہارونس  علیٰ  نبینا  وعلیھم  الصلوۃ  والسلام،  یِتھے  پٲٹھۍ  چھِ  أسۍ  منٲسِب  بدلہٕ  تہٕ  جزا  دِوان  نیکو  کار  بندن۔"
  },
  {
    "verse_id": 85,
    "translation": "بیٚیہِ  کوٚر  اسہِ  ہدایت  حضرتِ  زکریاہس  بیٚیہِ  حضرتِ  عیسیٰ  ہس  بیٚیہِ  حضرتِ  الیاسس  یِم  سٲرِی  ٲسۍ  رٕتیو  بندو  أندرٕہ۔"
  },
  {
    "verse_id": 86,
    "translation": "بیٚیہِ  کوٚر  اسہِ  ہدایت  حضرتِ  اسمٰعیلس۔  بیٚیہِ  حضرتِ  یسعس  بیٚیہِ  حضرتِ  یونسس  بیٚیہِ  حضرتِ  لوطس۔  یِمن  سارِنٕے  دیُت  اسہِ  فضیلت  نبوت  سٍتۍ  تمہِ  وقتہٕ  کین  عالم  کین  لوٗکن  پٮ۪ٹھ۔"
  },
  {
    "verse_id": 87,
    "translation": "بیٚیہِ  یِہٕندیو  مالیو  بُڈۍ  ببو  أندرٕہ  بیٚیہِ  اولادو  أندرٕہ  بیٚیہِ  بایو  أندرٕہ  تہِ  کوٚر  اسہِ  برگزیدٕہ  تہٕ  مقبول۔  بیٚیہِ  کوٚر  اسہِ  تِمن  ہدایت  سیٚزِ  وتہِ  کُن  یعنی  دینِ  حقس  کُن۔"
  },
  {
    "verse_id": 88,
    "translation": "یۅہے  دین  یتھ  کُن  تِمن  ہدایت  کرنہٕ  آو۔  یۅہے  گوٚو  خداے  سُند  ہدایت۔  أتھۍ  کُن  چُھ  اللہ  تعالیٰ  وتھ  ہاوان  یِمن  یژھان  چُھ  پننیو  بندو  أندرٕہ،  اتھ  کُن  ہاوے  وتھ  اللہ  تعالیٰ  ہن  سارنٕے  لوٗکن  مگر  بعضو  کٔر  نہٕ  یہِ  وتھ  اختیار۔  تِمو  ٹھہرٲو  خدایس  شریک۔  شرک  چُھ  اللہ  تعالیٰ  ہس  تیُتھ  ناپسند۔  عام  لوٗکن  ہٕنٛز  چھَنہٕ  کتھٕے،  ہرگاہ  بفرض  محال  تِم  حضراتِ  انبیا  تہِ  نعوذباللہ  شرک  انَہن  خدایس  ضروٗر  سپدہن  ضایع  تِمہٕ  سارے  رٕژٕ  کامہِ  یِمہٕ  تِم  کران  ٲسۍ  امہِ  شرکہٕ  وجہہ۔"
  },
  {
    "verse_id": 89,
    "translation": "یِمن  حضراتِ  انبیا  یِمن  ہٕنٛز  ذکر  کرنہٕ  آیہِ  یِمے  گٔے  تِم  یِمن  اَسہِ  مجموعی  طریقہٕ  کتابِ  شریعت  تہٕ  نبوت  عطا  کٔر،  پس  اگر  نظیر  موجودآسہِ  تہِ  یِم  مکٕکۍ  لوٗکھ  اتھ  تُہٕندِس  نبوتس  انکار  کرن  کٔرۍ  تن  تمیُک  مہ  بٔرِو  توٚہۍ  کانہہ  غم،  تۅہیہِ  چھۅنہِ  تہِ  نہٕ  کینہہ۔  کیازِ  پٔزۍ  پٲٹھۍ  اسہِ  چھو  امہِ  خٲطرٕ  مُقرر  کٔرمٕژ  اکھ  جماعتھاہ  یِم  نہٕ  ہرگِز  اتھ  نبوتس  تُہٕندِس  انکار  کرن۔  بلکہ  زانن  امہِ  نعمتٕچ  پوٗرٕہ  قدر۔  تِم  گٔے  مہاجر  تہٕ  انصار۔  بیٚیہِ  تِمن  ہٕنٛدۍ  پیرو  قیامتس  تام۔"
  },
  {
    "verse_id": 90,
    "translation": "یِم  حضراتِ  انبیا  گٔے  تِم  بندگانِ  خاص  یِمن  اللہ  تعالیٰ  ہن  دشمنن  ہٕنٛزن  کتھن  پٮ۪ٹھ  صبر  کرنس  کُن  ہدایت  کوٚر۔  پس  تِہٕنٛزِی  وتہِ  پٔکِو  توٚہۍ  تہِ  صبر  کرنس  اندر،  یہِ  تہِ  فرمٲوِیوکھ  توٚہۍ  یا  رسول  اللہؐ  اے  لوٗکو  بہٕ  چُھس  نہٕ  منگان  تۅہیہِ  امہِ  تبلیغ  تہٕ  رہنُمٲیی  خٲطرٕ  کانہہ  مزوٗریاہ۔  بلکہ  چُھسو  بہٕ  بے  غرض  نصیحت  کران،  یہِ  قرآنِ  مجید  چُھنہٕ  مگر  عالمینن  ہٕندِ  خٲطرٕ  بوٚڈ  وعظ  تہٕ  نصیحت  ییٚمہِ  کہِ  ماننہٕ  سٍتۍ  تۅہی  بوٚڈ  فٲیدٕہ  تہٕ  نفع  چُھو۔  نہ  ماننہٕ  سٍتۍ  تۅہی  بوٚڈ  نقصان  چُھو۔  اکھ  یہوداہ  اکھ  آو  نبی  کریم  صلی  اللہ  علیہ  و سلمن  ہٕندِس  خدمتس  اندر۔  تمی  ہیٚت  تِمن  سٍتۍ  مذہبی  گفتگو  کرُن  تتھ  اندر  اوس  سُہ  کتھ  کتھ  کران  جوشس  اندر۔  لوٚگ  دپنہِ  اللہ  تعالیٰ  ہن  چَھنہٕ  از  تام  کانہہ  کتاباہ  نٲزِل  کٔرمٕژ۔  اتی  سپٕدۍ  یِم  آیاتِ  کریمہ  نٲزِل۔"
  },
  {
    "verse_id": 91,
    "translation": "بییہِ  کٔر  نہٕ  یِمو  مُنکرو  خداے  سٕنٛز  کانہہ  قدر،  یِژھ  قدر  کرٕنۍ  شوبہِ  ہا۔  کیازِ  تِمو  ووٚن  اللہ  تعالیٰ  ہن  چھَنہٕ  نٲز،  لِے  کٔرمٕژ  کٲنسہِ  بشرس  پٮ۪ٹھ  پنٕنۍ  کانہہ  کتاباہ۔  یہِ  ونُن  گوو  خدایس  نسبت  بے  قدری  کرٕنۍ۔  کیازِ  امہِ  سٍتۍ  چُھ  لٲزِم  یِوان  نبوتس  انکار  کرُن،  یُس  نبوتس  انکار  کرِ  تٔمۍ  زون  اللہ  تعالیٰ  سُند  فرمان  اپُز  نعوذباللہ۔  پٔزِس  تصدیق  تہٕ  تسلیم  کرُن  چُھ  وٲجِب  تمی  سٍتۍ  چھےٚ  یِوان  خداے  سٕنٛز  قدر  کرنہٕ۔  لہٰذا  یِمو  تصدیق  وتسلیم  بدل  تکذیب  وانکار  کوٚر۔  تِمو  کٔر  بے  قدری،  یہِ  گوو  امیُک  تحقیقی  جواب۔  امہِپتہٕ  چُھ  اللہ  تعالیٰ  فرماوان  امیُک  اِلزٲمی  جواب،  توٚہۍ  پرژِھتوکھ  اے  یہودیو  حضرتِ  موسیٰ  یۅسہٕ  کِتاب  ہیٚتھ  آو  یعنی  توراۃ  سۅ  کٔمۍ  کٔر  نٲزِل،  ییٚمِچ  کیفیت  یہِ  چھےٚ  کہ  سۅ  بذاتِ  خود  نورٕکۍ  پٲٹھۍ  واضح  تہٕ  روشن  یِمن  لوٗکن  ہٕندِ  ہدایت  خٲطرٕ  سۅ  سوزنہٕ  آیہِ  تِمن  لوٗکن  ہٕندِ  خٲطرٕ  چُھو  سُہ  بوٚڈ  ہدایت،  یۅسہٕ  کتاب  تۅہیہِ  پننیو  نفسٲنی  اغراضو  مۅکھہٕ  ورقہٕ  ورقہٕ  کٔروٗن،  یُس  ورقاہ  پننہِ  مطلب  براری  خٲطرٕ  چُھو  خوش  کران،  سُہ  چُھو  ہاوان  تہٕ  ظٲہِر  کران۔  کھٔٹِتھ  تہٕ  پوٗشیدٕہ  چُھو  تھاوان  تمہِ  منٛزٕہ  واریاہ  حصہٕ۔  یتھ  منٛز  تُہٕندِس  مطلبس  خلاف  چُھ  کینہہ  آسان  مثل  نعتِ  پیغمبر  ٲخرالزمان  صلی  اللہ  علیہ  و سلم،  بیٚیہِ  ٲوٕہ  توٚہۍ  ہیٚچھناونہٕ  تمہِ  توراۃ  کہ  ذریعہ  سُہ  علم  یُس  نہٕ  زٲنِہو  توٚہۍ  نہ  تُہٕندۍ  مٲلۍ  تہٕ  بٕڈۍ  بب  سۅ  توراۃ  نٲزِل  سپدنہٕ  برونٹھ،  یورے  فرمٲوِیوکھ  توٚہۍ  کہ  اللہ  تعالیٰ  نٕے  کٔر  سۅ  کتاب  نٲزِل  لہٰذا  کمہِ  بُتھہِ  چُھو  توٚہۍ  ونان  کہ  اللہ  تعالیٰ  ہن  چَھنہٕ  کانہہ  کِتابٕے  نٲزِل  کٔرمٕژ،  یہِ  جواب  بوزناونہٕ  پتہٕ  ترٲوِیوکھ  تِم  پننین  شغلن  منٛز۔  اپزین  کتھن  تہٕ  بیہودٕہ  کامین  سٍتۍ  روٗزِن  تِم  مشغول۔  تۅہیہِ  پٮ۪ٹھ  یہِ  فرض  اوس  تہِ  اوٚنُو  تۅہیہِ  بجا،  مہ  بٔرِو  توٚہۍ  کانہہ  فکربہٕ  بوزٕ  پانے  تِمن  سٍتۍ۔"
  },
  {
    "verse_id": 92,
    "translation": "یتھہٕ  پٲٹھۍ  توراۃ  اسی  نٲزِل  کوٚرمُت  اوس۔  تِتھے  پٲٹھۍ  تہِ  چُھ  یہِ  قرآنِ  مجید  تہِ  کتاباہ  یۅسہٕ  اسی  نٲزِل  کٔر  تۅہیہِ  پٮ۪ٹھ  یا  رسول  اللہ  صلی  اللہ  علیہ  و سلم۔  یۅسہٕ  خٲرو  برکتٕچ  کتاب  چھےٚ۔  یُس  اکھاہ  تتھ  پژھ  کرِ۔  تمہِ  موجوب  عمل  کرِ  تسٕندِ  خٲطرٕ  چُھ  فلاح  دارین۔  یہِ  کتاب  یعنی  قرآنِ  مجید  چُھ  تصدیق  کروُن  تِمن  کتابن  یِمہٕ  امہِ  برونٹھ  چھٚے  نٲزِل  کرنہٕ  آمژٕہ۔  لہٰذا  چُھ  یہِ  قرآنِ  مجید  دۅیو  کتھو  خٲطرٕ  نٲزل  کوٚرمُت۔  اکھ  مخلوقن  ہٕندِ  نفع  خٲطرٕ  بیٚیہِ  یِمن  کتابن  ہٕندِ  تصدیق  کرنہٕ  خٲطرٕ  کہ  تِمہٕ  کتابہٕ  چھےٚ  بےشک  خداے  سٕندِی  طرفہٕ  نٲزل  کرنہٕ  آمژٕہ،  بیٚیہِ  یُتھ  توٚہۍ  خصوصیت  سان  کھوژٕ  نٲوِیوکھ  مکہ  شریفٕکۍ  لوٗکھ۔  بیٚیہِ  یِم  اَتھ  أندۍ  أندۍ  چھِو  تمام  عالمٕکۍ  لوٗکھ  کیازِ  بییِس  جایہِ  چھِ  اللہ  تعالیٰ  فرماوان،  یُتھ  سُہ  عالمٕہ  کین  لوٗکن  کھوژناوِ،  سٲرِی  لوٗکھ  اگر  تِہٕندِ  اندازٕہ  تہٕ  بیم  کرنہٕ  سٍتۍ  ایمان  انن  نہٕ  لیکن  یِمن  لوٗکن  ٲخرتٕچ  پوٗرٕہ  پژھ  چھےٚ  تِم  چھِ  اتھ  قرآنِ  مجیدس  پژھ  کران،  بیٚیہِ  چھِ  تِم  ایمان  أنِتھ  نٮ۪مازن  پٮ۪ٹھ  ڈاڈ  کران،  پابندی  سان  پانژوے  وقت  پوٗرٕہ  ادا  کران۔  کیازِ  ایمان  واعتقادس  سٍتۍ  ییٚلہِ  عمل  تہِ  مکمل  آسہِ  تیٚلہِ  چھےٚ  عذاب  نِشہِ  نجات  لبنٕچ  امید۔"
  },
  {
    "verse_id": 93,
    "translation": "بیٚیہِ  کُس  اکھاہ  چُھ  یُتھ  ظٲلِم  تس  شخصہٕ  سٕندِ  کھۅتہٕ  ییٚمۍ  اپُز  نوٚوروو  معبودِ  برحقس  پٮ۪ٹھ  نبوتس  انکار  کرنہٕ  سٍتۍ  یِتھہٕ  پٲٹھۍ  یِمو  یہودو  کوٚر  تِمو  دوٚپ،  اللہ  تعالیٰ  ہن  کوٚر  نہٕ  کٲنسہِ  بشرس  پٮ۪ٹھ  کِہِنۍ  نٲزِل،  نتہٕ  کوٚرُن  پننہِ  حقہٕ  دعویٰ  نبوت۔  ووٚنُن  مےٚ  کُن  چُھ  یِوان  وحی  نٲزل  کرنہٕ  حالانکہ  تس  کُن  اوس  نہٕ  کانہہ  وحیاہ  نٲزِل  سپدان  مثل  مسلیمہ  کذاب  وغٲرٕہ،  یِتھے  پٲٹھۍ  کُس  چُھ  یُتھ  ظٲلِم  تس  شخصہٕ  سٕندِ  کھۅتہٕ  ییٚمۍ  دوٚپ  بہٕ  تہِ  ہیٚکہٕ  نٲزِل  کٔرِتھ  تہٕ  لوٗکن  نِشہِ  پیش  کٔرِتھ  تِتھہٕ  پٲٹھۍ  یِتھہٕ  پٲٹھۍ  خدا  چُھ  نٲزِل  کران۔  کانہہ  اکھاہ  چُھنہٕ  یِمن  لوٗکن  ہٕندِ  کھۅتہٕ  یُتھ  ظٲلِم،  یِمن  ظٲلِمن  ہُند  حال  چُھ  یہِ  کہ  اگر  وُچھکھ  ژٕ  سُہ  وقت  ییٚمہِ  ساعتہٕ  آسن  یِم  ظٲلِم  موت  چہ  سختی  اندر  مُبتلا،  روح  کڈٕوٕنۍ  ملٲیک  آسن  پنٕنۍ  اتھہٕ  مُژرٲوتھ  تِمن  ظٲلِمن  کُن  ونان،  اے  ظٲلِمو  جلٕد  پہن  کٔڈِو  پنٕنۍ  زُو  پننیو  پانو  أندرٕہ،  أزِکہ  دۅہہ  کیاہ  ییہِ  تۅہیہِ  مرنس  سٍتی  سزا  دِنہٕ۔  خوٲری  ہٕندِ  عذاب  سٍتۍ۔  کیازِ  توٚہۍ  ٲسِو  نا  خدایس  نسبت  تِمے  کتھہٕ  لاگان  یِمہٕ  بالکل  اپزِ  آسہٕ  آسان۔  بیٚیہِ  ٲسِو  توٚہۍ  آیات  ماننہٕ  نِشہِ  تہٕ  تسلیم  کرنہٕ  نِشہِ  تکبُر  کران۔"
  },
  {
    "verse_id": 94,
    "translation": "ییٚمہِ  دۅہہ  قیامت  سپدِ  تمہِ  دۅہہ  فرماویٚکھ  اللہ  تعالیٰ  ٲوٕہ  اسہِ  نِشہِ  پتو  لاکہ۔  اکہِ  اکہِ  تنِ  تنہا،  یارن  تہٕ  مددگارن  ورٲے۔  یِتھہٕ  پٲٹھۍ  اسہِ  توٚہۍ  گۅڈنچہِ  لٹہِ  تنہا  دنیاہس  اندر  پٲدٕہ  کٔرمٕتۍ  ٲسِو  ننی  تہٕ  چھنی۔  نیٚتھہٕ  ننی  تہٕ  ننہٕ  وٲری،  بیٚیہِ  ترووٕہ  تہِ  سورُے  یہِ  اسہِ  تۅہیہِ  دیُتمُت  اوس  پانس  پتھ  کُن،  بیٚیہِ  چھِنہٕ  أسی  وُچھان  تۅہیہِ  سٍتۍ  تِم  لوٗکھ  یِم  تۅہیہِ  پننہِ  گُمان  زانان  ٲسِیوکھ  پننین  کامین  اندر  خداے  سٕندۍ  شریک،  کتیوٗ  چھِو  تِم،  پٔزۍ  پٲٹھۍ  چھلہٕ  گٔیہِ  تِمن  تعلقاتن  یِم  تۅہیہِ  پانہٕ  وٲنۍ  ٲسۍ،  ضایع  سپُد  تۅہیہِ  نِشہِ  تہِ  سورُے  یہِ  تۅہیہِ  گُمانہٕ  اوس  کہ  معبودانِ  بٲطِل  کرن  اسہِ  شفاعت۔"
  },
  {
    "verse_id": 95,
    "translation": "پٔزۍ  پٲٹھۍ  اللہ  تعالیٰ  چُھ  پھاٹہٕ  وُن  پرتھ  پھٔلِس  تہٕ  آنچہِ  یۅسہٕ  زمینس  منٛز  وَونہٕ  یِوان  چھےٚ،  سُے  چُھ  کڈان  زِندس  مردس  نِشہِ  تہٕ  مردس  زِندس  نِشہِ،  یۅہے  کیاہ  گوو  معبودِ  برحق،  پس  کِتھہٕ  پٲٹھۍ  چُھو  توٚہۍ  تس  پژھ  کرنہٕ  نِشہِ  گریز  کران  تہٕ  ژلان۔"
  },
  {
    "verse_id": 96,
    "translation": "سُے  چُھ  صبح  پھۅلہٕ  راوٕ  وُن،  بیٚیہِ  کٔر  رات  تمی  آرامُک  وقت  کہ  سٲرِی  چھِ  تھٔکِتھ  ژھیٚنِتھ  شونگنہٕ  سٍتۍ  آراماہ  حٲصِل  کران۔  بیٚیہِ  کوٚرُن  آفتاب  تہٕ  زوٗنہِ  ہُند  رفتار  حِسابہٕ  موجوب  ییٚمہِ  سٍتۍ  وقتن  ہٕندِس  ضبط  وربطس  اندر  آسٲنی  چھےٚ  سپدان،  بیٚیہِ  چُھ  انداز  تہٕ  کٲریگری  تس  خداے  سٕنٛز  یُس  غٲلِب  تہٕ  سورُے  زانن  وول  چُھ۔"
  },
  {
    "verse_id": 97,
    "translation": "بیٚیہِ  چُھ  سُہ  پروردِگار  سُے  ییٚمۍ  ستارٕہ  کٔرۍ  پٲدٕہ  یُتھ  توٚہۍ  وتھ  لٔبِو  انہِ  گٹن  اندر  خشکی  ہٕنٛزن  وتن  تہٕ  سمندرن  اندر،  بتحقیق  اسہِ  کرِ  پننہِ  توحیدچہ  دلیلہٕ  بیان  ویٚژھنٲوِتھ  تِمن  لوٗکن  ہٕندِ  خٲطرٕ  یِم  زانان  چھِ  رُت  کیاہ  چُھ  تہٕ  یچھ  کیاہ  چُھ۔"
  },
  {
    "verse_id": 98,
    "translation": "بیٚیہِ  گوو  سُہ  پروردِگار  سُے  ییٚمۍ  توٚہۍ  سٲرِی  پٲدٕہ  کٔرِو  أکسٕے  شخصس  نِشہِ  سُہ  گوو  حضرتِ  آدم،  پس  کرٕن  تُہٕندِ  خٲطرٕ  اکھ  قرارٕچ  جایاہ۔  سُہ  گوو  ماجہِ  ہُند  رحم،  بچہٕ  دٲنۍ۔  تتھ  منٛز  کینہہ  کالاہ  روٗزِتھ  چُھ  انسان  دنیاہُک  اثر  قبول  کران  بیٚیہِ  کٔرٕن  امانت  تھاونٕچ  اکھ  جایاہ،  سۅ  گٔیہِ  قبر  تتھ  منٛز  کینہہ  کالاہ  روزِتھ  چھِو  ٲخرتُک  اثر  قبول  کران۔"
  },
  {
    "verse_id": 99,
    "translation": "پٔزۍ  پٲٹھۍ  اسہِ  کٔرۍ  آیات  پنٕنۍ  بیان  مُژرٲوِتھ  تِمن  لوٗکن  ہٕندِ  خٲطرٕ  یِم  سمجھدار  چھِ،  بیٚیہِ  گوو  سُہ  پروردِگار  سُے  ییٚمۍ  روٗد  تروو  آسمان  کہِ  طرفہٕ،  پس  کھارِ  اسہِ  تمہِ  روٗدٕہ  سٍتۍ  زمین  منٛزٕہ  پرتھ  قسمٕکۍ  کُلۍ،  پس  کوٚڈ  اسہِ  تمہِ  زمین  منٛزٕہ  سبٕز  سبٕز  شاخ،  تمہِ  منٛزٕہ  چھِ  أسۍ  کڈان  لۅکٕٹۍ  لۅکٕٹۍ  دانہٕ  یِم  اکھ  أکِس  پٮ۪ٹھ  آسان  چھِ،  بیٚیہِ  کٔڈۍ  اسہِ  کٔھزٕر  کُلیو  أندرٕہ  تِمن  ہٕندِ  پوشہِ  ٹو  ریو  أندرٕہ  کٔھزرن  ہٕندۍ  گُرن  یِم  بوٚن  کُن  نمے  مٕتۍ  آسان  چھِ،  بیٚیہِ  کھٲر  ۍ  اسہِ  تمی  روٗدٕہ  سٍتۍ  دچھہِ  باغ،  بیٚیہِ  زیتون  باغ۔  بیٚیہِ  دٲن  باغ  یِم  اَکھ  أکِس  ہِوۍ  چھِ  اکہِ  اعتبارٕہ  اَکھ  أکِس  بدل  چھِ  بیٚیہِ  اعتبارٕہ۔  وارٕہ  وُچھِو  پرتھ  کُلہِ  کِس  میٚوس  کُن۔  ییٚلہِ  تتھ  میٚوٕہ  لگان  چُھ  تمہِ  ساعتہٕ  چُھ  آسان  بدمزٕہ  تہٕ  ناقابلِ  استعمال،  تمہِ  پتہٕ  ییٚلہِ  سُہ  میٚوٕہ  پپان  چُھ  تمہِ  ساعتہٕ  چُھ  آسان  مزٕہ  دار  سٮ۪ٹھاہ  فٲیدٕہ  مند۔  امہِ  منٛزٕہ  تہِ  چُھ  ننان  خداے  سٕنٛز  کمالِ  قدرت،  وُچھِو  پٔزۍ  پٲٹھۍ  یِمن  چیزن  اندر  چھےٚ  توحید  چہ  بجہِ  بجہِ  دلیلہٕ  باایمانن  ہٕندِ  خٲطرٕ۔"
  },
  {
    "verse_id": 100,
    "translation": "بیٚیہِ  ٹھہرٲوۍ  لوٗکو  شیطان  خداے  سٕندۍ  شریک  حالانکہ  تِم  تہِ  چھِ  کٔرمٕتۍ  اللہ  تعالیٰ  نٕے  پٲدٕہ۔  ییٚلہِ  نہٕ  پٲدٕہ  کروُن  تس  ورٲے  کانہہ  چُھ۔  معبود  کِتھہٕ  پٲٹھۍ  ہیٚکہِ  تس  ورٲے  کانہہ  ٲسِتھ۔  بیٚیہِ  ٹھہرٲوۍ  لوٗکو  خدایس  نیٚچِو  تہٕ  کورِ  زاننہٕ  تہٕ  پچھاننہٕ  ورٲے  از  بس  جہل  تہٕ  نادٲنی،  مُنزہ  تہٕ  پاک  چُھ  سُہ  پروردِگار  یِمو  ساروٕے  کتھو  نِشہِ۔  نہ  چُھس  شریک  کانہہ  نہ  چِھس  نیٚچِوتہٕ  نہ  چھَس  کورِ۔  بیٚیہِ  چُھ  سٮ۪ٹھاہ  بلند  تہٕ  بالاتر  تِمو  کتھو  نِشہِ  یِم  تس  کُن  لوٗکھ  لاگان  چھِ  بے  دلیل۔"
  },
  {
    "verse_id": 101,
    "translation": "سُہ  موجد  تہٕ  گۅدٕہ  پٲدٕ  کروُن  آسمانن  تہٕ  زمینن  ہُند،  تس  ورٲے  چُھنہٕ  آسمانن  تہٕ  زمینن  ہُند  موجد  کٕہٕنۍ۔  لہٰذا  شوبہِ  سُے  معبودِ  برحق،  تس  کِتھہٕ  پٲٹھۍ  آسن  اولاد  حالانکہ  تس  چَھنہٕ  ٲسمٕژ  آشنِی  زانہہ،  تِمو  کوٚر  سورُے  پٲدٕہ۔  یِتھہٕ  پٲٹھۍ  آسمان  وزمین  پٲدٕہ  کٔرِن  یِتھے  پٲٹھۍ  کٔرِن  تِم  تہِ  پٲدٕہ  یِم  توٚہۍ  تِہٕندۍ  اولاد  یا  شریک  چُھوکھ  ٹھہراوان۔  بنیا  کہ  خٲلقس  آسن  مخلوق  شریک۔  پتھ  کیاہ  فرق  روزِ  خٲلقس  تہٕ  مخلوقس  منٛز،  بیٚیہِ  چُھ  سُے  پرتھ  چیزاہ  پوٗرٕہ  پوٗرٕہ  زانہٕ  وُن۔"
  },
  {
    "verse_id": 102,
    "translation": "یۅہے  معبودِ  برحق  کیاہ  چُھ  تُہُند  پروردِگار۔  کانہہ  معبوداہ  چُھنہٕ  تس  ورٲے،  سارِ  کُے  پٲدٕہ  کروُن  چُھ  سُے،  پس  کٔرِو  تِہٕنٛزٕے  یٲژ  عبادت  تہٕ  بندگی۔  سُے  چُھ  پرتھ  چیزُک  کارساز۔  تس  ورٲے  چُھنہٕ  کانہہ  تہِ  کارساز  حقیقی۔  لہٰذا  اگر  تسٕنٛزٕے  یٲژ  عبادت  کٔرِو  سُہ  واتناویو  تۅہیہِ  سٮ۪ٹھاہ  نفع  تہٕ  فٲیدٕہ،  بیین  ہٕنٛز  عبادت  کٔرِتھ  کیاہ  فٲیدٕہ  بنیو۔  تِمن  اَتھہِ  کیاہ  چُھ۔  خٲلِق  تہِ  چُھ  سُے۔  وکیل  تہِ  چُھ  سُے۔  یِم  سٲرِی  چیز  چھِ  منگان  کہ  معبود  تہِ  گژِھہ  سُے  آسُن۔  تِہُندُے  شان  چُھ  کہ۔"
  },
  {
    "verse_id": 103,
    "translation": "تس  ہیٚکن  نہٕ  وُچھِتھ۔  وُچھنہٕ  پتہٕ  حقیقت  دریافت  کٔرِتھ  لوٗکن  ہٕنٛزٕہ  أچھ  دنیاہس  اندر۔  ٲخرتس  اندر  وُچھن  تس  باایمان  جنتس  اندر۔  مگر  حقیقت  تہٕ  ماہیت  سپدِ  نہٕ  تِمن  تہِ  دریافت۔  سُہ  چُھ  پانہٕ  تِمن  سارنٕے  أچھن  تہٕ  أچھ  والین  وُچھان  تہٕ  تِہٕنٛز  حقیقت  تہٕ  ماہیت  زانان  یِمہٕ  أچھ  نہ  تسُند  اِدراک  کٔرِتھ  ہیٚکان  چھےٚ،  سٲرِی  چھِ  تمی  پٲدٕہ  کٔرمٕتۍ۔  تس  چھےٚ  خبرٕے  کُس  چیز  کِتھہٕ  چُھ  مےٚ  پٲدٕہ  کوٚرمُت،  کمہِ  چیزٕچ  کیاہ  حقیقت  چھےٚ۔  بعض  مُفسرو  فرموو  کہ  مخلوقن  ہٕنٛزن  أچھن  منٛز  چُھنہٕ  یہِ  قوتھےٕ  کہ  تس  کیاہ  ہیٚکن  وُچھِتھ۔  مگر  سُہ  چُھ  لطیف  ازراہِ  لطف  ومہربٲنی  ہیٚکہِ  سُہ  کٲنسہِ  ہٕنٛزن  أچھن  اندر  سُہ  قوت  پٲدٕہ  کٔرِتھ  ییٚمہِ  سٍتۍ  سُہ  تس  وُچھِتھ  ہیٚکہِ۔  باایمانن  تہِ  کرِ  جنتس  منٛز  سُہ  طاقت  عطا  ییٚمہِ  سٍتۍ  تِم  تہِ  وُچھن  پننِس  خدایس۔  سُہ  چُھ  سارنٕے  وُچھان۔  کیازِ  سُہ  چُھ  خبیر۔  تس  چھےٚ  خبرٕے  کُس  شخص  کیاہ  چُھ،  کٔمۍ  سٕنٛز  حقیقت  کیاہ  چھےٚ۔"
  },
  {
    "verse_id": 104,
    "translation": "پٔزۍ  پٲٹھۍ  واژٕہ  تۅہیہِ  نِشہِ  دلیلہٕ  پننِس  پروردِگارٕہ  سٕندِ  طرفہٕ  توحید  ورسالت  کِس  حق  آسنس  پٮ۪ٹھ،  پس  ییٚمِس  شخصس  تِمن  دلیلن  منٛز  غور  وفکر  کرنہٕ  سٍتۍ  حق  تہٕ  پوٚز  دریٖںٹھۍ  آو  تمیُک  فٲیدٕہ  چُھ  تس  پانس۔  بیٚیہِ  ییٚمۍ  اوٚن  لوگ  تِمن  دلیلن  کُن  کوٚرُن  نہٕ  توجہ  تہٕ  نظر  تمیُک  ضریر  تہٕ  نقصان  چُھ  تس  پانس۔  بہٕ  چُھس  نہ  تۅہیہِ  پٮ۪ٹھہٕ  رٲچھ،  مجبور  کیاہ  کروٕہ  بہٕ  وارٕ  وُچھنس  پٮ۪ٹھ۔"
  },
  {
    "verse_id": 105,
    "translation": "یِتھے  پٲٹھۍ  چھِ  أسۍ  تۅہیہِ  پھِر  پھِر  پننہِ  دلیلہٕ  مختلف  طریقو  بیان  کران  یُتھ  توٚہۍ  سارنٕے  لوٗکن  واتنٲوِو،  تِمن  سپدن  زٕہ  جمٲژ۔  تِمو  أندرٕہ  ضدی  تہٕ  مُڈٕہ،  تِم  دپن  ییٚمۍ  پیغمبرن  چُھ  سبق  پوٚرمُت  کستانۍ  نِشہِ۔  ورنہ  یِم  تھٔدۍ  مضامین  کِتھہٕ  کِنۍ  ہیٚکہِ  ہا  یہِ  بیان  کٔرِتھ۔"
  },
  {
    "verse_id": 106,
    "translation": "بییٚہِ  یُتھ  وارٕہ  وضاحت  کرو  أسۍ  زانن  والین  ہٕندِ  خٲطرٕ  یعنی  سمجھدار  تہٕ  انصاف  پسند  لوٗکن  پٮ۪ٹھ  سپدِ  واضح  تہٕ  روشن۔  تِمن  ژلن  سٲرِی  شک  تہٕ  شُبہات،  توٚہۍ  روزِو  پانہٕ  پیروی  کران  تتھ  یہِ  تۅہیہِ  کُن  وحی  چُھ  یِوان  سوزنہٕ  تُہٕندِس  پروردِگارٕہ  سٕندِ  طرفہٕ  یا  رسول  اللہؐ۔  اتھ  منٛز  چُھ  بوٚڈ  چیز  یہِ  اعتقاد  تھاوُن  کہ  کانہہ  معبوداہ  چُھنہٕ  تس  ذات  پاکس  ورٲے  اتھ  پٮ۪ٹھ  قٲیم  روٗزِتھ۔  مہ  کٔرِو  کانہہ  توجہ  مُشرِکن  کُن  کہ  تِمن  کیاہ  گوو  تِمو  اوٚن  نہٕ  ایمان۔"
  },
  {
    "verse_id": 107,
    "translation": "تمیُک  وجہ  چُھ  یی  کہ  ہرگاہ  خدا  یژِھہ  ہا  تِم  لوٗکھ  انہن  نہٕ  شرک،  بیٚیہِ  نہ  حض  کٔرِونہٕ  اسہِ  توٚہۍ  تِہٕندِ  رٲچھ  نگہبان،  بیٚیہِ  چھِو  نہٕ  توٚہۍ  تِمن  ہٕندۍ  ذمہٕ  دارتہٕ  جواب  دِہی  کروٕنۍ۔  تۅہیہِ  چُھو  مٹہِ  فقط  تِمن  تبلیغ  کرُن  سٲنۍ  پیغام  واتناوٕنۍ۔"
  },
  {
    "verse_id": 108,
    "translation": "اے  مُسلمانو  توٚہۍ  مہ  ٲسِو  لیٚکہٕ  ژاران  بدونان  تِمن  معبودانِ  بٲطلن  یِمن  یِم  مُشرِک  معبودِ  برحق  ترٲوِتھ  عبادت  چھِ  کران،  کیازِ  تمیُک  نتیجہ  نیرِ،  تِم  تہِ  ژارن  لیٚکہٕ  معبودِ  برحقس  حدٕہ  نِشہِ  تجاوِز  کٔرِتھ  جہلہٕ  تہٕ  بے  علمی  سببہٕ۔  اسہِ  چُھ  پرتھ  کُنہِ  جماعتس  پننہِ  پننہِ  کامہِ  زینت  دیُتمُت  یِتھہٕ  پٲٹھۍ  توٚہۍ  وُچھان  چُھو  یتھ  دنیاہس  منٛز  کٲم  یِتھے  پٲٹھۍ  جٲرِی۔  یہِ  دنیا  چُھنہٕ  دارالمکافات۔  بدلہٕ  تہٕ  سزا  دِنُک  گرٕ،  توپتہٕ  چُھ  چٲنِسٕے  پروردِگارس  نِشہِ  تِمن  سارنٕے  رجوع  کرُن،  سُہ  ونہِ  تِمن  پانے  تمہِ  سارِکُے  یہِ  تِم  کران  ٲسۍ  توپتہٕ  دِیکھ  سزا۔  توٚہۍ  مہ  بٔرِو  کانہہ  غم۔"
  },
  {
    "verse_id": 109,
    "translation": "یِمو  مُنکِرو  ہٲوۍ  سخت  قسم  خداے  سٕندۍ  نہایت  زورٕہ  سان  کہ  ہرگاہ  تِمن  نِشہِ  واتہِ  کانہہ  فرمٲیشی  معجزٕہ  تہٕ  نِشانہٕ  تِم  انن  ضروٗر  تتھ  ایمان،  توٚہۍ  فرمٲوِیوکھ  جواب  کہ  سٲرِی  آیات  چھِ  خدایس  اَتھہِ۔  مےٚ  اَتھہِ  چُھنہٕ  کِہِنۍ،  توپتہٕ  کُس  چیز  زانہٕ  راوِ  تۅہیہِ  یہِ  کتھ  کہ  ہرگاہ  سُہ  نِشانہٕ  تہٕ  سُہ  معجزٕہ  تہِ  تِمن  نِشہِ  واتہِ،  توپتہٕ  انن  نہٕ  تِم  ایمان۔  اسہِ  چھےٚ  امِچ  خبر۔"
  },
  {
    "verse_id": 110,
    "translation": "تِہٕندِ  ایمان  نہ  اننہٕ  مۅکھہٕ  پھِرو  أسۍ  تِہِندۍ  دِل  تہٕ  تِہٕنٛزٕ  أچھ،  توپتہٕ  سُہ  معجزٕہ  وُچھِتھ  تہِ  انن  نہٕ  تِم  ایمان  یِتھہٕ  پٲٹھۍ  نہٕ  ایمان  اوٚنُکھ  تہٕ  پژھ  کٔرٕکھ  اتھ  قرآنِ  مجیدس  گۅڈنِچہِ  لٹہِ۔  بیٚیہِ  تراووکھ  أسۍ  تِم  پننہِ  سرکشی  تہٕ  گمرٲہی  اندر  حٲران۔"
  },
  {
    "verse_id": 111,
    "translation": "یِہٕندِ  عنادو  سرکشی  ہٕنٛز  کیفیت  چھےٚ  یِژٕھے  کہ  ہرگاہ  أسۍ  یِہٕندِ  فرمٲیشہِ  مطٲبق  یِمن  کُن  سوزوکھ  ملٲیکھ  بیٚیہِ  ہرگاہ  یِمن  سٍتۍ  مُردٕہ  زِندٕہ  سپدِتھ  کتھہٕ  کرن  بیٚیہِ  ہرگاہ  أسۍ  سٲرِی  پوشیدٕہ  مخلوقات  تِہٕنٛزن  أچھن  برونٹھ  کنہِ  جمع  کروکھ،  تو  تہِ  تِم  ایمان  انن  نہٕ  پژھ  کرن  نہٕ  مگرہے  کٲنسہِ  ہٕندِ  حقہٕ  یژِھہ  اللہ  تعالیٰ۔  لیکن  تِمو  منٛزٕہ  چھےٚ  اکثریت  جٲہِلن  تہٕ  بے  خبرن  ہٕنٛز  یِمن  نہٕ  حقیقت  معلوم  چھےٚ،  ایمان  اننُک  چُھنہٕ  تِمن  قصدٕے  تہٕ  ارادے۔  خواہ  مخواہ  چھِ  فرمٲیشی  معجزٕہ  طلب  کران۔"
  },
  {
    "verse_id": 112,
    "translation": "یِتھہٕ  پٲٹھۍ  یِم  لوٗکھ  تُہٕندۍ  دُشمن  چھِ  یِتھے  پٲٹھۍ  کٔرۍاسہِ  پرتھ  پیغمبرس  دُشمن  انسان  شیطان  تہِ  تہٕ  جِن  شیطان  تہِ  لہٰذا  چھنہٕ  یہِ  نو  کتھاہ  کینہہ،  یِمو  أندرٕہ  بعض  شیطان  بعض  کٲفرن  انسان  شیطانن  یچھ  تہٕ  مزٕہ  دار  کتھہٕ  بطور  وسوسہٕ  دھوکہٕ  دِنہٕ  خٲطرٕ  دِلن  منٛز  تراوان  ٲسۍ۔  امہِ  أندرٕہ  چُھ  مُراد  کُفرچہ  تہٕ  مُخالفت  چہ  کتھہٕ،  ہرگاہ  یژِھہ  ہا  تُہُند  پروردِگار  تِم  کرہن  نہٕ  یہِ  کٲم  یعنی  دُشمنی  مگر  تٔمۍ  چُھو  یوٚژھمُت  دوستن  سٍتۍ  دشمن  گاشس  سٍتۍ  گٹہٕ۔  پٔزِس  سٍتۍ  اپُز  آسُن۔  تِہِندِس  یژھنس  منٛز  چھےٚ  بجہِ  بجہِ  حِکمژٕ۔  لہٰذا  مہ  سپدِن  تُہُند  دِل  مُبارک  آزردٕہ  یِہٕنٛزِ  دشمنی  سٍتۍ۔  پس  ترٲوِیوکھ  تِم  لوٗکھ  بیٚیہِ  یہِ  کینژھاہ  تِم  کران  چھِ  دینس  منٛز  افتراپردٲزی  أندرٕہ  تمیُک  غم  مہ  بٔرِو  توٚہۍ۔"
  },
  {
    "verse_id": 113,
    "translation": "بیٚیہِ  چھِ  یِم  شیطان  کٲفرن  ہٕندین  دِلن  اندر  ییٚمہِ  مۅکھہٕ  یہِ  وسوسہٕ  تراوان  یُتھ  تِمن  لوٗکن  ہٕندۍ  دِل  تِمن  کتھن  کُن  پھِرن،  مٲیِل  سپدن  یِمن  نہٕ  پوٗرٕہ  پژھ  چھےٚ  ٲخرتٕچ۔  یعنی  اہلِ  کتاب  یہود  ونصاریٰ۔  کیازِ  تِمن  ہےپوٗرٕہ  پژھ  آسہِ  ہا  ٲخرتٕچ  تیٚلہِ  کرہن  نہٕ  نبی  ٲخر  الزمانس  انکار،  بیٚیہِ  یُتھ  تِم  یِہٕنٛزن  کتھن  پٮ۪ٹھ  رٲضی  گژھن۔  بیٚیہِ  یُتھ  تِم  لگن  تِمے  یچھ  کامہِ  کرنہِ  یِم  تِم  پانہِ  کران  ٲسۍ۔"
  },
  {
    "verse_id": 114,
    "translation": "توٚہۍ  فرمٲوِیوکھ  یا  رسول  اللہؐ  کہ  اے  لوٗکو  تۅہیہِ  منٛز  تہٕ  مےٚ  منٛز  چُھ  اختلاف  میانہِ  رسالتُک۔  بہٕ  چُھس  بحکم  خدا  پیغمبر  آسنُک  دعویٰ  کران۔  توٚہۍ  چھِو  اتھ  انکار  کران  مگر  احکمُ  الحاکمینن  چُھ  فٲصلہٕ  میانہِ  حقہٕ  دیُتمُت،  کیازِ  میٲنِس  اتھ  دعویٰ  ہس  پٮ۪ٹھ  چھےٚ  بٔڈدلیل  یہِ  قرآنِ  مجید  یُس  بوٚڈ  معجزٕہ  چُھ۔  ہرگاہ  توٚہۍ  تو  تہِ  مٲنِو  نہٕ  کیازِ  توٚہۍ  چھِو  یژھان  یہِ  خدایی  فٲصلہٕ  کٲفی  نہ  زٲنِتھ  کیاہ  ژھانڈن  بہٕ  بیاکھ  فٲصلہٕ  کروُناہ  حالانکہ  تٔمۍ  فرموو  پنُن  کٲمِل  فٲصلہٕ۔  تٔمۍ  کٔر  نٲزِل  تۅہیہِ  کُن  یہِ  بٔڈکتاب  ییٚمکۍ  مضامین  صاف  صاف  بیان  کرنہٕ  آمٕتۍ  چھِ،  بیٚیہِ  یِمن  لوٗکن  اسہِ  یہِ  کتاب  توراۃ  وانجیل  عطا  کٔر  تِم  گٔے  یہود و نصاریٰ  تِم  تہِ  چھِ  یقین  سان  زانان  کہ  یہِ  قرآنِ  مجید  چُھ  تُہٕندِس  پروردِگارٕہ  سٕندِ  طرفہٕ  نٲزِل  آمُت  کرنہٕ  کیازِ  بروںٹھمین  کتابن  اندر  چھےٚ  أمِچ  خبر  دِنہٕ  آمٕژ،  پس  مہ  ٲسِو  توٚہۍ  شک  تہٕ  تردُد  کروُنیو  أندرٕہ  اتھ  اندر۔"
  },
  {
    "verse_id": 115,
    "translation": "پوٗرٕہ  تہٕ  کٲمِل  چُھ  تُہٕندِس  پروردِگارٕہ  سُند  یہِ  کلام  پوٚز  آسنہٕ  کِنۍ۔  امِکۍ  اعتقادات  برابر  تہٕ  مُعتدل  آسنہٕ  کِنۍ  امِکۍ  اعمال،  کانہہ  اکھاہ  چُھنہٕ  اتھ  کلامس  بدل  کروُن  تہٕ  تغیر و تبدیل  کروُن،  بیٚیہِ  چُھ  اللہ  تعالیٰ  دُشمنن  ہٕنٛزٕہ  سارے  کتھہٕ  بوزوُن  سٲرِی  اعتقادات  پوٚز  زانہٕ  وُن۔"
  },
  {
    "verse_id": 116,
    "translation": "باوجود  دلایلِن  ہٕندِ  واضح  تہٕ  صاف  آسنٕکہِ  چھِ  دنیاہس  اندر  زیادٕہ  مُنکرٕے،  ہرگاہ  توٚہۍ  یا  رسول  اللہؐ  بلفرض  تِہٕنٛزٕہ  کتھہٕ  مٲنِو  تیٚلہِ  ڈالن  تِم  تۅہیہِ  پروردِگارٕہ  سٕنٛزِ  سیٚزِ  وتہِ  نِشہِ  کیازِ  تِم  چھِ  پانہٕ  وتہِ  نِشہِ  ڈٔلمٕتۍ،  تِم  چھِنہٕ  اعتقادن  منٛز  پیروی  کران  مگر  بے  اصل  خیالاتن  ہٕنٛز  بیٚیہِ  چھِنہٕ  تِم  مگر  اپُز  ٹھہراوان  قیاسی  کتھہٕ  کران۔"
  },
  {
    "verse_id": 117,
    "translation": "تِمن  مقابلہٕ  چھِ  بعض  خداے  سٕندۍ  بندٕہ  راہِ  راستس  پٮ۪ٹھ  پکان۔  پٔزۍ  پٲٹھۍ  تُہُند  پروردِگار  سُے  چُھ  زانہٕ  وُن  تس  یُس  تِہٕنٛزِ  وتہِ  نِشہِ  چُھ  ڈلان۔  سُے  چُھ  زانہٕ  وُن  تِمن  یِم  سیٚزِ  وتہِ  پٮ۪ٹھ  پکان  چھِ۔  سُہ  یِتھہٕ  پٲٹھۍ  گمراہن  سزا  دِیہِ  تِتھے  پٲٹھۍ  کرِ  سیٚزِ  وتہِ  پٮ۪ٹھ  پکہٕ  وٕنین  انعام  واکرام  عطا۔  کٲفرو  تروو  مسلمانن  اندر  یہِ  شُبہٕ  تہٕ  شک  کہ  اے  مسلمانو  عجیب  کتھاہ  چھےٚ  تُہٕنٛز  کہ  پانہٕ  مورمُت  جانور  چُھون  کھیٚوان  مگر  خداین  یُس  مورمُت  آسہِ  یعنی  خود  مُردٕہ  جانور  سُہ  چھوٗن  نہٕ  کھیٚوان۔  مسلمان  آے  نبی  کریم  صلی  اللہ  علیہ  وسلمن  نِشہِ۔  یہِ  شُبہٕ  کوٚرُکھ  پیش۔  اتی  سپٕدۍ  نٲزِل  یِم  آیات  کریمہ۔  اے  مسلمانو  تۅہیہِ  ییٚلہِ  ممانعت  آیہِ  کرنہٕ  کہ  توٚہۍ  مہ  ٲسِو  کٲفرن  ہٕنٛزن  کتھن  کن  تھاوان۔"
  },
  {
    "verse_id": 118,
    "translation": "لہٰذا  کھیٚیو  تِمن  جانورن  ہُند  ماز  یِمن  ذبح  کرنٕکہِ  وقتہٕ  خداے  سُند  ناو  کٲنسہِ  ہٕندِ  شِرکتہٕ  ورٲے  ہیٚنہٕ  آمُت  آسہِ۔  ہرگاہ  تِہٕندین  آیاتن  پژھ  کروٕنۍ  تہٕ  احکامن  پٮ۪ٹھ  ایمان  انہٕ  وٕنۍ  چھِو،  جانور  سُند  حلال  سپدُن  تہٕ  حرام  سپدُن  چُھ  موقف  خداے  سُند  ناو  ہیٚنس  تہٕ  نہ  ہیٚنس  پٮ۪ٹھ  ذبح  کہِ  وقتہٕ۔  بیٚیہِ  خونہٕ  وٲلِس  جانور  سُند  خون  تِہٕندِ  بدنہٕ  منٛزٕہ  نیرنس  تہٕ  نہ  نیرنس  پٮ۪ٹھ۔"
  },
  {
    "verse_id": 119,
    "translation": "تۅہیہِ  کیاہ  وجہ  چُھوکہ  توٚہۍ  چھِو  نہٕ  کھیٚوان  تس  جانور  سُند  ماز  یُس  ذبح  آسہِ  کرنہٕ  آمُت  خداے  سُند  ناو  ہیٚتھ،  حالانکہ  تٔمۍ  فرموو  تۅہیہِ  بتفصیل  بییِس  آیہِ  کریمس  منٛز  تِم  سٲرِی  چیز  یِم  تۅہیہِ  پٮ۪ٹھ  تٔمۍ،  مگرہے  توٚہۍ  سخت  مجبور  سپدِو  کُنہِ  وقتہٕ۔  تمہِ  ورٲے  بنیو  نہٕ  تۅہیہِ  کانہہ  چیز۔  تیٚلہِ  چھِ  تِم  حرام  چیز  تہِ  بقدر  ضروٗرت  تۅہیہِ  حلال۔  تِمن  حرام  چیزن  منٛز  چُھنہٕ  کُنہِ  جایہِ  تذکِرٕہ  تس  جانور  سُند  یُس  بسم  اللہ  پٔرِتھ  آسہِ  باقٲعدٕہ  ذبح  کرنہٕ  آمُت،  پٔز  کتھ  چھےٚ  یہِ  کہ  وارِیاہ  لوٗکھ  چھِ  لوٗکن  ڈالان  تہٕ  گمراہ  کران  پننیو  غلط  خیالو  سٍتۍ  بِلا  وجہ  تہٕ  بِلا  دلیل۔  لیکن  کٍتِس  کالس  کرن  تِم  لوٗکن  گمراہ،  پٔزۍ  پٲٹھۍ  تُہُند  پروردِگار  چُھ  یا  رسول  اللہؐ  زیادٕہ  زانہٕ  وُن  حدٕہ  نِشہِ  ڈلہٕ  وٕنین۔  سُہ  دِیہِ  تِمن  پانے  سخت  سزا۔"
  },
  {
    "verse_id": 120,
    "translation": "اے  مسلمانو  توٚہۍ  ترٲوِو  نٔنۍ  گناہ  تہٕ  پوٗشیدٕہ  گناہ  یعنی  یُتھ  نہٕ  دِلن  اندر  اعتقاد  ٲسِو  تھاوان  حلال  چیزکہ  حرام  آسنُک۔  حرام  چیزکہ  حلال  آسنُک،  پٔزۍ  پٲٹھۍ  یِم  لوٗکھ  گناہ  کرن  ادٕہ  ییٚمہِ  قسمہٕ  گناہ  آسہِ  تہٕ  تمہِ  قسمُک۔  لۅکُٹ  ٲسِتن  یا  بوٚڈ  پوٗشیدٕہ  ٲسِتن  یا  نوٚن  ضروٗر  ییہِ  تِمن  سزا  دِنہٕ  تمہِ  سارِ  کُے  یہِ  تِم  کران  ٲسۍ  یچھ  کامیٚو  أندرٕہ۔"
  },
  {
    "verse_id": 121,
    "translation": "بیٚیہِ  مہ  ٲسِو  کھیوان  اے  مسلمانو  تٔمِس  جانور  سُند  ماز  یس  پٮ۪ٹھ  نہٕ  ذبح  کہِ  وقتہٕ  خداے  سُند  ناو  آسہِ  ہیٚنہٕ  آمُت،  پٔزۍ  پٲٹھۍ  سُہ  کھیٚون  چُھ  سخت  گناہ،  پٔزۍ  پٲٹھۍ  جِن  شیطان  چھِ  دوستن  تہٕ  پیرون  ہٕندین  دِلن  منٛز  تِمہٕ  کتھہٕ  تراوان  تۅہیہِ  سٍتۍ  بحث  کرنہٕ  خٲطرٕ،  ہرگاہ  توٚہۍ  تِہٕنٛزٕہ  کتھہٕ  مٲنِو۔  عقٲیدن  یا  عملن  متعلق  توٚہۍ  تہِ  گٔو  تیٚلہِ  ضروٗر  مُشرِکٕے۔"
  },
  {
    "verse_id": 122,
    "translation": "آیا  یُس  شخصاہ  گۅڈٕہ  اوس  مُردٕہ  گمراہ  وتہِ  ڈوٚلمُت۔  توپتہٕ  کوٚر  اسہِ  سُہ  زِندٕہ  یعنی  مسلمان  بنوو  بیٚیہِ  کوٚر  تس  عطا  اسہِ  نُوراہ  یُس  نور  ہیٚتھ  پکان  چُھ  سُہ  لوٗکن  اندر  گمرٲہی  ہٕندیو  ساروٕے  گٲیِلو  نِشہِ  چُھ  سُہ  محفوظ۔  سُہ  چھا  برابر  تس  شخصس  سٍتۍ  یُس  گُمرٲہی  ہٕنٛزِ  انہٕ  گٹہِ  اندر  ولنہٕ  آمُت  چُھ۔  تمہِ  منٛزٕہ  چُھنہٕ  ہیٚکان  سُہ  نیرتھٕے  ہرگِز  چُھنہٕ  برابر،  یِتھہٕ  پٲٹھۍ  باایمانن  چُھ  ایمان  تہٕ  اعمال  صالح  رٕژٕ  معلوم  سپدان  یِتھے  پٲٹھۍ  آو  زینت  دِنہٕ  کٲفرن  ہٕنٛزن  تِمن  کامین  یِمہٕ  تِم  کران  چھِ،  یہِ  نو  کتھاہ  چَھنہٕ۔"
  },
  {
    "verse_id": 123,
    "translation": "بلکہ  یِتھہٕ  پٲٹھۍ  از  مکہٕ  شریفٕکۍ  زِٹھۍ  زِٹھۍ  لوٗکھ  چھِ  پٔزِس  دعوتس  مُخالفت  کران  لوٗکن  سیٚزِ  وتہِ  نِشہِ  ڈالان  یِتھے  پٲٹھۍ  کٔرۍ  اسہِ  برونٹھمین  اُمتن  ہُند  پرتھ  شہرس  اندر  زِٹھۍ  زِٹھۍ  لوٗکھٕے  یِم  گۅڈٕہ  اِرتکاب  جرم  کران  ٲسۍ۔  تِہٕندِ  اثرٕہ  سٍتۍ  ٲسۍ  لوٗکھ  تہِ  سُہ  جرم  کرُن  ہیٚوان  تااینکہ  تِم  لوٗکھ  ٲسۍ  حضراتِ  انبیاہن  ضریر  واتناونہٕ  خٲطرٕ  تہٕ  تِہٕندِس  تبلیغس  ناکام  بناونہٕ  خٲطرٕ  شُورش  پھہلاوان  ییٚمہِ  مۅکھہٕ  یِم  سٲرِی  عذابس  گرفتار  ٲسۍ  یِوان  کرنہٕ،  تِم  لوٗکھ  ٲسۍ  پننہِ  خیالہٕ  پیغمبرن  تکلیف  واتناونہٕ  خٲطرٕ  شرارت  کران  مگر  تمیُک  ضریر  اوس  تِمن  پنہٕ  نیٚنٕے  پانن  واتان  مگر  جہل  و  بے  علمی  سببہٕ  اوسُکھ  نہٕ  فِکرِی  تران۔  یِمن  مکہٕ  کین  کٲفرن  ہُند  جرم  چُھ  یوٗت  زیادٕ  کہ۔"
  },
  {
    "verse_id": 124,
    "translation": "ییٚلہِ  تِمن  نِش  واتان  چُھ  پزیُک  کانہہ  نِشانہٕ  بوٚڈ  معجزٕہ  یُس  پیغمبر  برحق  سٕندِس  نبوتس  پٮ۪ٹھ  بٔڈ  دلیل  چُھ  آسان،  تمہِ  ساعتہٕ  چھِ  تِم  ونان  کہ  أسۍ  کرو  نہٕ  توٚتانۍ  پژھ  یوٚتانۍ  نہٕ  اسہِ  پانس  تہِ  یِن  عطا  کرنہٕ  تِم  تِم  چیز  یِم  پیغمبرن  عطا  کرنہٕ  آے  یعنی  وحی،  کتاب  وغٲرٕہ۔  اتھ  چُھ  کران  اللہ  تعالیٰ  رد  فرماوان  چُھ،  اللہ  تعالیٰ  چُھ  بہتر  تہٕ  رُت  زانان  زِ  کۅسہٕ  جاے  چھےٚ  مُنٲسِب  تہٕ  لایق  پیغمبری  خٲطرٕ۔  کُس  شخس  چُھ  قٲبِل  تہٕ  سزا  وار  عہدۂ  جلیلیہ  خٲطرٕ،  عنقریب  واتہِ  تِمن  لوٗکن  یِمو  یژِھ  کتھ  ؤنۍ  تہٕ  یُتھ  جُرمِ  عظیم  کوٚر  خدایس  نِشہِ  وٲتِتھ  بٔڈ  ذلت  تہٕ  خوٲری  ٲخرتس  اندر،  بیٚیہِ  واتیٚکھ  کڈُر  عذاب  مکر  تہٕ  فریب  تہٕ  شورو  شر  پھہلاونہٕ  خٲطرٕ۔  "
  },
  {
    "verse_id": 125,
    "translation": "ییٚمہِ  برونٹھ  آو  بیان  کرنہٕ  حال  باایمانن  تہٕ  کٲفرن  ہُند،  تمہِ  أندرٕہ  سپُد  معلوم  کہ  یسٕندِہ  حقہٕ  اللہ  تعالیٰ  یژِھہ  ہدایت  چہ  وتہِ  پٮ۪ٹھ  انُن  تہٕ  نجات  چہِ  وتہِ  پٮ۪ٹھ  پکناوُن،  تسُند  سینہٕ  یعنی  دِل  چُھ  مُژراوان  تہٕ  کُشادٕہ  کران  اِسلام  قبول  کرنہٕ  خٲطرٕ،  بیٚیہِ  یسٕندِہ  حقہٕ  اللہ  تعالیٰ  یژھان  چُھ  گُمرٲہی  تسُںد  سینہٕ  یعنی  دِل  چُھ  کران  تنگ،  سُے  سٮ۪ٹھاہ  تنگ  اِسلام  قبول  کرنہٕ  خٲطرٕ،  زن  سُہ  شخص  زُورٕہ  آسمان  چُھ  کھسُن  ہیٚوان۔  مگر  چُھنہٕ  کھسِتھ  ہیٚکان  دِل  چُھس  تنگ  سپدان،  یِتھے  پٲٹھۍ  چُھ  اللہ  تعالیٰ  شیطان  سُند  وسوسہٕ  تراوان  تِمن  لوٗکن  پٮ۪ٹھ  یِم  نہٕ  ایمان  انان  تہٕ  پژھ  کران  چھِ  تمی  وسوسٕچ  ناپٲکی  چھےٚ  روزبروز  زیادٕہ  سپدان۔"
  },
  {
    "verse_id": 126,
    "translation": "یہِ  دینِ  اسلام  ییٚمِچ  ذِکرِ  برونٹھ  سپٕز،  یہے  چھےٚ  تُہُندِس  پروردِگارٕہ  سٕنٛز  سیٚز  وتھ۔  امہِ  ورٲے  چھنہٕ  بیٚیہِ  کانہہ  وتھاہ  سیٚز  ییٚمہِ  وتہِ  پٮ۪ٹھۍ  پکنہٕ  سٍتۍ  شخص  نجات  لبہِ،  بیشک  امی  صراطِ  مُستقیم  کہ  وضاحت  خٲطرٕ  کٔرۍ  اسہِ  پنٕںۍ  آیات  بتفصیل  بیان  نصیحت  رٹہٕ  وٕنین  لوٗکن  ہٕندِ  خٲطرٕ۔"
  },
  {
    "verse_id": 127,
    "translation": "تِمن  نصیحت  رٹہٕ  وٕنین  تہٕ  دینِ  اسلام  قبول  کروٕنین  ہٕندِ  خٲطرٕ  چُھ  سلامتی  تہٕ  امن  وامانُک  پوشہٕ  وُن  گرٕہ  یعنی  جنت  تِہٕندِس  پروردِگارس  نِشہِ۔  سُے  چُھ  یِہُند  دوست  تہٕ  مدد  گار  تتھ  بدل  یہِ  یِم  کران  ٲسۍ  رٕژٕ  عملہٕ۔"
  },
  {
    "verse_id": 128,
    "translation": "یہِ  چُھ  سُہ  دۅہ  قٲبلِ  ذکر  ییٚمہِ  دۅہہ  أسۍ  سٲرِ  مخلوقات  جمع  کروکھ  یتھ  منٛز  جِن  تہٕ  انسان  سٲرِی  جمع  آسن۔  تِمو  منٛزٕہ  ییہِ  جِن  شیطانن  ژکھہِ  ہوٚت  وننہِ،  اے  جِن  شیطانو  وارِیاہ  لوٗکھ  بنٲوِیوکھ  تۅہیہِ  پنٕنۍ  تابع  انسانو  أندرٕہ  یِم  گمراہ  کٔرِیوکھ  پانس  سٍتۍ،  توپتہٕ  ونن  تِم  شیطانن  ہٕندۍ  دوست  انسانو  أندرٕہ،  اے  سانہِ  پروردِگارٕہ  بیشک  چُھ  چون  فرماوُن  پوٚز۔  واقعی  تُل  نفسٲنی  فٲیدٕہ  اسہِ  أندرٕہ  بعض  بعضین  ہٕندِ  سٍتۍ۔  واقعی  حقیقتس  اندر  شیطانن  ہٕندِ  ڈالنہٕ  سٍتۍ  قیامتس  انکار  کران،  وۅنۍ  وٲتۍ  أسۍ  تتھ  مُعین  وقتس  یُس  ژے  سانہِ  خٲطرٕ  مُقرر  اوسُتھ  کوٚرمُت  یعنی  وۅنۍ  چُھ  از  فٲصلہٕ  ژےٚ  اَتھہِ،  اللہ  تعالیٰ  فرماویٚکھ  اے  جِن  تہٕ  انسان  کٲفرو  تُہٕندِ  خٲطرٕ  چُھ  میون  فٲصلہٕ  نارِ  جہنس  منٛز  تُہٕنٛز  جاے۔  ہمیشہ  چُھ  تۅہیہِ  روزُن  تتھ  منٛز  مگرہے  اللہ  تعالیٰ  ہٕے  یژِھہ  تۅہیہِ  تمہِ  منٛزٕہ  کڈُن  مگر  سُہ  یژِھہ  نہٕ  زانہہ،  پٔزی  پٲٹھۍ  تُہُند  ربّ  چُھ  سٮ۪ٹھاہ  حِکمت  وول  تہٕ  سٮ۪ٹھاہ  علمہٕ  وول۔  علمہٕ  سٍتۍ  چُھ  تس  سارنٕے  ہُند  جُرم  معلوم  حِکمت  سٍتۍ  چُھ  پرتھ  مُجرِمس  سزا  دِوان۔"
  },
  {
    "verse_id": 129,
    "translation": "یِتھے  پٲٹھۍ  تھاووکھ  أسۍ  أڈۍ  گنہگار  بیین  گنہگارن  نزدیک  یِتھہٕ  پٲٹھۍ  تِم  دنیاہس  اندر  یِکہٕ  وٹہٕ  روزِتھ  یچھ  کامہِ  کران  ٲسۍ۔"
  },
  {
    "verse_id": 130,
    "translation": "اے  جِنن  تہٕ  انسانن  ہٕنٛزو  جمٲژو  توٚہۍ  ہے  چھِو  پننین  گُمرٲہین  تہٕ  یچھ  عملن  ہُند  اقرار  کران۔  کیاہ  تۅہیہِ  نِشہِ  واژے  نا  سٲنۍ  پیغمبر  یِم  تۅہی  منٛزٕہ  ٲسۍ  یِم  تۅہیہِ  پران  آسہن  پوٚز  ونان  آسہن  اعتقادن  تہٕ  اعمالن  متعلق  سٲنۍ  آیات  بیٚیہِ  آسہن  تۅہیہِ  بیٖم  کران  أزِکہ  دُہکہ  پیش  یِنُک۔  ادٕہ  کیاہ  وجہ  اوس  توٚہۍ  ٲسِو  نہٕ  کُفرو  نافرمٲنی  نِشہِ  باز  یِوان،  تِم  سٲرِی  دپن  أسۍ  چھِ  پننین  پانن  پٮ۪ٹھ  پانے  جُرمٕچ  گوٲہی  دِوان  کہ  واقعی  حضراتِ  انبیا  واژے  اسہِ  نِش،  تِم  ٲسۍ  چٲنۍ  آیات  اسہِ  بوزناوان۔  بیٚیہِ  ٲسۍ  أزِکہ  دُہُک  بیٖم  تہِ  کران  مگر  أسۍ  ٲسۍ  نہٕ  تِہُند  مانان۔  اللہ  تعالیٰ  چُھ  فرماوان،  تِمن  اوس  دیُتمُت  دنیاچہ  زندگٲنی  دھوکہٕ۔  تِمو  اوس  دنیٲوِی  عیش  زونمُت  مقصد  اعظم،  ٲخرتٕچ  ٲسٕکھ  نہٕ  فِکرٕے  تمیُک  نتیجہ  دراو  کہ،  تِمو  دِژ  پانے  پننِس  کٲفر  آسنس  پٮ۪ٹھ  گوٲہی  مگر  تَتہِ  اقرار  کرنس  کیاہ  فٲیدٕہ  نیرِ۔"
  },
  {
    "verse_id": 131,
    "translation": "یہِ  پیغمبرن  ہٕندِ  دعوتِ  حق  ہیٚتھ  سوزنُک  سِلسِلہٕ  آو  جٲرِی  کرنہٕ۔  کیازِ  تُہُند  پروردِگار ﴿یا  رسول  اللہؐ﴾  چُھنہٕ  کُنہِ  شہرکین  لوٗکن  ظلم  کٔرِتھ  تِہٕنٛزِہ  بے  خبری  اندر  گالان۔  بلکہ  چُھ  گۅڈٕہ  پیغام  واتناوان  حضراتِ  انبیاہن  ہٕندِذریعہ۔"
  },
  {
    "verse_id": 132,
    "translation": "ییٚلہِ  پیغمبر  آے  سوزنہٕ  تِمو  دیُت  لوٗکن  ناد  سارنٕے  لوٗکن  سپُد  اطلاع۔  تمہِ  پتہٕ  چھِ  جِنن  تہٕ  انسانن  نیکو  کارن  تہٕ  بدکارن  سارنٕے  عملہٕ  کروٕنین  ہٕندِ  خٲطرٕ  درجات  مُقرر  کرنہٕ  آمٕتۍ۔  تِہٕنٛزِ  عملہِ  مُطٲبِق  تِمنٕے  درجاتن  مُطٲبِق  واتہِ  تِمن  پننین  عملن  ہُند  نتیجہ  تہٕ  بیٚیہِ  چُھنہٕ  تُہُند  پروردِگار  لوٗکن  ہٕنٛزو  عملو  نِشہِ  بے  خبر۔"
  },
  {
    "verse_id": 133,
    "translation": "بیٚیہِ  چُھ  تُہُند  پروردِگار  بے  نیاز  تس  چھَنہٕ  لوٗکن  ہٕنٛزِہ  عبادتٕچ  ضروٗرتھٕے،  سُہ  چُھ  رحمت  وول۔  محض  پننہِ  رحمت  سٍتۍ  سوٗزۍ  تٔمۍ  حضراتِ  انبیا  یُتھ  تِہٕندِ  ذریعہ  معلوم  سپدن  نفع  وضررٕکۍ  چیز۔  اتھ  اندر  چُھ  بندن  ہُندُے  فٲیدٕہ،  ہرگاہ  سُہ  یژِھہ  تۅہیہِ  سارنِے  نیہِ  یکدم  ییٚمہِ  حالہٕ  منٛزٕہ  ہلاک  کٔرِتھ۔  تۅہیہِ  بدل  انہِ  تۅہیہِ  پتہٕ  یِمن  یژِھہ  تِمن،  یِتھہ  پٲٹھۍ  توٚہۍ  کٔرِنو  پٲدٕہ  بیٚیہِ  اکہ  قوم  کہ  نسلہٕ  أندرٕہ  تِہُند  چُھنہٕ  وجود  کُنہِ  توٚہۍ  چھِو  تِہٕنٛزِ  جایہِ  موجود،  تِتھے  پٲٹھۍ  چُھ  یہِ  سِلسِلہٕ  جٲرِی  مگر  وارٕہ  وارٕہ۔  ہرگاہ  أسۍ  یژھو  توٚہۍ  کرو  ختم  یکدم  کیازِ  سانہِ  کامہِ  چھنہٕ  کٲنسہِ  ہٕندِ  آسنہٕ  سٍتۍ  یا  نہ  آسنہٕ  سٍتۍ  کانہہ  رُکاوٹ۔  حضراتِ  انبیا  سوزے  یہِ  اسہِ  تُہٕندِ  مُفادٕہ  خٲطرٕ۔  اسہِ  اوس  نہٕ  پنُن  کانہہ  غرض۔  لہٰذاپزِ  ہا  تِمن  پیغمبرن  تصدیق  کرُن۔  تِہٕنٛز  پیروی  کرٕنۍ۔  تمہِ  سٍتۍ  سپدِہا  تۅہیہِ  سعادت  حٲصِل۔"
  },
  {
    "verse_id": 134,
    "translation": "یِمن  چیزن  ہُند  تۅہیہِ  پیغبرن  ہٕںدِ  واسطہ  وعدٕہ  یِوان  چھُو  کرنہٕ  قیامت  یا  عذاب،  تِمہٕ  کتھہٕ  چھےٚ  ضرور  یِوُنہِ۔  توٚہۍ  ہیٚکیوٗن  نہٕ  خدا  عٲجِز  کٔرَتھ۔  عذاب  نِشہِ  پنُن  پان  بچٲوِتھ  ژھیٚپھ  دِنہٕ  سٍتۍ،  رُو  پوش  روزنہٕ  سٍتۍ  یا  بییِس  شہرس  یا  مُلکس  ژلنہٕ  سٍتۍ۔"
  },
  {
    "verse_id": 135,
    "translation": "بالآخر  فرمٲوِیوکھ  یا  رسول  اللہؐ  اے  لوٗکو  توٚہۍ  گٔژِھو  پنٕنۍ  کٲم  کران  پننہِ  جایہِ،  بٕتہِ  چُھس  پنٕنۍ  کٲم  کران  پننہِ  جایہِ،  عنقریب  سپدِ  تۅہیہِ  معلوم،  کہ  کسٕندِ  حقہٕ  آسہِ  رُت  انجام  ٲخرتس  اندر۔  بیشک  یِم  چھےٚ  یقینی  کتھہٕ  کہ  ظٲلِم  گژھن  نہٕ  زانہہ  تہِ  کامیاب۔"
  },
  {
    "verse_id": 136,
    "translation": "بیٚیہِ  لٔگۍ  یِم  کٲفرخداے  سٕندِ  خٲطرٕ  ﴿تمی  منٛزٕہ  یہِ  تمی  پٲدٕہ  کوٚرمُت  چُھ  زراعت  تہٕ  چاروایو  منٛزٕہ﴾  اکھ  حِصہٕ  مُقرر  کرنہِ۔  بیاکھ  حِصہٕ  پۅتلین  ہٕندِ  خٲطرٕ  حالانکہ  پٲدٕہ  کرنس  منٛز  چُھنہٕ  تس  کانہہ  تہِ  شریک،  پس  دپنہِ  لٔگۍ  تِم  پننہِ  خیالہٕ  یہِ  حِصہٕ  گوو  خدایس،  یہِ  حِصہٕ  گوو  سانین  ٹھہرٲومٕتین  شریکن،  پس  یُس  حِصہٕ  آسہِ  تُہٕندین  شریکن  ہٕندِ  خٲطرٕ  تھاونہٕ  آمُت،  سُے  آسہِ  جان  تہٕ  رُت۔  تمہِ  منٛزٕہ  واتہِ  نہٕ  کِہِنۍ  خدایس،  بیٚیہِ  یُس  حِصہٕ  آسہِ  خداے  سٕندِ  خٲطرٕ  تھاونہٕ  آمُت  سُہے  جان  پہن  اوس  سُہ  ہیٚکہِ  وٲتِتھ  تِہٕندین  شریکن  کُن۔  کوٗتاہ  یچھ  چھُ  یُہُند  یہِ  فٲصلہٕ  تہٕ  تجویز،  کیازِ  یُس  چیز  خداین  پٲدٕہ  کوٚر،  سُہ  کیازِ  ییہِ  تھاونہٕ  تس  ورٲے  بیٚیہِ  کٲنسہِ  ہٕندِ  خٲطرٕ۔"
  },
  {
    "verse_id": 137,
    "translation": "یِتھے  پٲٹھۍ  دیُت  زینت  واریہن  مُشرِکن  پنٕںۍ  اولاد  مارنس  تِہٕندیو  شیطانو۔  چنانچہ  تِمن  ٲس  یہِ  وحشیانہٕ  کٲم  رٕژ  یِوان  بوزنہٕ۔  یُتھ  تِم  مُشرِک  تباہ  وبرباد  سپدن  ٲخرتس  منٛز۔  بیٚیہِ  یُتھ  تِمن  مُشرِکن  پٮ۪ٹھ  دین  تُہُند  خلط  ملط  سپدِ۔  تِم  روزن  ہمیشہ  غلطی  منٛزٕے،  توٚہۍ  مہ  سپدِو  تِہٕنزو  یچھ  کامیو  سببہٕ  غمگین۔  ہرگاہ  اللہ  تعالیٰ  یژِھہ  ہاتِہٕندِ  حقہٕ  جانیر  تیٚلہِ  آسہن  نہٕ  تِم  یہِ  یچھ  کٲم  کران،  پس  ترٲوِیوکھ  تِم  تہِ  تِہٕندِ  اپُزۍ  نوراونہٕ  تہٕ  غلط  کتھہٕ  ٹھہراونہِ  یِم  تُلن  پانے  تمیُک  خراب  نتیجہ۔"
  },
  {
    "verse_id": 138,
    "translation": "بیٚیہِ  چھِ  تِم  پننہِ  بٲطِل  خیالہٕ  موجوب  یہِ  تہِ  ونان  کہ  یِم  چاروٲے  تہٕ  یہِ  زراعت  یُس  تِم  حٲصِل  کران  ٲسۍ  چُھ  حرام،  یِمن  ہیٚکہِ  نہٕ  کانہہ  شخص  استعمال  کٔرِتھ  تس  شخصس  ورٲے  یُس  أسۍ  پننہِ  خیالہٕ  موجوب  کھیٚاوُن  یژھون  یعنی  یِم  چھِ  معبودانِ  بٲطِلن  ہٕندِ  خٲطرٕ  نظر  تھاوان۔  توپتہٕ  چھِ  کھیٚاوان  تِہٕندین  مجاورِنٕے  یوت  تِمن  ورٲے  بیین  ہٕندِ  خٲطرٕ  چھِ  زانان  حرام،  بیٚیہِ  ٲسۍ  ونان  یِم  جانور  ﴿کانہہ  جانور  مخصوص  کٔرِتھ﴾  یِمن  پٮ۪ٹھ  چُھ  سوار  سپدُن  یا  بور  کھارُن  حرام  کیازِ  یِم  چھِ  منسوب  معبودانِ  بٲطِلن  کُن  کرنہٕ  آمٕتۍ،  بیٚیہِ  کینہہ  چاروٲے  تِمن  پٮ۪ٹھ  ٲسۍ  نہٕ  ذبح  کہِ  وقتہٕ  خداے  سُند  ناو  ہیٚوان  خدایس  پٮ۪ٹھ  اپُز  نورٲوِتھ۔  کیازِ  یہِ  ٲسۍ  زانان  امہِ  سٍتۍ  گژِھہ  اللہ  تعالیٰ  خوش،  عنقریب  دِیہِ  اللہ  تعالیٰ  یِمن  امہِ  اپُز  نوراونہٕ  مۅکھہٕ  سزا۔"
  },
  {
    "verse_id": 139,
    "translation": "بیٚیہِ  ٲسۍ  ونان  یِم  مُشرِک  یِم  بچہ  یِمن  چارواین  ہٕندین  شِکمن  منٛز  چھِ  تِم  چھِ  فقط  اسہِ  أندرٕہ  مَردن  ہٕںدِ  خٲطرٕ  حلال،  زنانن  پٮ۪ٹھ  چھِ  تِم  حرام،  ہرگاہ  سُہ  بچہ  مُردٕہ  زیٚوِ  تیٚلہِ  چھِ  سٲرِی  مرد  تہٕ  زنانہٕ  تمہِ  کِس  کھیٚنس  منٛز  برابر  شریک،  عنقریب  دِیہِ  اللہ  تعالیٰ  یِمن  پانے  حرام  تہٕ  حلال  سٍتۍ  جانورن  صفت  کرنس  پٮ۪ٹھ  ضروٗر  سزا۔  بے  شک  سُہ  چُھ  سٮ۪ٹھاہ  حِکمت  وول  تہٕ  سٮ۪ٹھاہ  زانن  وول۔  تٔمسُند  گرفتٲری  اندر  تاخیر  کرُن  چُھنہٕ  بے  خبری  مۅکھہٕ  بلکہ  تس  چھےٚ  پوٗرٕ  خبر  مگر  تاخیر  عذابس  منٛز  چھےٚ  حِکمت  آسان۔"
  },
  {
    "verse_id": 140,
    "translation": "بیٚیہِ  کوٚرُکھ  حرام  پانس  پٮ۪ٹھ  سُہ  رزق  یُس  اللہ  تعالیٰ  ہن  عطا  کریوکھ،  یِم  سٲرِی  چیز  چھِ  کران  تِم  اپُز  نورٲوِتھ  خدایس  پٮ۪ٹھ،  بیشک  سپٕدۍ  تِم  لوٗکھ  گُمراہ  بیٚیہِ  ٲسۍ  نہٕ  تِم  زانہہ  تہِ  سیٚزِ  وتہِ  پٮ۪ٹھ  پکہٕ  وٕنۍ۔  "
  },
  {
    "verse_id": 141,
    "translation": "سُہ  پروردِگار  گوو  سُے  ییٚمۍ  پٲدٕہ  کٔرۍ  تِم  باغ  یِمن  اندر  تِم  کُلۍ  چھِ  یِم  ڈکھن  پٮ۪ٹھ  کھسان  چھِ  ﴿دچھہِ  کُلۍ  ہِی﴾  بیٚیہِ  تِم  کُلۍ  یِم  ڈکھہٕ  ورٲے  کھسان  چھِ،  بیٚیہِ  یِم  کٔھزٕرکُلۍ  بیٚیہِ  زراعت  پٲدٕہ  کوٚر  ییٚمہِ  کین  میٚون  تہٕ  دانن  مختلف  صورت  تہٕ  مختلف  مزٕہ  آسان  چُھو،  بیٚیہِ  کوٚرُ  ن  پٲدٕہ  زیتون  بیٚیہِ  دٲن  یِم  اکھ  أکِس  ہِی  تہِ  چھِ  آسان۔  اکھ  أکِس  بدل  تہِ  چھِ  آسان،  تمی  فرموو  اے  لوٗکو  کھیٚیِو  یِمن  سارنٕے  کُلیٚن  ہُند  میٚوٕہ  ییٚلہِ  سُہ  نیران  آسہِ۔  بیٚیہِ  ٲسِو  یِمن  فصلن  ہُند  حق  ادا  کران  یعنی  زکوٰۃ  دِوان  ییٚمہِ  دۅہہ  یہِ  فصل  ژٹان  ٲسِو،  تتھ  دِنس  منٛز  تہِ  مہ  ٲسِو  اسراف  کران،  پٔزۍ  پٲٹھۍ  اللہ  تعالیٰ  چُھنہٕ  اسراف  کروٕنین  پسند  کران۔  "
  },
  {
    "verse_id": 142,
    "translation": "بیٚیہِ  کٔرۍ  پٲدٕہ  اللہ  تعالیٰ  ہن  چارپاہَو  أندرٕہ  بعض  چارپا  یِم  تٔھدۍچھِ  بور  تُلہٕ  وٕنۍ،  بیٚیہِ  یِم  ژھوٚٹۍ  تہِ  پست  چھِ  بور  تُلنس  قٲبِل  چھِنہٕ،  اے  لوٗکو  کھیٚیِو  بے  فکر  تِمن  جانورن  ہُند  ماز  یِم  اللہ  تعالیٰ  ہن  تُہٕندِ  خٲطرٕ  حلال  کٔرۍ۔  پانے  پننہِ  خیالہٕ  کانہہ  چیز  حرام  کٔرِتھ  مہ  پٔکِو  شیطانس  پتہٕ  پتہٕ۔  سُہ  زٲنِیون  نا  سُہ  کُس  چُھ،  پٔزۍ  پٲٹھۍ  سُہ  چُھ  تُہُند  نوٚن  دُشمن  باوجود  آینکہ  پزچہ  دلیلہٕ  سپزٕ  تۅہیہِ  نِشہِ  واضح  تہٕ  روشن  مگر  سُہ  چُھ  توتہِ  تۅہیہِ  راہِ  راستہٕ  نِشہِ  ڈالُن  یژھان۔"
  },
  {
    "verse_id": 143,
    "translation": "یِم  چاروٲے  یِمن  منٛز  توٚہۍ  پانے  أڈۍ  حلال  تہٕ  أڈۍ  حرام  کران  چُھوکھ  یِم  سٲرِی  کٔرۍ  خداے  نٕے  پٲدٕہ۔  یِمن  چھِ  ٲٹھ  قسم۔  کٹَو  أندرٕہ  زٕ  نرتہٕ  مادٕہ  بیٚیہِ  ژھاوٕلیو  أندرٕہ  زٕ  نر  تہٕ  مادٕہ،  توٚہۍ  پرژھیوکھ  یا  رسول  اللہ  صلی  اللہ  عالیہ  و سلم،  اے  مُشرِکو  نر  زٕ ﴿2﴾ چھا  خداین  حرام  کٔرمٕتۍ  کِنہٕ  مادٕہ  زٕ ﴿2﴾،  کِنہٕ  تِم  کٹہٕ  بچہِ  یا  ژھاوٕلۍ  بچہِ  یِمن  دۅشوٕنۍ  قسمن  ہٕنٛزٕہ  مادٕہ  پننین  رحمن  منٛز  تُلِتھ  چھےٚ،  ونِو  مےٚ  امیُک  جواب  کُنہِ  دلیلہِ  سٍتۍ  ہرگہے  پوٚز  ونہٕ  وٕنۍ  چھِو۔"
  },
  {
    "verse_id": 144,
    "translation": "بیٚیہِ  چھِ  اللہ  تعالیٰ  ہن  پٲدٕہ  کٔرمٕتۍ  ووںٹو  منٛزٕہ  زٕ  نر  تہٕ  مادٕہ  بیٚیہِ  گاوو  منٛزٕہ  زٕ  نر  تہٕ  مادٕہ،  پرژِھتوکھ  توٚہۍ  اے  مُشرِکو  ؤنِو  زٕ ﴿2﴾  نر  چھا  حرام  کٔرِمٕتۍ  خداین  کِنہٕ  زٕ  مادٕہ ﴿2﴾،  کِنہٕ  زٕ ﴿2﴾  بچہِ  یِم  یِہٕندین  مادن  ہٕندین  رحمن  اندر  چھِ۔  توٚہۍ  ہے  دعویٰ  چُھو  کران  کہ  اللہ  تعالیٰ  ہن  چھِ  یِم  حرام  کٔرِمٕتۍ  تَتھ  پٮ۪ٹھ  کٔرِو  کانہہ  دلیلاہ  پیش۔  امِچ  دلیل  ہیٚکن  زٕے  چیز  ٲسِتھ۔  یا  آسہِ  اللہ  تعالیٰ  ہن  کٲنسہِ  پیغمبر  یا  ملک  سٕندِ  ذریعہ  تۅہیہِ  فرموومُت  یا  آسہِ  تٔمۍ  تۅہیہِ  بلا  واسطہ  پانے  فرموومُت۔  گۅڈنِکِس  صورتس  یعنی  نبوتس  چھِو  توٚہۍ  انکار  کران،  دۅیمِس  صورتس  متعلق  پرژھتوکھ،  کیاہ  توٚہۍ  ٲسوٕہ  تمہِ  ساعتہٕ  حٲضر  ییٚمہِ  ساعتہٕ  اللہ  تعالیٰ  ہن  تۅہیہِ  امہِ  حلال  کرنُک  تہٕ  حرام  کرنُک  حکم  فرموو۔  یہِ  ہیٚکِو  نہٕ  توٚہۍ  ثٲبتٕے  کٔرِتھ۔  معلوم  سپُد  تۅہیہِ  نِش  چَھنہٕ  اتھ  پٮ۪ٹھ  کِہِنۍ  دلیل۔  یِم  چھِ  محض  اللہ  تعالیٰ  ہس  پٮ۪ٹھ  بِلا  دلیل  اپُز  تہٕ  بہتان  نوٚوراوان،  پس  کُس  اکھاہ  چُھ  یژظٲلِم  تس  شخصہٕ  سٕندِ  کھۅتہٕ  ییٚمۍ  اپُز  نوروو  معبودِ  برحقس  پٮ۪ٹھ  لوٗکن  گُمراہ  کرنہٕ  خٲطرٕ  بِلا  دلیل،  پٔزۍ  پٲٹھۍ  اللہ  تعالیٰ  چُھنہٕ  نجاتٕچ  تہٕ  جنتٕچ  وتھ  ہاوان  ظٲلِم  لوٗکن  بلکہ  تِہٕنٛز  جاے  چھےٚ  نارِ  جہنم۔"
  },
  {
    "verse_id": 145,
    "translation": "توٚہۍ  فرمٲوِیوکھ  یا  رسول  اللہؐ  اے  لوٗکو  بہٕ  چُھسنہٕ  لبان  تِمن  احکامن  منٛز  یِم  مےٚ  کُن  سوزنہٕ  آے  خداے  سٕندِ  طرفہٕ  کانہہ  چیزاہ  حرام  یُس  کٲنسہِ  کھیٚوٕنِس  پٮ۪ٹھ  حرام  آسِہا،  مگر  ہے  آسہِ  خود  مردٕہ  یا  آسہِ  خون  یُس  بدنہٕ  منٛزٕہ  نیران  چُھ  یا  آسہِ  سورٕہ  ماز  یُس  بیشک  چُھ  بالکُل  ناپاک۔  تٔمسٕندۍ  سٲرِی  اجزا  بدن  چھِ  ناپاک  تہٕ  حرام۔  سُہ  چُھ  نجس  العین  یُس  نہٕ  کُنہِ  طریقہٕ  پاک  سپدِ،  یا  یُس  جانور  وغٲرٕہ  شِرکٕکۍ  ذریعہ  بنہِ  یعنی  یُس  جانور  وغٲرٕہ  بقصدتقرُب  اِلیٰ  غیر  اللہ  خدایس  ورٲے  بیٚیہِ  کٲنسہِ  ہُند  قرب  تہٕ  رضا  حٲصِل  کرنہٕ  خٲطرٕ  ذبح  کرنہٕ  آمُت  آسہِ،  ادٕہ  ٲستن  سُہ  خداے  سُند  ناو  ہیٚتھٕے  ذبح  کرنہٕ  آمُت،  پس  یُس  شخصاہ  سخت  مجبور  سپدِ  کانہہ  چیز  بنیٚس  نہٕ  کھیٚنہٕ  خٲطرٕ  یِمو  حرام  چیزو  ورٲے،  سُہ  شخصٕے  کھیٚیہِ  حرام  چیزو  أندرٕہ  کینہہ  تہِ  چُھ  تس  جٲیِز۔  بشرطیکہ  تِژٕے  ۂن  کھیٚیہِ  ییٚمہِ  سٍتۍ  زِندٕہ  ہیٚکہِ  روزِتھ،  سُہ  ڈلہِ  نہٕ  کھیٚنس  اندر  حدٕہ  نِشہِ  بیٚیہِ  آسہِ  نہٕ  خداے  سٕندِ  حُکمس  نافرمٲنی  کروُن  تہٕ  طٲلبِ  لذت  تہٕ  مزٕہ  ژھانڈوُن۔  تس  چھےٚ  اُمید  بخشٲیشہِ  ہٕنٛز  کیازِ  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 146,
    "translation": "بیٚیہِ  کٔرۍ  اسہِ  یہودن  پٮ۪ٹھ  حرام  پرتھ  نمہٕ  وول  جانور  یس  نہٕ  اوٚنگجہِ  الگ  الگ  آسن  بلکہ  آسنس  مِلہٕ  وِتھ  سُہ  گوو  اوںٹ،  گُر،  شُتُر  مرغ،  أنٛز،  بطخ  وغٲرٕہ،  گاوو  تہٕ  کٹو  أندرٕہ  کٔراسہِ  تِمن  پٮ۪ٹھ  حرام  تِہٕنٛز  چربی،  مگر  نہ  سُہ  چرب  یُس  تِہٕندین  پُشتن  پٮ۪ٹھ  آسہِ  یا  أندرمن  سٍتۍ  آسہِ  یا  کُنہِ  أڈجہِ  سٍتۍ  میٖلِتھ  آسہِ۔  امہِ  ورٲے  ٲسٕکھ  سٲرٕے  چربی  حرام،  یِم  چیز  ٲسۍ  نہٕ  فی  نفسہ  حرام  کینہہ  تہِ  مگریہِ  سزا  دیُت  اسہِ  تِمن  تِہٕںٛزِہ  سرکشی  مۅکھہٕ۔  أسۍ  چھِ  یقیناً  پوٚز  ونان۔"
  },
  {
    "verse_id": 147,
    "translation": "پس  ہرگاہ  توتہِ  تِم  دُشمن  تۅہیہِ  انکارٕے  کرن  نعوذباللہ  اپزِس  کُن  نسبت  کرن  ییٚمہِ  کتھہِ  مۅکھہٕ  کہ  تِمن  کونہٕ  چُھ  ادٕہ  عذاب  نٲزِل  سپدان،  توٚہۍ  فرمٲوِیوکھ  تُہُند  پروردِگار  چُھ  وسیع  رحمت  وول۔  بعض  حِکمتو  مۅکھہٕ  چُھنہٕ  سُہ  نافرمانن  جلٕد  گرفتار  عذاب  کران۔  مگر  توٚہۍ  مہ  زٲنِو  ہمیشہ  روزِہ  یۅہے  حال۔  نہ  بلکہ  ییٚمہِ  وقتہٕ  عذابُک  وقت ﴿یُس  مقرر  کرنہٕ  آمُت  چُھ﴾  واتہِ،  تمہِ  ساعتہٕ  ہیٚکہِ  نہٕ  تُہُند  سُہ  عذاب  کانہہ  اکھ  دوٗر  کٔرِتھ  تہٕ  پتھ  رٹِتھ  نافرمانن  تہٕ  گنہگار  لوٗکن  نِشہِ۔"
  },
  {
    "verse_id": 148,
    "translation": "مُشرِک  ہیٚن  ونُن  زِ  ہرگاہ  اللہ  تعالیٰ  یژِھہ  ہا  تیٚلہِ  نہ  کرہو  أسۍ  شِرک،  نہ  کرہن  سٲنۍ  مٲلۍ  بٕڈبب  شِرک۔  نہ  کرٕہو  أسۍ  کانہہ  چیز  حرام،  نہ  آسہن  کران  سٲنۍ  مٲلۍ  بٕڈۍ  بب۔  سپُد  معلوم  کہ  اللہ  تعالیٰ  ہس  چُھنہٕ  یہِ  ناپسند  کینہہ  تہِ،  یِتھے  پٲٹھۍ  چُھ  انکار  کوٚرمُت  تِمو  یِم  یِمن  برونٹھ  کٲفر  ٲسۍ،  یِمہٕ  کتھہٕ  تہٕ  یہِ  جواب  دیُن  چُھ  محض  غلط  تہٕ  بٲطِل۔  امہِ  سٍتۍ  چُھ  لٲزِم  یِوان  پیغمبرن  ہُند  اپُز  ونُن  نعوذباللہ  لہٰذا  یِمویِمَو  لوٗکو  پیغمبرن  تکذیب  کوٚر۔  تِم  آے  عذابس  گرفتار  کرنہٕ۔  چنانچہ  اللہ  تعالیٰ  چُھ  فرماوان،  تمی  مۅکھہٕ  ژُہ  تِمو  عذابُک  مزٕہ۔  تِتھے  پٲٹھۍ  ژٕہن  یِم  کٲفر  تہِ  ضروٗر  عذابُک  مزٕہ،  توٚہۍ  فرمٲوِیوکھ  یا  رسول  اللہؐ  اے  کٲفرو  کیاہ  تۅہیہِ  نِش  چھا  کانہہ  دلیلاہ  اتھ  کتھہِ  پٮ۪ٹھ  کہ  اللہ  تعالیٰ  ہن  دِژ  تۅہیہِ  قدرت  شِرک  کرنٕچ  یا  حلال  چیز  حرام  کرنٕچ۔  ییٚمہِ  أندرٕہ  معلوم  سپدیو  سُہ  چُھ  اتھ  پٮ۪ٹھ  رٲضی  چھا  تۅہیہِ  نِشہِ  اتھ  پٮ۪ٹھ  کانہہ  دلیلاہ  سۅ  کٔرِو  پیش۔  دلیل  وغٲرٕہ  چھَنہٕ  تۅہیہِ  نِشہِ  کینہہ،  توٚہۍ  چھِو  نہٕ  پیروی  کران  مگر  خیالی  کتھن۔  بیٚیہِ  چھِو  نا  توٚہۍ  مگر  غلط  اندازٕہ۔  اٹھکلہِ  سٍتۍ  کتھ  کران۔  "
  },
  {
    "verse_id": 149,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و سلم  یِمو  دۅشوٕیو  جوابو  سٍتۍ  سپُد  معلوم  خداے  سٕنٛزٕے  دلیل  چھےٚ  کٲمِل  تہٕ  پوٚز۔  تُہٕںٛز  دلیل  چھےٚ  بٲطِل  غلط۔  اتھ  اوس  لٲزِم  توٚہۍ  سٲرِی  گٔژِھو  یِن  راہِ  راستس  پٮ۪ٹھ  مگر  تمیُک  توفیق  تہِ  چُھ  خداے  سٕے  اَتھہِ،  پس  ہرگاہ  سُہ  یژِھہ  ہا  تۅہیہِ  سارنٕے  ہاوِہا  وتھ۔  مگر  اللہ  تعالیٰ  ہس  چھےٚ  پننین  سارنٕے  کامین  اندر  بجہ  بجہ  حِکمژٕ۔  سُہ  یس  یژھان  چُھ  ہدایت  چُھ  کران۔  یس  نہٕ  یژھان  چُھ  تس  چُھنہٕ  کینہہ  تہِ  بنان۔"
  },
  {
    "verse_id": 150,
    "translation": "فرمٲوِیوکھ  توٚہۍ  کہ  برونٹھ  کُن  أنِیوکھ  توٚہۍ  تِم  گواہ  یِم  یہِ  گوٲہی  دِن  واقعی  اللہ  تعالیٰ  ہن  کیاہ  کٔرۍ  یِم  چیز  حرام  یِمن  ہٕنٛز  ذکر  کرنہٕ  آیہِ،  پس  ہرگاہ  تِم  بلفرض  گوٲہی  دِن  کہ  توتہِ  گژِھہ  نہٕ  تُہُند  یا  رسول  اللہؐ  تِہٕندِس  وننس  اعتبار  کرُن  تہٕ  تِہٕنٛز  گوٲہی  قبول  کرٕنۍ،  بیٚیہِ  مہ  کٔرِو  پیروی  تِمن  لوٗکن  ہٕںٛزن  خواہشن  یِمو  اپُز  زٲنۍ  سٲنۍ  آیات،  بیٚیہِ  یِمن  نہٕ  پژھ  چھےٚ  ٲخرتٕچ  بیٚیہِ  چھِ  تِم  پننِس  پروردِگارس  سٍتۍ  معبود  آسنس  اندر  مخلوقو  أندرٕہ  بیین  برابر  تھاوان،  شریک  زانان۔"
  },
  {
    "verse_id": 151,
    "translation": "فرمٲوِیوکھ  توٚہۍ  یا  رسول  اللہؐ  ؤلِو  بہٕ  پرَوکیاہ  کیاہ  چُھ  حرام  کوٚرمُت  تُہٕندۍ  پروردِگارن  تۅہیہِ  پٮ۪ٹھ،  تِم  چیز  چھِ  یِم۔  اکھ  چیز  گوو  یی  زِ  شریک  مہ  ٹھہرٲوِو  تس  مخلوقو  أندرٕہ  کانہہ  چیزاہ،  خدایس  کُنہِ  قسمہٕ  شریک  ٹھہراوُن  چُھ  حرام،  بیٚیہِ  مہ  کٔرِو  مٲلِس  ماجہِ  نسبت  نافرمٲنی  بلکہ  کٔرِو  تِمن  سٍتۍ  احسان۔  تِہٕنٛز  نافرمٲنی  کرٕنۍ  تِمن  سٍتۍ  بدسلوکی  کرٕنۍ  چھےٚ  حرام،  بیٚیہِ  مہ  مٲرِیوکھ  اولاد  پنٕنۍ  فقرہ  تنگدستی  تہٕ  افلاس  کہ  سببہٕ۔  یِتھہٕ  پٲٹھۍ  زمانہ  جاہلیتس  منٛز  لوٗکھ  کران  ٲسۍ۔  أسۍ  دِمو  تۅہیہِ  تہِ  رزق  بیٚیہِ  تِمن  تہِ،  اولاد  مارُن  تہٕ  قتل  کرُن  چُھ  حرام،  بیٚیہِ  مہ  ٲسِو  نزدیک  یِوان  بے  حیایی  تہٕ  نافرمٲنی  ہٕنٛزن  کامین،  نہ  نٔنۍ  پٲٹھۍ  تہٕ  نہ  پوشیدٕہ  پٲٹھۍ۔  پرتھ  طریقہٕ  بدکٲری  تہٕ  زِنا  چُھ  حرام،  بیٚیہِ  مہ  مٲرِیون  کانہہ  شخصاہ  ییٚمۍ  سُند  مارُن  اللہ  تعالیٰ  ہن  حرام  کوٚر  مگرہے  کانہہ  پٔزۍ  پٲٹھۍ  قتلس  سزاوار  آسہِ  سپُدمُت  بیاکھ  شخص  ناحق  مارنہٕ  سٍتۍ،  امیُک  چُھ  اللہ  تعالیٰ  تاکیدٕہ  سان  حکُم  فرماوان  یُتھ  توٚہۍ  وارٕہ  زٲنِو  تہٕ  فکرِ  تٲرِو  توپتہٕ  کٔرِو  نہٕ  تمی  موجوب  عمل۔"
  },
  {
    "verse_id": 152,
    "translation": "بیٚیہِ  مہ  ٲسِو  یتیم  سٕندِس  مالس  نکھہٕ  یِوان  مگر  تمی  وتہِ  یۅسہٕ  رٕژ  تہٕ  مُفید  آسہِ۔  ییٚمہِ  سٍتۍ  تتھ  مالس  حفاظت  واتہِ  نقصان  نِشہِ  روزِہ  محفوظ  یوٚتانۍ  سُہ  یتیم  پانہٕ  بالغ  تہٕ  گاٹُل  سپدِ۔  مالِ  یتیم  کھیٚون  چُھ  حرام،  بیٚیہِ  چُھ  اللہ  تعالیٰ  حکُم  کران  زِ  مینان  تہٕ  تولان  ٲسِو  پوٗرٕہ  پوٗرٕہ  انصاف  تہٕ  عدلہٕ  سان۔  اتھ  منٛز  دغا  تہٕ  دھوکہٕ  دیُن  چُھ  حرام۔  یِم  احکام  مُشکِل  تہٕ  دُشوار  چھِنہٕ  کیازِ،  أسۍ  چھِنہٕ  کٲنسہِ  أکِس  تکلیف  دِوان  مگر  تِتُے  یوت  سُہ  ہیٚکہِ،  پتھ  کیازِ  چھےٚ  یِمن  احکامن  ہٕندِس  تعمیل  کرنس  منٛز  سُستی  کرنہٕ  یِوان،  اگرچہ  معاملہٕ  ٲسِتن  تۅہیہِ  کٲنسہِ  ٲشناو  سُند  یا  کٲنسِہ  دوستہٕ  سُند،  بیٚیہِ  ییٚمہِ  ساعتہٕ  توٚہۍ  کُنہِ  فٲصلس  یا  شہادتس  منٛز  کانہہ  کتھاہ  ٲسِو  کران  سۅ  ٲسِو  پٔزۍ  ونان  تمہِ  ساعتہٕ  عدل  وانصافس  خلاف  کتھ  کرٕنۍ  چھےٚ  حرام،  بیٚیہِ  ٲسِو  خداے  سٕندِس  عہدس  وفا  کران۔  بدعہدی  تہٕ  وفا  نہ  کرُن  چُھ  حرام،  بیٚیہِ  سارِکُے  کوٚرُو  اللہ  تعالیٰ  ہن  تٲکیدی  حکُم  یُتھ  توٚہۍ  یاد  تھاوِو  تہٕ  عمل  کٔرِو۔"
  },
  {
    "verse_id": 153,
    "translation": "یِمن  حُکمن  ہٕنٛز  چھنہٕ  زیادٕہ  خصوصیت۔  بیٚیہِ  کریو  اللہ  تعالیٰ  ہن  حکُم  کہ  یہِ  دینِ  اسلام  بیٚیہِ  تمِکۍ  سٲرِی  احکام،  یہے  چھو  میٲنۍ  سیٚز  وتھ،  امی  وتہِ  پکِو،  بییو  وَتو  مہ  پکِو،  تمہِ  وتہِ  کرنَو  جُدا  تہٕ  دوٗر  خداے  سٕنٛزِ  وتہِ  نِشہِ،  امہِ  کُے  کوٚرُو  اللہ  تعالیٰ  ہن  تٲکیدی  حکُم  یُتھ  توٚہۍ  باقٕے  وتو  نِشہِ  پتھ  روزِو۔  راہِ  راست  نِشہِ  بیٚیہِ  کانہہ  وتھ  اختیار  کرٕنۍ  چھےٚ  حرام۔"
  },
  {
    "verse_id": 154,
    "translation": "شِرکس  رد  کرنہٕ  پتہٕ  چھِ  أسۍ  مسلہٕ  نبوتس  متعلق  مضمون  بیان  کران  کہ  اسہِ  حض  سوزِو  نہٕ  توٚہِی  یٲتۍ  پیغمبر  بنٲوِتھ  یتھ  پٮ۪ٹھ  لوٗکن  تردد  تہٕ  شُبہٕ  سپدان  چُھ  بلکہ  سوز  اسہِ  تۅہیہِ  برونٹھ  حضرتِ  موسیٰ  پیغمبر  بنٲوِتھ۔  توپتہٕ  کٔر  اسہِ  عطا  حضرتِ  موسیٰ  ہس  کتاب  یعنی  توراۃ۔  پنٕنۍ  نعمت  پوٗرٕہ  کرنہٕ  خٲطرٕ  تِمن  لوٗکن  پٮ۪ٹھ  یِمو  تمہِ  موجوب  رٕژٕ  عملہٕ  کرِ  بیٚیہِ  ضروٗری  احکامن  ہُند  بیان  تہٕ  تفصیل  کرنہٕ  خٲطرٕ،  بیٚیہِ  یُتھ  تمہِ  کہ  واسطہٕ  سارنٕے  لوٗکن  رہنُمٲیی  سپدِ  بیٚیہِ  بٔڈرحمت  تعمیلِ  احکام  کروٕنین  ہٕندِ  خٲطرٕ۔  یہِ  امہِ  قسمٕچ  کتاب  سوز  اسہِ  یُتھ  تِم  لوٗکھ  یعنی  بنی  اسراییل  پننِس  خدایس  سٍتۍ  ملاقات  کرنس  پژھ  کرن۔  تتھ  اعتقادس  ماتحت  کرن  سارنٕے  حُکمن  پٮ۪ٹھ  عمل  ییٚلہِ  تمہِ  کتابہِ  ہُند  تہٕ  اِنجیلُک  دور  ختم  سپُد۔"
  },
  {
    "verse_id": 155,
    "translation": "یِمو  دۅیو  کتابو  پتہٕ  چُھ  یہِ  قرآنِ  مجید  تہِ  کتاباہ  یۅسہٕ  اسی  نٲزِل  کٔر۔  پس  کٔرِو  وۅنۍ  امچی  پیروی۔  کُھوژِو  خدایس۔  پتھ  روزِو  تٔمسٕنٛزِ  نافرمٲنی  کرنہٕ  نِشہِ  یُتھ  تۅہیہِ  پٮ۪ٹھ  رحم  ییہِ  کرنہٕ۔"
  },
  {
    "verse_id": 156,
    "translation": "بیٚیہِ  کوٚر  اسہِ  یہ  قرآنِ  مجید  نٲزِل  یُتھ  نہٕ  توٚہۍ  ونِتھ  ہیٚکِو  قیامتٕکۍ  دۅہ  کہ  آسمٲنی  کتاب  ٲس  نٲزِل  کرنہٕ  آمٕژ  اسہِ  برونٹھ  دۅن  فِرقن  پٮ۪ٹھ  یہودن  تہٕ  نصاریٰ  ہن  پٮ۪ٹھ،  أسۍ  ٲسۍ  تمہِ  کہ  پرنہٕ  نِشہِ  بے  خبر۔"
  },
  {
    "verse_id": 157,
    "translation": "بیٚیہِ  یُتھنہٕ  ونِتھ  ہیٚکِو  برونٹھمین  باایمان  ثواب  حٲصِل  سپدٕنہٕ  کہ  وقتہٕ  کہ  ہرگاہ  اسہِ  پٮ۪ٹھ  تہِ  کتاباہ  نٲزِل  ییہِ  ہا  کرنہٕ۔  أسۍ  تہِ  آسہو  تُہٕندِ  کھۅتہٕ  زیادٕہ  ہدایت  لبہٕ  وٕنۍ۔  لہٰذا  روزِ  نہٕ  کانہہ  گُںجٲیِش  تۅہیہِ  کُنہِ  قسمٕچ  کتھ  کرنٕچ،  پس  بتحقیق  وٲژ  تۅہیہِ  نِشہِ  یہِ  کتاب  یۅسہٕ  بٔڈ  دلیل  چھےٚ  تُہٕندِس  پروردِگارٕہ  سٕندِ  طرفہٕ  بیٚیہِ  بوٚڈ  ہدایت  تہٕ  بٔڈ  رحمت،  وۅنۍ  کُس  اکھاہ  چُھ  یُتھ  ظٲلِم  تس  شخصہٕ  سٕندِ  کھۅتہٕ  ییٚمۍ  اپُز  زٲنۍ  خداے  سٕندۍ  آیات۔  بیٚیہِ  پھِرُن  بُتھ  تِمو  آیاتو  نِشہِ،  عنقریب  دِمو  أسۍ  سزا  تِمن  لوٗکن  یِم  بُتھ  پھِران  چھِ  سانیو  آیاتو  نِشہِ۔  یچھ  عذابو  سٍتۍ  اعراض  کرنہٕ  تہٕ  بُتھ  پھِرنہٕ  کہ  سببہٕ۔"
  },
  {
    "verse_id": 158,
    "translation": "معلوم  چُھ  سپدان  یِم  چھِنہٕ  انتظار  کران  مگر  اتھ  کتھہ  کہ  تِمن  نِشہِ  واتن  ملٲیک  نتہٕ  پانہٕ  تِہُند  پروردِگار۔  نتہٕ  واتہِ  تِمن  نِشہِ  تُہٕندِس  پروردِگارٕہ  سُند  کانہہ  بوٚڈ  نِشاناہ  قیامت  کیو  نِشانو  أندرٕہ  یعنی  مغرب  کہ  طرفہٕ  آفتاب  کھسُن۔  وارٕ  بوزِنۍ  تِم  کہ،  ییٚمہِ  دۅہہ  تُہٕندِس  پروردِگارٕہ  سُند  سُہ  بوٚڈ  نِشانہٕ  ظٲہر  سپدِ  تمہِ  دۅہہ  دِیہِ  نہٕ  کٲنسہِ  شخصس  کانہہ  فٲیدٕہ  تہٕ  نفع  ایمان  انُن  تہٕ  پژھ  کرٕنۍ  ییٚمۍ  نہٕ  تمہِ  برونٹھ  ایمان  آسہِ  اوٚنمُت  یا  آسین  نہٕ  ایمان  أنِتھ  کانہہ  رٕژ  کٲماہ  کٔرمٕژ،  تمہِ  دۅہہ  چُھنہٕ  ایمان  اننس  اعتبارنہ  توبہٕ  کرنس  نہ  گنہن  مغفرت  منگنس  اعتبار،  فرمٲوِیوکھ  توٚہۍ  کہ  ہرگاہ  توٚہۍ  اتھ  انتظار  یژھان  چھِو  کرُن  کٔرِو  تیٚلہِ  انتظار۔  أسۍ  تہِ  چھِ  اپزِس  تہٕ  پٔزِس  منٛز  فٲصلہٕ  سپدنس  انتظار  کران۔"
  },
  {
    "verse_id": 159,
    "translation": "پٔزۍ  پٲٹھۍ  یِمو  لوٗکو  دینس  پننِس  چھلہٕ  کرِ  تہٕ  بیٚون  بیٚون  کوٚرُکھ  یعنی  دین  حق  کوٚرُکھ  نہٕ  پوٗرٕہ  پوٗرٕہ  قبول  یا  کوٚرُکھ  اوٚڈ  قبول  تہٕ  اوٚڈ  ترووُکھ۔  دینس  اندر  نوراویٚکھ  شِرک  وبدعت  چہِ  کتھہٕ۔  بیٚیہِ  بنے  یہِ  الگ  الگ  جمٲژ  تہٕ  فِرقہٕ۔  تۅہیہِ  چُھو  نہٕ  تِمن  سٍتۍ  کانہہ  تعلُق۔  تُہُند  معاملہٕ  چُھ  سپُرد  اللہ  تعالیٰ  ہس۔  سُہ  ونہِ  پانے  تِمن  تِمہٕ  سارے  کتھہٕ  یہِ  تِم  کران  ٲسۍ۔"
  },
  {
    "verse_id": 160,
    "translation": "یُس  اکھاہ  اکھ  نیکی  ہیٚتھ  ییہِ  تس  خٲطرٕ  چھےٚ  تِژھے  داہ  نیکی۔  یعنی  اللہ  تعالیٰ  کریس  أکِس  نیکی  دہن  نیکین  ہُند  ثواب  عطا،  بیٚیہِ  یُس  اکھاہ  اکھ  بدی  ہیٚتھ  ییہِ  پس  ییہِ  نہٕ  تس  سزا  دِنہِ  مگر  اکی  بدی  ہُند۔  گنہگارن،  بدکارن  ظلم  ییہِ  نہٕ  کرنہٕ۔"
  },
  {
    "verse_id": 161,
    "translation": "فرمٲوِیوکھ  توٚہۍ  یا  رسول  اللہؐ  پٔزۍ  پٲٹھۍ  مےٚ  ہٲو  وَتھ  پروردِگارن  پنٕنۍ  راہِ  راستس  کُن  مضبوط  دینس  کُن  یتھ  منٛز  کُنہِ  قسمہٕ  کجر  چُھنہٕ۔  حضرتِ  ابراہیم  سٕندِس  مِلتس  کُن  یُس  اپزیو  دینو  نِشہِ  پٔزِس  دینس  کُن  پھِروُن  اوس۔  بیٚیہِ  اوس  نہٕ  سُہ  مُشرِکو  أندرٕہ۔"
  },
  {
    "verse_id": 162,
    "translation": "فرمٲوِیوکھ  توٚہۍ  پٔزۍ  پٲٹھۍ  میٲنۍ  نٮ۪ماز  بیٚیہِ  میٲنۍ  سٲرٕے  عبادت  بیٚیہِ  میون  زِندٕہ  روزُن  بیٚیہِ  میون  مرُن،  یہِ  سورُے  چُھ  خاص  خداے  سٕندِی  خٲطرٕ،  (تہٕندِس  اختیارس  اندر  یُس  کُلِ  جہانُک  پروردِگار  چُھ)"
  },
  {
    "verse_id": 163,
    "translation": "تس  چُھنہٕ  شریک  کانہہ  مےٚ  آو  امہِ  کُے  حکم  کرنہٕ۔  بہٕ  چُھس  خداے  سٕندیو  فرماں بردار  بندو  أندرٕہ  گۅڈنیُکُے  فرماں بردار۔"
  },
  {
    "verse_id": 164,
    "translation": "فرمٲوِیوکھ  توٚہۍ  اے  کٲفرو  کیاہ  بہٕ  ژھانڈنہٕ  معبودِ  برحقس  ورٲے  بیٚیہِ  کانہہ  پروردِگار  حالانکہ  سُے  چُھ  پرتھ  کُنہِ  چیزُک  پروردِگار،  کانہہ  شخصاہ  کرِ  نہٕ  کانہہ  کٲماہ  مگر  تمیُک  بور  چُھس  پانس  پٮ۪ٹھ  تُلُن،  کانہہ  اکھاہ  تُلہِ  نہٕ  کٲنسہِ  ہُند  بور  پانس  پٮ۪ٹھ،  توپتہٕ  چُھو  تۅہیہِ  پننہِ  سٕے  پروردِگارس  کُن  رجوع  کرُن،  پس  کرِ  سُے  تۅہیہِ  خبر  تمہِ  سارچِی  یتھ  منٛز  توٚہۍ  اختلاف  کران  ٲسِو۔"
  },
  {
    "verse_id": 165,
    "translation": "بیٚیہِ  چُھ  سُہ  پروردِگار  سُے  ییٚمۍ  توٚہۍ  زمینس  اندر  پنٕنۍ  نٲیِب  بنٲوِو  بیٚیہِ  کوٚرُن  تۅہیہِ  أندرٕہ  بعضن  ہُند  مرتبہٕ  بُلند  بعضن  پٮ۪ٹھ  یُتھ  تۅہیہِ  سُہ  آزمٲیِش  کرِ  تِمن  نعمژن  اندر  یِمہٕ  تۅہیہِ  عطا  کرِنو،  پٔزۍ  پٲٹھۍ  پروردِگار  چُھ  جلٕد  سزا  دِوُن،  بیٚیہِ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  }
]