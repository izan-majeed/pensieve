[
  {
    "verse_id": 1,
    "translation": "عصر  چھِ  وَنان  زمانس  یعنی  قسم  چھُ  زمانُک  (یَتھ  منٛز  انسان  سٕنز  عمر  تہِ  دٲخل  چھےٚ،  یَتھ  عمرِ  اندر  سُہ  تحصیلِ  کمالات  و  سعادات  کٔرِتھ  ہیٚکان  چھُ  گویا  یہِ  عمر  چھِ  تٔہندِ  خٲطرٕہ  بے  بہا  متاعاہ  اکھ۔  یا  چھُ  قسم  عصرٕکہ  وقتہٕ  چِہ  نٮ۪مازِ  ہُند  کیازِ  تَتھ  متعلق  فرموو  اللہ  تعالیٰ  ہن  صَلوٰۃُ  الوُسطیٰ،  حدیث  شریفس  منٛز  چھُ  صلوٰۃ  الوسطیٰ  گٔیہِ  دِگر  نٮ۪ماز۔  بیٚیِس  أکِس  حدیث  شریفس  منٛز  چھُ  آمُت  یَس  أکِس  نٮ۪ماز  دِگر  فوت  سپدِ  تہٕ  پرنُک  موقعہ  یِیَس  نہٕ  تس  چھُ  تیوٗت  نقصان  واتان  زن  تٔمِس  اہل  و  عیال  تہٕ  مال  و  دولتس  لوٗٹ  کرنہٕ  آو،  یہِ  قسم  چھُ  یَتھ  کتھہِ  پٮ۪ٹھ  کہ)"
  },
  {
    "verse_id": 2,
    "translation": "پٔزۍ  پٲٹھۍ  یہِ  انسان  چھُ  عمر  پنٕنۍ  ضائع  کرنہٕ  کہ  وجہ  بٔڈِس  نقصانس  اندر۔"
  },
  {
    "verse_id": 3,
    "translation": "مگر  یِمَو  لوٗکو  ایمان  اوٚن  تہٕ  یقین  کوٚر  بیٚیہِ  کریٚکھ  رٕژٕہ  عملہٕ،  بیٚیہِ  کٔرٕکھ  اَکھ  أکِس  وصیت  پٔزِس  اعتقادس  تہٕ  پٔزِس  دینس  پٮ۪ٹھ  قٲیم  روزنٕچ،  بیٚیہِ  کٔرٕکھ  اَکھ  أکِس  وصیت  صبرٕچ۔  (یعنی  رٕتیٚن  اعمالن  پٮ۪ٹھ  پابندی  کرنٕچ،  دینِ  اسلام  لوٗکن  واتناونس  اندر  محنت  تہٕ  مشقتس  پٮ۪ٹھ  صبر  کرنٕچ،  یعنی  انسانس  چھِ  نقصان  نِشہِ  بچنہٕ  خٲطرٕہ  ژۅن  کتھن  ہٕںز  ضرورت،  اَکھ  گژِھہ  خدا  اور  رسولِ  خداہس  پٮ۪ٹھ  ایمان  اَنُن،  بیٚیہِ  گژِھہ  تٔہندیٚن  ارشاداتن  تہٕ  ہدایاتن  پٮ۪ٹھ،  بیٚیہِ  تٔہندیٚن  وعدن  پٮ۪ٹھ  اَدٕہ  تِم  دنیاہس  متعلق  ٲسِتن  یا  ٲخرتس  متعلق  ٲسِتن  یقین  کرُن۔  دوٚیُم  گژِھہ  نہٕ  اَمہِ  یقینُک  اثر  دل  و  دماغ  سٕے  تانۍ  تھاوُن  بلکہ  گژِھہ  اَمہِ  یقینُک  اثر  اعضاہَو  تہٕ  تانَو  سٍتۍ  تہِ  ظٲہر  کرُن  بلکہ  گژِھہ  أمۍ  سٕنز  عملی  زندگی  آسٕنۍ  أمۍ  سٕندِ  دل  کہ  ایمانُک  ٲیینہٕ۔  ترییُم  أمۍ  سُند  گژِھہ  نہٕ  خاص  پننہِ  ذات  کِسٕے  اصلاح  و  فلاحس  پٮ۪ٹھ  قناعت  کرُن  بلکہ  گژِھہ  قوم  و  مِلتُک  اجتمٲعی  مفاد  پیشِ  نظر  تھاوُن۔  ییٚلہِ  زٕہ  مسلمان  پانہٕ  وٲنۍ  ملاقات  کرن  تِہُند  گژِھہ  پننہِ  قول  و  فعل  سٍتۍ  پٔزِس  دینس  تہٕ  پرٛتھ  معاملس  متعلق  پزر  تہٕ  صداقت  اختیار  کرنُک  تٲکید  کرُن۔  ژوٗرِم  گوٚو  پرٛتھ  أکۍ  سٕنز  گژِھہ  بیٚیِس  شخصس  یٔہے  نصیحت  تہٕ  وصیت  کرٕنۍ  کہ  پَزِہ  کِس  معاملس  تہٕ  شخصی  یا  قومی  اصلاح  چہ  وَتہِ  اندر  یِم  تکلیف  تہٕ  یِمہٕ  سختی  تہٕ  دشوٲری  پیش  یِن  یا  خلافِ  طبیعت  پیٚیہِ،  بعضے  چیزن  پٮ۪ٹھ  تحمّل  کرُن  تِمن  پٮ۪ٹھ  گژِھہ  صبر و استقامت  سٍتۍ  کٲم  ہیٚنۍ۔  کُنہِ  صورتس  اندر  گژِھہ  نہٕ  نیکین  کُن  پاد  پوٚت  پھیرُن  تہٕ  سُست  سپدُن۔  یِم  خۅش  قسمت  لوٗکھ  ژۅن  صفتن  ہُند  جامع  آسن،  پانہٕ  کٲمل  ٲسِتھ  بیٚین  لوٗکن  کٲمل  بناونٕچ  کوشِش  کرن  تِہُند  ناو  روزِ  ہمیشہٕ  وجودکِس  دفترس  اندر  موجود،  تِہندۍ  آثار  روزن  بطور  باقیات  الصالحات  تِہٕندِس  اجر  و  ثوابس  ہمیشہٕ  ترقی  دِوان۔  حقیقتس  اندر  چھُ  یہِ  مختصر  تہٕ  لۅکُٹ  سورہ  شریفہ  مگر  ساری  دین  و  حکمتُک  خلاصہٕ  تہٕ  جوہر۔  حضرت  امام  شافعیؒ  ٲسۍ  فرماوان  کہ  ہرگاہ  ساری  قرآنِ  مجید  اندرٕہ  یُہَے  اَکھ  سورہ  شریفہٕ  پرنہٕ  یِیہِ  ہا،  عٲقل  دانا  تہٕ  سمجھ  دار  بندن  ہٕندِ  خٲطرٕہ  اوس  یُہَے  اَکھ  سورہ  شریفہٕ  کٲفی۔  بزرگانِ  دین  سلف  صالحین  ٲسۍ  پانہٕ  وٲنۍ  ملاقات  وِزِ  اَکھ  أکِس  یہِ  سورہ  شریفہٕ  بوزناوان۔)"
  }
]