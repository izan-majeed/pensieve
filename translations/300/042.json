[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ع۔  س۔  ق۔"
  },
  {
    "verse_id": 3,
    "translation": "یِتھے  پٲٹھۍ  چُھ  غٲلب  تہٕ  حکمت  وول  خُداے  تۅہیِہ  کُن  تہٕ  تۅہیِہ  بروٗنٹھمیٚن  گُزریمتیٚن  ﴿رسُولن﴾  کُن  وَحی  کران  روٗدمُت۔  ﴿یعنی  یِمہٕ  کتھہٕ  قرآنس  منٛز  بیان  چھےٚ  کرنہٕ  یِوان  یِمے  کتھہٕ  چھےٚ  خُداین  وَحی  ہِندِ  ذریعہ  رسول  اللہ  صلی  اللہ  علیہ و سلمن  پیٚٹھ  نٲزِل  کرِمَژٕ  تہٕ  بروٗنٹھمیٚن  رسُولن  پیٚٹھ  تہِ  چُھ  سُہ  یِمے  کتھہٕ  نٲزِل  کران  روٗدمُت۔﴾"
  },
  {
    "verse_id": 4,
    "translation": "آسمانن  تہٕ  زمینس  منٛز  یِکینژھاہ  تہِ  چُھ  سُہ  چُھ  تٔمۍ  سُندُے،  سُہ  چُھ  برتر  تہٕ  عظمت  وول۔"
  },
  {
    "verse_id": 5,
    "translation": "قریب  چُھ  زِ  آسمان  پھٹن  پیٚٹھۍ  کِنۍ۔  ﴿یعنی  یِہ  چَھنہٕ  کانٛہہ  معمولی  کتھ  زِ  اللہ  تعالیٰ  سٕنزِ  خُدٲیی  منٛز  یِیہِ  کُنہِ  تہِ  حیثیت  کانٛہہ  مخلوق  شریک  قرار  دِنہٕ،  یِہ  چھےٚ  تِژھہ  سخت  کتھ  زِ  اتھ  پیٚٹھ  اگر  آسمان  پھٹن  ناممکن  چُھنہٕ  کینہہ﴾  فرشتہٕ  چِھ  پننِس  ربّ  سٕندِ  حمدٕ  سان  تسبیح  کران،  تہٕ  زمین  والیٚن  ہٕندِس  حقس  منٛز  چِھ  درگزر  کرنٕکۍ  درخواست  کران۔  خبردار  روٗزِو،  حقیقتس  منٛز  چُھ  اللہ  تعالیٰ  غفور  و  رحیم۔"
  },
  {
    "verse_id": 6,
    "translation": "یِمو  لُکو  سُہ  ترٲوِتھ  پنٕنۍ  کینہہ  باقی  سرپرست  چِھ  بنٲوِمٕتۍ۔  ﴿دراصل  چُھ  لفظ  اولیا  وَرتاونہٕ  آمُت  ییٚمیُک  مفہوم  عربی  زبٲنۍ  منٛز  سیٚٹھاہ  وسیع  چُھ۔  بٲطل  معبودن  متعلق  چِھ  گُمراہ  انسانن  ہٕندۍ  مختلف  عقیدٕہ  تہٕ  واریاہ  مختلف  طرزِ  عمل  یِم  قرآنِ  مجیدس  منٛز  خُدایس  ورٲے  باقی  پنُن  ولی  بناونس  سٍتۍ  چِھ  تعبیر  آمٕتۍ  کرنہٕ۔  قرآن  موجوٗب  چُھ  انسان  تس  ہستی  پنُن  ولی  بناوان  ﴿1﴾  ییٚمۍ  سٕندِس  وَننس  پیٚٹھ  سُہ  پکہِ،  ییٚمۍ  سٕندِس  ہدایتس  پیٚٹھ  عمل  کرِ  تہٕ  ییٚمۍ  سٕندیٚن  مُقرر  کرنہٕ  آمتیٚن  طریقن،  رسمن،  قانونن  تہٕ  ضٲبطَن  ہٕنز  پیروی  کرِ  ﴿2﴾  ییٚمۍ  سٕنزِ  رہنمٲیی  پیٚٹھ  سُہ  اعتماد  کرِ  تہٕ  یِہ  سمجھہِ  زِ  سُہ  چُھ  تس  صحیح  وَتھ  وَنن  وول  تہٕ  غلطی  نِشہِ  بچاون  وول  ﴿3﴾  یَس  متعلق  سُہ  یِہ  سمجھہِ  زِ  اگر  بٕہ  دُنیاہس  منٛز  کینہہ  تہِ  روزٕ  کران،  سُہ  بچاوِ  مےٚ  امہِ  کیو  بُرٕ  نتیجو  نِشہِ،  تہٕ  اگر  خُداے  چُھ  تہٕ  ٲخرت  تہِ  چُھ  یِنہٕ  وول  تیٚلہِ  بچاو  یٚم  تَمہِ  کہ  عذاب  نِشہِ  تہِ  ﴿4﴾  یس  متعلق  سُہ  یِہ  سمجھہِ  زِ  سُہ  چُھ  تس  دُنیاہس  منٛز  فوق  الفطری  طریقہٕ  مدد  کران،  آفات  و  مصٲیِبَو  نِشہِ  چُھس  حفاظت  کران،  تس  چُھ  روزگار  دِوان،  اولاد  چُھس  دِوان،  مُراد  چُھس  پوٗرٕ  کران  تہٕ  باقی  پرٛتھ  قسمٕکۍ  حاجت  چُھس  پوٗرٕ  کران۔﴾  اللہ  تعالیٰ  ہٕے  چُھ  تِمن  پیٚٹھ  نِگران،  توٚہۍ  چِھو  نہٕ  تِہِندۍ  ذمہٕ  دار۔"
  },
  {
    "verse_id": 7,
    "translation": "آ،  یِتھے  پٲٹھۍ  چُھ  اے  نبیؐ،  یِہ  عربی  قرآن  اسہِ  تۅہیِہ  کُن  وَحی  کوٚرمُت  تاکہ  توٚہۍ  کٔرِو  بٔستِیَن  ہُند  مرکز  ﴿شہرِ  مکّہ﴾  تہٕ  اَمہِ  کِس  أندۍ  پٔکِس  منٛز  روزن  وٲلۍ  خبردار،  تہٕ  جمع  سپدن  والہِ  دۅہ  نِشہِ  کھۅژنٲوِیوٗکھ  ییٚمہِ  کِس  یِنَس  منٛز  کانٛہہ  شک  چُھنہٕ۔  أکِس  دٔرِس  چُھ  جنّتس  منٛز  گژُھن  تہٕ  بیٚکِس  دٔرِس  چُھ  جہنمس  منٛز  گژُھن۔"
  },
  {
    "verse_id": 8,
    "translation": "اگر  اللہ  تعالیٰ  ییژِھہ  ہے  یِمن  سارِنٕے  بناوِہے  اَکٲے  اُمّت،  مگر  سُہ  یَس  یژھان  چُھ  تس  چُھ  پننِس  رحمتس  منٛز  دٲخل  کران،  تہٕ  ظٲلِمن  نہ  چُھ  کانٛہہ  ولی  تہٕ  نہ  چُھکھ  مددگار۔"
  },
  {
    "verse_id": 9,
    "translation": "یِم  چھا  ﴿تِتھِۍ  نادان  زِ﴾  سُہ  ترٲوِتھ  چِھ  یِمَو  باقی  بناوِمٕتۍ  ولی؟  ولی  چُھ  اللہ  تعالیٰ  ہٕے،  سُے  چُھ  مۅردن  زندٕہ  کران،  تہٕ  سُہ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 10,
    "translation": "تۅہیِہ  درمیان  یتھ  معاملس  پیٚٹھ  اختلاف  سپدِ  ﴿ییٚتہِ  پیٚٹھہٕ  اگرچہِ  آیت  12  ہس  تام  پوٗرٕ  عبارت  اللہ  تعالیٰ  سٕندِ  طرفہٕ  وَحَی  چھےٚ  مگر  یتھ  منٛز  چُھنہٕ  متکلّم  اللہ  تعالیٰ،  بلکہ  چِھ  رسول  اللہ  صلی  اللہ  علیہ و سلم۔  گویا  اللہ  جلّ  شانٗہ  چُھ  پننِس  نبی  صلی  اللہ  علیہ و سلمس  ہدایت  دِوان  زِ  توٚہۍ  کٔرِو  یِہ  اعلان۔  اَمِچ  مِثال  چھےٚ  سورۂ  فاتحہ،  یُس  اگرچہِ  اللہ  تعالیٰ  سُند  کلام  چُھ،  مگر  بندٕہ  چِھ  پننہِ  طرفہٕ  یِہ  دُعا  کہ  طور  اللہ  تعالیٰ  سٕندِس  دربارس  منٛز  پیش  کران۔﴾  تمِیُک  فٲصلہٕ  کرُن  چھےٚ  اللہ  تعالیٰ  سٕنز  کٲم،  سُے  اللہ  چُھ  میون  ربّ،  تٔسۍ  پیٚٹھ  کوٚر  مےٚ  بھروسہٕ،  تہٕ  تٔسۍ  کُن  چُھس  بٕہ  رجوع  کران۔"
  },
  {
    "verse_id": 11,
    "translation": "آسمانن  تہٕ  زمینُک  بناون  وول،  ییٚمۍ  تُہندِ  جنسہٕ  منٛزٕ  تُہندِ  خٲطرٕ  جورٕ  پٲدٕ  کٔرۍ،  تہٕ  یِتھے  پٲٹھۍ  بنٲوِن  جانورن  منٛز  تہِ  ﴿تِہِندی  ہم  جنس﴾  جورٕ،  تہٕ  امہِ  طریقہٕ  چُھ  سُہ  تُہٕندۍ  نسل  پھٔہلاوان۔  کایناتُک  کانٛہہ  چیز  چُھنہٕ  تس  ہیوٗ،  سُہ  چُھ  سورُے  کینہہ  بوزن  وول  تہٕ  وُچھن  وول۔"
  },
  {
    "verse_id": 12,
    "translation": "آسمانن  تہٕ  زمین  کیٚن  خزانن  ہٕنزٕ  کُنزٕ  چھےٚ  تٔسۍ  نِشہِ،  یَس  یژھان  چُھ  کھُلہٕ  رزق  چُھس  دِوان،  تہٕ  یس  یژھان  چُھ  مِیٖنِتھ  توٗلِتھ  چُھس  دِوان،  تس  چُھ  پرٛتھ  چیزُک  علم۔"
  },
  {
    "verse_id": 13,
    "translation": "تٔمۍ  چُھ  تُہندِ  خٲطرٕ  دِینُک  سُے  طریقہٕ  مقرر  کوٚرمُت  ییٚمِیُک  حُکم  تٔمۍ  نوح  علیہ  السلامس  دِیتمُت  اوس،  تہٕ  یُس  ﴿اے  محمد  صلی  اللہ  علیہ و سلم﴾  وۅنۍ  اسہِ  تۅہیِہ  کُن  وَحَی  ہٕندِ  ذریعہ  سوٗزمُت  چُھ،  تہٕ  ییٚمیُک  ہدایت  اسہِ  ابراہیم  علیہ  السلام  تہٕ  موسیٰ  علیہ  السلام  تہٕ  عیسیٰ  علیِہ  السلامَس  دِیتمُت  چُھ،  امہِ  تٲکید  سان  زِ  قٲیم  کٔرِو  یِہ  دِین  تہٕ  اتھ  منٛز  مَہ  سپدِو  بِیوٚن  بِیوٚن۔  یٔہے  کتھ  چھےٚ  یِمن  مُشرکن  سخت  ناگوار  گٔمٕژ  یتھ  کُن  ﴿اے  محمد  صلی  اللہ  علیہ و سلم﴾  توٚہۍ  یِمن  دعوت  چِھو  دِوان۔  اللہ  تعالیٰ  یَس  یژھان  چُھ  تس  چُھ  پنُن  بناوان،  تہٕ  سُہ  چُھ  پانس  کُن  ینٕچ  وَتھ  تٔسۍ  ہاوان  یُس  تس  کُن  رجوع  کرِ۔"
  },
  {
    "verse_id": 14,
    "translation": "لُکن  منٛز  یُس  پھاٹوَن  واد  ظٲہر  سپُد،  سُہ  سپُد  امہِ  پتہٕ  زِ  تِمن  نِشہِ  اوس  عِلم  آمُت،  تہٕ  اَتھ  بِناہس  پیٚٹھ  سپُد  زِ  تِم  ٲسۍ  اکھ  أکِس  پیٚٹھ  زیادتی  یژھان  کرٕنۍ۔  اگر  تِہِندۍ  ربّن  گۅڈے  آسہِ  ہے  نہٕ  یِہ  فرموومُت  زِ  أکِس  مقرر  کرنہٕ  آمٕتِس  وقتس  تام  یِیہِ  فٲصلہٕ  مُلتوی  تھاونہٕ،  تیٚلہِ  آسہِ  ہے  یُہُند  قضّیِہ  مۅکلاونہٕ  آمُت۔  تہٕ  حقیقت  چھےٚ  یِہ  زِ  بروٗنٹھمیو  پتہٕ  یِم  لُکھ  کتابہِ  ہٕندۍ  وٲرث  بناونہٕ  آے  تِم  چِھ  تمہِ  طرفہٕ  سیٚٹھاہ  اضطراب  انگیز  شکس  منٛز۔  ﴿یعنی  یِم  نسل  پتہٕ  آے  تِمن  روٗدنہٕ  یِہ  اطمنان  زِ  یِمہٕ  کتابہٕ  تِمن  واژمژٕ  چھےٚ،  تِمہٕ  کتھ  حدس  تام  چھےٚ  پننِس  صحیح  صوٗرتس  منٛز  تہٕ  کتھ  حدس  تام  چھےٚ  تِمن  منٛز  مِلاوٹ  سپٕزمٕژ۔  تِم  چِھنہٕ  یِتہِ  یقین  سان  زانان  زِ  تِہندیو  انبیاہَو  کیا  تعلیم  ٲس  أنمٕژ۔  پرٛتھ  کانٛہہ  چیز  چُھ  تِمن  نِشہِ  مشکوک  تہٕ  ذہنن  چُھکھ  کُھر  اَنان۔"
  },
  {
    "verse_id": 15,
    "translation": "﴿چونکہ  یِہ  حالت  چھےٚ  پٲدٕ  سپٕزمٕژ﴾  اے  محمد  صلی  اللہ  علیہ و سلم،  اَمہِ  موجوب  دِیو  وۅنۍ  توٚہۍ  تٔتھۍ  دینس  کُن  دعوت،  تہٕ  یِتھہٕ  پٲٹھۍ  تۅہیِہ  حکم  چُھو  دِنہٕ  آمُت  تٔتھۍ  پیٚٹھ  سپدِو  مضبوطی  سان  قٲیِم،  تہٕ  یِمن  لُکن  ہٕنزن  خوٲہشاتن  ہٕنز  اِتباع  مَہ  کٔرِو،  تہٕ  یِمن  ؤنِو  زِ  خُداین  یۅسہٕ  کتاب  نٲزِل  چھےٚ  کٔرمٕژ  مےٚ  اوٚن  تتھ  پیٚٹھ  ایمان۔  مے  چُھ  حکم  دِنہٕ  آمُت  زِ  بٕہ  کرٕ  تۅہیِہ  درمیان  انصاف۔  اللہ  تعالیٰ  ہٕے  چُھ  میون  ربّ  تہِ  تہٕ  تُہُند  ربّ  تہِ۔  سٲنۍ  اعمال  چِھ  سانہِ  خٲطرٕ  تہٕ  تُہٕںدۍ  اعمال  چِھ  تُہٕندِ  خٲطرٕ۔  اسہِ  تہٕ  تۅہیِہ  درمیان  چُھنہٕ  کانٛہہ  نیاے۔  ﴿یعنی  معقول  دٔلیلو  سان  کتھ  سمجھاونُک  یُس  حق  اوس  سُہ  کوٚر  اَسہِ  ادا۔  وۅنۍ  کیا  فایدہ  چُھ  بٔلۍ  ژُونہٕ  سٍتۍ۔  توٚہۍ  اگر  اسہِ  سٍتۍ  ژُوِو،  مگر  أسۍ  چِھنہٕ  ژُوٕنہٕ  خٲطرٕ  تیار۔﴾  اللہ  تعالیٰ  کرِ  اکہِ  دۅہ  اسہِ  سارِنٕے  جمع  تہٕ  تٔسۍ  کُن  چُھ  سارِنٕے  گژُھن۔"
  },
  {
    "verse_id": 16,
    "translation": "اللہ  تعالیٰ  سٕندِس  دعوتس  پیٚٹھ  لبّیک  وَننہٕ  پتہٕ  یِم  لُکھ  ﴿لبّیک  ونن  والیٚن  سٍتۍ﴾  اللہ  تعالیٰ  سٕندِس  معاملس  منٛز  ژُوان  چِھ،  تِہٕنز  حُجت  بٲزی  چھےٚ  تِہندِس  ربّس  نزدیک  بٲطِل،  تہٕ  تِمن  پیٚٹھ  چُھ  تٔمۍ  سُند  غضب  تہٕ  تِہندِ  خٲطرٕ  چُھ  سخت  عذاب۔"
  },
  {
    "verse_id": 17,
    "translation": "سُہ  چُھ  اللہ  تعالیٰ  ہٕے  ییٚمۍ  حقہٕ  سان  یِہ  کتاب  تہٕ  میزان  چُھ  نٲزِل  کوٚرمُت۔  ﴿میزان  نِشہِ  چُھ  مُراد  اللہ  تعالیٰ  سُند  شریعت  یُس  ترٛکرِ  ہٕندۍ  پٲٹھۍ  چُھ  توٗلِتھ  صحیح  تہٕ  غلط،  حق  تہٕ  بٲطِل،  ظلم  تہٕ  عدل  بیٚیہِ  راستی  ہٕنز  فرق  واضح  کران۔﴾  تہٕ  تۅہیِہ  کیا  خبر  چَھو،  بنان  چُھ  زِ  فٲصلٕچ  گٔر  آسہِ  نکھے  وٲژمٕژ۔"
  },
  {
    "verse_id": 18,
    "translation": "یِم  لُکھ  تَمہِ  کِس  یِنَس  پیٚٹھ  ایمان  چِھنہٕ  تھاوان،  تِم  چِھ  تمہِ  خٲطرٕ  بانبٕر  کران،  مگر  یِم  اَتھ  پیٚٹھ  ایمان  چِھ  تھاوان  تِم  چِھ  تتھ  کھۅژان،  تہٕ  زانان  چِھ  زِ  یقیناً  چھےٚ  سۅ  یِنہٕ  واجِنۍ۔  وارٕ  پٲٹھۍ  بوٗزِو  یِم  لُکھ  تَمہِ  گرِ  ہٕندِس  یِنَس  منٛز  شک  تراون  وٲلۍ  بحث  چِھ  کران،  تِم  چِھ  گُمرٲہی  منٛز  واریاہ  دوٗر  درٛامٕتۍ۔"
  },
  {
    "verse_id": 19,
    "translation": "اللہ  تعالیٰ  چُھ  پننیٚن  بندن  پیٚٹھ  سیٚٹھاہ  مہربان۔  پَس  یِکینژھاہ  یژھان  چُھکھ  تہِ  چُھکھ  دِوان،  تہٕ  سُہ  چُھ  سیٚٹھاہ  قُوّت  وول  تہٕ  زبردست۔"
  },
  {
    "verse_id": 20,
    "translation": "یُس  کانٛہہ  ٲخرتُک  زراعت  چُھ  یژھان،  تٔمۍ  سُند  زراعت  چِھ  أسۍ  بڑھاوان،  تہٕ  یُس  دُنیاہُک  زراعت  چُھ  یژھان  تس  چِھ  دُنیا  منٛزے  دِوان،  مگر  ٲخرتس  منٛز  چُھنہٕ  تٔمۍ  سُند  کانٛہہ  حصّہٕ۔"
  },
  {
    "verse_id": 21,
    "translation": "کیا  یِم  لُکھ  چھا  کینہہ  تِتھۍ  شریکِ  خدا  تھاوان،  یِمو  یِہندِ  خٲطرٕ  دِینٕچ  نوعیت  تھاون  وول  اکھ  تِیُتھ  طریقہٕ  چُھ  مُقرر  کوٚرمُت،  ییٚمیُک  خداین  اِذن  چُھنہٕ  دِیتمُت؟  ﴿یتھ  آیتس  منٛز  چُھ   شُرکَاءُ   نِشہِ  مُراد  زِ  یِہ  کتھ  چھےٚ  ٹاکارٕہ  زِ  تِم  چِھنہٕ  شریک  یِمن  یِم  لُکھ  دعا  چِھ  منگان  یا  یِمن  نذر  و  نیاز  چِھ  کھالان  یا  یِمن  برونٛہہ  کنہِ  پوٗزا  پاٹٕکۍ  رسم  چِھ  ادا  کران۔  بلکہ  چِھ  یِمو  نِشہِ  مُراد  تِم  انسان،  یِم  لُکو  چِھ  شریک  فی  الحکم  ٹھٔہرٲوِمٕتۍ،  یِہٕندیٚن  ہیچھناونہٕ  آمتیٚن  افکارن،  عقٲیدن،  نظریاتن  تہٕ  فلسفن  پیٚٹھ  لُکھ  ایمان  چِھ  انان،  یِہنزن  دِنہٕ  آمژن  قدرن  مانان  چِھ،  یِہندیٚن  پیش  کرنہٕ  آمتیٚن  اخلٲقی  اصولن  تہٕ  تہذیب  و  ثقافت  کیٚن  معیارن  قبول  چِھ  کران۔  یِہندۍ  مُقرر  کرنہٕ  آمٕتۍ  قانون،  طریقہٕ  تہٕ  ضٲبطہٕ  پننیٚن  مذہبی  رسمن  تہٕ  عبادتن  منٛز،  پننہِ  شخصی  زندگی  منٛز،  پننِس  مُعاشرتس  منٛز،  پننِس  تمدُنس  منٛز،  پننِس  کاربارس  تہٕ  لین  دینس  منٛز،  تہٕ  پننِس  سیاستس  تہٕ  حکومتس  منٛز  تِتھہٕ  پٲٹھۍ  چِھ  اختیار  کران  زَنتہٕ  یۅہے  سُہ  شریعت  چُھ  ییٚمِچ  پیروی  تِمن  کرٕنۍ  پزِ۔﴾  اگر  فٲصلٕچ  کتھ  طے  آسِہے  نہٕ  سپٕزمٕژ  تیٚلہِ  آسہے  یُہُند  قضّیہ  مۅکلاونہٕ  آمُت۔  یقیناً  چُھ  یِمن  ظٲلِمن  خٲطرٕ  دردناک  عذاب۔"
  },
  {
    "verse_id": 22,
    "translation": "توٚہۍ  وُچِھو  زِ  یِم  ظٲلِم  آسن  تمہِ  وقتہٕ  پننہِ  کرِمَتہِ  کِس  انجامس  کھۅژان،  تہٕ  سُہ  روزِ  یِمن  پیٚٹھ  یِتھ۔  اَتھ  برعکس  یِمو  لُکو  ایمان  چُھ  اوٚنمُت  تہٕ  یِمو  نیک  عملہٕ  چھےٚ  کرِمٕژ،  تِم  آسن  جنّت  کیٚن  گُلستانن  منٛز،  یِکینژھاہ  تہِ  تِم  یژھن  تہِ  میلہِ  تِمن  ربّس  نِشہِ،  یۅہے  چُھ  بوٚڈ  فضل۔"
  },
  {
    "verse_id": 23,
    "translation": "یِہ  چُھ  سُہ  چیز  ییٚمِچ  خۅش  خبر  اللہ  تعالیٰ  پننیٚن  تِمن  بندن  چُھ  دِوان  یِمو  مون  تہٕ  یِمَو  نیک  عملہِ  کرِ۔  اے  نبی  صلی  اللہ  علیہ و سلم،  یِمن  لُکن  ؤنِو  زِ  بٕہ  چُھس  نہٕ  یتھ  کامہِ  پیٚٹھ  تۅہیِہ  نِشہِ  کُنہِ  اَجرُک  طٲلب۔  البتہ  چُھس  قرابتُک  محبت  ضروٗر  یژھان۔  ﴿یتھ  آیتس  چِھ  ترےٚ  تفسیر  کرنہٕ  آمٕتۍ  ﴿1﴾  بٕہ  چُھس  نہٕ  یتھ  کامہِ  پیٚٹھ  تۅہیِہ  نِشہِ  کانٛہہ  اجر  طلب  کران،  مگر  یِہ  چُھس  ضروٗر  یژھان  زِ  توٚہۍ  لُکھ  ﴿یعنی  اہلِ  قریش﴾  کٔرِتو  کم  از  کم  تمہِ  رشتہٕ  دٲری  ہُند  لحاظہٕ  یوسہٕ  مےٚ  تہٕ  تۅہیِہ  درمیان  چھےٚ۔  یِہ  کُس  ستم  چُھ  زِ  سارِوٕے  کھۅتہٕ  زیادہ  چِھو  توٚہۍ  میانی  دشمنی  پیٚٹھ  بضِد۔  ﴿2﴾  بٕہ  چُھس  نہٕ  تۅہیِہ  نِشہِ  یتھ  کامہِ  پیٚٹھ  امہِ  ورٲے  کانٛہہ  اَجر  یژھان  زِ  تۅہیِہ  منٛز  گٔژھ  اللہ  تعالیٰ  سٕنزِ  نزدیکی  ہٕنز  چاہت  گژٕھنۍ  پٲدٕ۔  ﴿3﴾  ترییم  تفسیر  یِمو  مُفسرو  کوٚرمُت  چُھ  تِمو  منٛزٕ  چِھ  کینہہ  اقاربَو  نِشہِ  تمام  بنی  عبد  المطلب  مراد  نِوان،  تہٕ  کینہہ  چِھ  اَتھ  صرف  حضرت  علی  رضی  اللہ  عنہ  تہٕ  حضرت  فاطمہ  رضی  اللہ  عنہا  تہٕ  تِہِندیٚن  اولادن  تام  محدود  تھاوان۔  مگر  واریاہَو  وجودہاتَو  کِنۍ  چُھنہٕ  یِہ  تفسیر  کُنہِ  پٲٹھۍ  تہِ  قٲبل۔  اوّل  ییٚمہِ  وقتہٕ  مکّہ  معظمس  منٛز  سورۂ  شوریٰ  نٲزِل  چُھ  سپُدمُت،  تَمہِ  ساعتہِٕ  اوس  نہٕ  حضرت  علی  رضی  اللہ  عنہ  تہٕ  حضرت  فاطمہ  رضی  اللہ  عنہا  سُند  خاندرٕے  سَپُدمُت،  اولاد  سُند  چُھنہٕ  سوالٕے۔  تہٕ  بنی  عبد  المطلب  منٛزٕ  ٲسۍ  نہٕ  نبی  صلی  اللہ  علیہ و سلمن  اَند  ہیٚتھ  سٲری  ساتھ  دِوان،  بلکہ  ٲسۍ  تِمو  منٛزٕ  کینہہ  نَنہِ  وانہِ  دشمنن  ہٕندۍ  سٲتھی،  تہٕ  ابولہب  سُند  عداوت  چُھ  سورُے  دُنیا  زانان۔  دوم  یِہ  زِ،  نبی  صلی  اللہ  علیہ و سلمن  ہٕندۍ  رشتہٕ  دار  ٲسۍ  نہٕ  صرف  بنی  عبد  المطلب  یٲتۍ۔  حضور  صلی  اللہ  علیہ و سلمن  ہٕنزِ  وٲلدٕہ  سٕندِ  کِنۍ،  وٲلد  صٲبنہِ  کِنۍ  بیٚیہِ  حضرت  خدیجہ  رضی  اللہ  عنہا  ﴿خاندارِنہِ﴾  ہٕندِ  کِنۍ  ٲس  تمام  گرن  منٛز  حضور  صلی  اللہ  علیہ و سلم  ہٕنز  رشتہٕ  دٲری۔  یِمن  سارنٕے  گرن  منٛز  ٲسۍ  حضور  صلی  اللہ  علیہ و سلمن  ہٕندۍ  بہترین  حٲمی  تہِ  تہٕ  بدترین  دشمن  تہِ۔  ترییِم  کتھ  یۅسہٕ  یِمو  سارِوٕیو  کھۅتہٕ  زیادہ  اہم  چھےٚ،  سۅ  چھےٚ  یِہ  زِ  اکھ  نبی  یتھ  بلند  مقامس  پیٚٹھ  کھڑا  سپدِتھ  دعوتِ  اَلی  اللہ  ہُک  آلَو  بُلند  چُھ  کران،  تمہِ  مقامہٕ  پیٚٹھہٕ  اَتھ  کارِ  عظیمس  پیٚٹھ  یِہ  بدلہٕ  منگُن  زِ  توٚہۍ  کٔرِو  میانیٚن  رشتہٕ  دارن  سٍتۍ  محبت،  چھےٚ  تیٖژاہ  ؤسۍ  پایہ،  کتھ  زِ  کانٛہہ  نیک  خصلت  تھاون  وول  انسان  ہیٚکہِ  نہٕ  امِیُک  تصوّرٕے  کٔرِتھ  زِ  خُداین  آسہِ  پننِس  نبی  صلی  اللہ  علیہ و سلمس  یِہ  کتھ  ہیٚچھنٲومٕژ  تہٕ  نبی  صلی  اللہ  علیہ و سلمو  آسہِ  قریش  کیٚن  لُکن  منٛز  کھڑا  سپدِتھ  یِہ  کتھ  ؤنِمٕژ۔  امہِ  علاوہ  چھےٚ  یِہ  کتھ  وارَے  زیادٕہ  بے  موقع  باسان  ییٚلہِ  أسۍ  وُچھان  چِھ  زِ  امہِ  کلامٕکۍ  مخٲلف  چِھنہٕ  اہلِ  ایمان  کینہہ  بلکہ  چِھ  کفّار۔  ہیرِ  پیٚٹھہٕ  چُھ  سورُے  تقریر  یِمنٕے  کُن  کرنہٕ  یِوان  تہٕ  برونٛہہ  کُن  تہِ  چُھ  رُوے  سخن  یِمنٕے  کُن۔  اتھ  سلسلۂ  کلامَس  منٛز  کتہِ  چُھ  مخٲلِفَو  نِشہِ  کُنہِ  نوعیتُک  بدلہٕ  طلب  کرنُک  سوال  گژھان  پٲدٕ۔  بدلہٕ  چُھ  تِمن  لُکن  یِوان  منگنہٕ  یِہنزن  نظرن  منٛز  تتھ  کامہِ  کانٛہہ  قدر  آسہِ  یۅسہٕ  کٲنٛسہِ  شخصن  تِہندِ  خٲطرٕ  آسہِ  انجامِ  دِژمٕژ۔﴾  یُس  کانٛہہ  اَکھاہ  رٕژر  کماوِ،  أسۍ  کرو  تٔمۍ  سٕندِ  خٲطرٕ  تتھ  رٕژرس  منٛز  بہتری  ہُند  اضافہٕ۔  بے  شک  چُھ  اللہ  تعالیٰ  سیٚٹھاہ  درگزر  کرن  وول  تہٕ  قدردان۔"
  },
  {
    "verse_id": 24,
    "translation": "یِم  لُکہ  چھا  وَنان  زِ  أمۍ  شخصن  چُھ  خُدایس  پیٚٹھ  اَپُز  بہتان  تُھرمُت؟  اگر  اللہ  تعالیٰ  ییژِھہ  تُہٕندِس  دِلس  پیٚٹھ  کرِ  مۅہر۔  ﴿مطلب  چُھ  یِہ  زِ  اے  نبی  صلی  اللہ  علیہ و سلم،  یِمو  لُکو  چِھو  توٚہۍ  تہِ  پنٕنۍ  پٲٹھۍ  مجٕھمٕتۍ،  یِتھ  پٲٹھۍ  یِم  خۅد  پننیو  غرضو  خٲطرٕ  بڈِ  کھۅتہٕ  بوٚڈ  اَپُز  چِھ  ونان،  تِمو  سوٗنچ  زِ  تۅہیِہ  تہِ  چُھو  تِتھے  پٲٹھۍ  پنُن  دُکان  چمکاونہٕ  خٲطرٕ  اکھ  اَپُز  تُھرمُت،  مگر  یِہ  اللہ  تعالیٰ  سُند  عنایت  زِ  تٔمۍ  چَھنہٕ  تُہندِس  دِلس  پیٚٹھ  سۅ  مۅہر  لگاومٕژ  یۅسہٕ  یِہندیٚن  دِلن  پیٚٹھ  چھن  لگٲومٕژ۔﴾  سُہ  چُھ  بٲطلس  مِٹاوان  تہٕ  حق  چُھ  پننیو  فرمانَو  سٍتۍ  حق  بنٲوِتھ  ہاوان۔  سُہ  چُھ  سیٖنن  منٛز  چُھپِتھ  راز  زانان۔"
  },
  {
    "verse_id": 25,
    "translation": "سُے  چُھ  یُس  پننیو  بندَو  نِشہِ  چُھ  توبہٕ  قبول  کران،  تہٕ  بُرٲیَو  نِشہِ  چُھ  درگزر  فرماوان،  حالانکہ  تس  چُھ  تۅہیِہ  لُکن  ہٕنزن  تمام  کامیٚن  ہُند  علم۔"
  },
  {
    "verse_id": 26,
    "translation": "سُہ  چُھ  ایمان  انن  والیٚن  تہٕ  نیک  عمل  کرن  والیٚن  ہُند  دُعا  قبول  کران،  تہٕ  پننہ  فضلہٕ  سٍتۍ  چُھ  تِمن  بیٚیہِ  زیادٕہ  دِوان۔  روٗدۍ  انکار  کرن  وٲلۍ،  تِمن  خٲطرٕ  چُھ  سخت  سزا۔"
  },
  {
    "verse_id": 27,
    "translation": "اگر  اللہ  تعالیٰ  پننیٚن  سارِنٕے  بندن  کُھلہٕ  رزق  دِیِہ  ہے،  تیٚلہِ  کرہن  تِم  زمینس  منٛز  سرکشی  ہُند  طوفان  برپا،  مگر  اکہِ  حسابہٕ  سان  یوٗت  سُہ  یژھان  چُھ  تیوٗت  چُھ  نٲزِل  کران،  یقیناً  چُھ  سُہ  پننیو  بندَو  نِشہِ  باخبر  تہٕ  تِمن  پیٚٹھ  چَھس  نظر۔"
  },
  {
    "verse_id": 28,
    "translation": "سُے  چُھ  یُس  لُکن  ہٕندِ  مایوٗس  سپدنہٕ  پتہٕ  روٗد  چُھ  ترٛاوان،  تہٕ  پنٕنۍ  رحمت  چُھ  پھٔہلاوان،  تہٕ  سُے  چُھ  قٲبلِ  تعریف  ولی  ﴿کار  ساز﴾۔"
  },
  {
    "verse_id": 29,
    "translation": "تٔمۍ  سٕنزو  نِشٲنِیو  منٛزٕ  چھےٚ  یِہ  زمین  تہٕ  آسمانن  ہٕنز  پیدٲیش،  بیٚیہِ  تِم  جاندار  مخلوقات  یِم  تٔمۍ  دۅشوٕنۍ  جاین  چِھ  پھٔہلٲوِتھ  تھٲوِمٕتۍ۔  سُہ  ییٚلہِ  ییژِھہ  یِمن  ہیٚکہِ  سۅمبرِتھ۔"
  },
  {
    "verse_id": 30,
    "translation": "تۅہیِہ  لُکن  پیٚٹھ  یُس  تہِ  مصیبت  آمُت  چُھ،  سُہ  چُھ  تُہٕندیو  پننیو  اَتھو  ہٕنزِ  کمایِہ  سٍتۍ  آمُت،  ﴿اِشارٕہ  چُھ  مکّہ  معظمہٕ  کِس  تتھ  قحطس  کُن  یُس  تتھ  زمانس  منٛز  برپا  اوس﴾  تہٕ  واریاہَو  قصوٗرَو  نِشہِ  چُھ  سُہ  توتہِ  درگُزر  کران۔"
  },
  {
    "verse_id": 31,
    "translation": "توٚہۍ  چِھو  نہٕ  زمینس  منٛز  پننِس  خدایس  عٲجز  کرن  وٲلۍ  کینہہ،  تہٕ  اللہ  تعالیٰ  سٕندِس  مقابلس  منٛز  چُھوو  نہٕ  تۅہیِہ  کانٛہہ  حٲمی  تہٕ  مددگار۔"
  },
  {
    "verse_id": 32,
    "translation": "تٔمۍ  سٕنزو  نِشٲنِیو  منٛزٕ  چِھ  یِم  جہازٕ  یِم  سمندرس  منٛز  پہاڑن  ہٕندۍ  پٲٹھۍ  اَتھہِ  چِھ  یِوان۔"
  },
  {
    "verse_id": 33,
    "translation": "اللہ  تعالیٰ  ییٚمہِ  ساعتہٕ  ییژِھہ  ہواہس  ہیٚکہِ  أکۍ  سٕے  جایِہ  رُکٲوِتھ  تھٲوِتھ،  تہٕ  یِم  روزن  سمندرکِس  پُشتس  ﴿سطحس﴾  پیٚٹھ  سیٚدَے۔  اتھ  منٛز  چھےٚ  بجہِ  نِشٲنیِہ  پرتھ  تس  شخصس  خٲطرٕ  یُس  کمال  درجُک  صبر  تہٕ  شُکر  کرن  وول  آسہِ۔"
  },
  {
    "verse_id": 34,
    "translation": "یا  ﴿تِمن  پیٚٹھ  سوار  سپدن  والیٚن  ہٕندیو﴾  واریاہَو  گناہَو  نِشہِ  درگُزر  کران  کران  ڈُباوِ  تِمن  تِہندیٚن  کینژھنٕے  کرتوٗتن  ہٕندِس  پاداشس  منٛز،"
  },
  {
    "verse_id": 35,
    "translation": "تہٕ  تمہِ  وقتہٕ  لگہِ  سانیٚن  آیاتن  منٛز  جھگڑٕ  کرن  والیٚن  پَے  زِ  تِہندِ  خٲطرٕ  چَھنہٕ  کانٛہہ  چَھپن  جاے۔"
  },
  {
    "verse_id": 36,
    "translation": "یِکینژھاہ  تہِ  تۅہیِہ  لُکن  دِنہٕ  چُھ  آمُت،  سُہ  چُھ  محض  دُنیاچہِ  کینژھن  دۅہن  ہٕنزِ  زندگی  ہُند  ساز  و  سامان،  تہٕ  یِکینژھاہ  خُدایس  نِشہِ  چُھ،  سُہ  چُھ  بہتر  تہِ  تہٕ  پایدار  تہِ۔  سُہ  چُھ  تِمن  لُکن  خٲطرٕ  یِمو  ایمان  چُھ  اوٚنمُت  تہٕ  پننِس  ربّس  پیٚٹھ  چِھ  بھروسہٕ  کران۔"
  },
  {
    "verse_id": 37,
    "translation": "یِم  بڑیو  بڑیو  گناہَو  تہٕ  بے  حیٲیی  ہٕنزو  کامیو  نِشہِ  پرہیز  چِھ  کران،  تہٕ  اگر  شرارت  کھسیٚکھ  تیٚلہِ  چِھ  درگُزر  کران۔"
  },
  {
    "verse_id": 38,
    "translation": "یِم  پننِس  ربّ  سُند  حکم  چِھ  مانان،  نماز  چِھ  قٲیِم  کران،  پنٕنۍ  معالات  چِھ  اکھ  أکِس  سٍتۍ  مشورٕہ  کٔرِتھ  چلاوان،  اسہِ  یِکینژھاہ  رزق  تہِ  یِمن  دِیتمُت  چُھ  تمہِ  منٛزٕ  چِھ  خرچ  کران۔"
  },
  {
    "verse_id": 39,
    "translation": "تہٕ  ییٚلہِ  یِمن  پیٚٹھ  زیادتی  چھےٚ  کرنہٕ  یِوان  تیٚلہِ  چِھ  تمِیُک  مقابلہٕ  کران۔  ﴿وونۍ  چھےٚ  ییٚتہِ  پیٚٹھہٕ  آیت  43  کِس  عبارتس  تام  پٔتِمہِ  آیتچٕ  تشریح﴾"
  },
  {
    "verse_id": 40,
    "translation": "بُرٲیی  ہُند  بدلہٕ  چھےٚ  تِژٕھے  بُرٲئی،  پتہٕ  یُس  معاف  کرِ  بیٚیہِ  کرِ  اصلاح  تٔمۍ  سُند  اجر  چُھ  اللہ  تعالیٰ  سٕندِ  ذمہٕ،  اللہ  تعالیٰ  چُھنہٕ  ظٲلِمن  پسند  کران۔"
  },
  {
    "verse_id": 41,
    "translation": "تہٕ  یِم  لُکھ  ظلم  سپدنہٕ  پتہٕ  بدلہٕ  ہیٚن،  تِمن  ہیٚکہِ  نہٕ  ملامت  کرنہٕ  یِتھ۔"
  },
  {
    "verse_id": 42,
    "translation": "ملامتٕکۍ  حقدار  چِھ  تِم  یِم  دوٚیمیٚن  پیٚٹھ  ظلم  چِھ  کران،  تہٕ  زمینس  منٛز  چِھ  ناحق  زیادتِیِہ  کران۔  یِتھیٚن  لُکن  چُھ  دردناک  عذاب۔"
  },
  {
    "verse_id": 43,
    "translation": "البتہ  یُس  شخص  صبرس  کٲم  ہیٚیِہ  تہٕ  درگُزر  کرِ،  تیٚلہِ  چِھ  یِہ  سیٚٹھاہ  اُولوالعزمی  ہٕنزو  کامیٚو  منٛزٕ  ﴿یعنی  ہمت  واجِنیو  کامیو  منٛزٕ﴾۔"
  },
  {
    "verse_id": 44,
    "translation": "یَس  اللہ  تعالیٰ  ہٕے  گُمرٲہی  منٛز  چھکہِ،  تس  چُھنہٕ  کانٛہہ  سنبھالن  وول  خُدایس  پتہٕ۔  توٚہۍ  وُچِھو  زِ  یِم  ظٲلِم  ییٚلہِ  عذاب  وُچَھن،  پتہٕ  وَنن  کیا  وۅنۍ  چھا  واپس  پھیرنٕچ  کانٛہہ  وَتھ؟"
  },
  {
    "verse_id": 45,
    "translation": "تہٕ  توٚہۍ  وُچِھو  زِ  یِم  ییٚلہِ  جہنمس  برونٛہہ  کُن  اَننہٕ  یِن،  پتہٕ  آسن  ذلّت  سٍتۍ  نٔمۍ  نٔمۍ  گژھان،  تہٕ  تَتھ  وُچھن  ژوٗرِ  ژوٗرِ  ٹٔلۍ  ٹاریوٚ۔  تمہِ  وقتہٕ  وَنن  تِم  لُکھ  یِمو  ایمان  اوس  اوٚنمُت  زِ  پٔزِپٲٹھۍ  چِھ  اصلی  خسارٕہ لد  تِمے  یِمو  اَز  قیامت  کہ  دۅہ  پنُن  پان  تہٕ  پنٕنۍ  تعلق  دار  خسارس  منٛز  ترٲوۍ۔  خبردار  روٗزِو،  ظٲلِم  لُکھ  آسن  مُستقل  عذابس  منٛز۔"
  },
  {
    "verse_id": 46,
    "translation": "تہٕ  یِمن  آسہِ  نہٕ  کانٛہہ  حٲمی  تہٕ  سرپرست،  یِم  اللہ  تعالیٰ  سٕندِس  مُقابلس  منٛز  یِہندِس  مددس  یِن۔  یس  اللہ  تعالیٰ  گُمرٲہی  منٛز  تراوِ،  تس  خٲطرٕ  چَھنہٕ  بچاوٕچ  کانٛہہ  سبیل۔"
  },
  {
    "verse_id": 47,
    "translation": "مٲنِو  پننِس  ربّ  سٕنز  کتھ  امہِ  برونٛہہ  زِ  سُہ  دۅہ  واتہِ  ییٚمہِ  کہ  ٹلنٕچ  کانٛہہ  صورت  اللہ  تعالیٰ  سٕندِ  طرفہٕ  چَھنہٕ۔  تمہِ  دۅہ  آسہِ  نہٕ  تُہِندِ  خٲطرٕ  کانٛہہ  چَھپن  جاے،  تہٕ  نہ  آسہِ  کانٛہہ  تُہند  حال  بدلاونٕچ  کوٗشش  کرن  وول۔  ﴿اصلی  الفاظ  چِھ،  وَمَا  لَکُم  مِن  نَکِیر،  اَتھ  چِھ  بیٚیہِ  تہِ  کینہہ  مفہوم۔  اکھ  یِہ  زِ  توٚہۍ  ہیٚکِو  نہٕ  پننیو  کرتوٗتَو  منٛزٕ  کُنہِ  أکِس  انکار  کٔرِتھ۔  دوٚیم  یِہ  زِ  توٚہۍ  ہیٚکِو  نہٕ  رخت  بدلٲوِتھ  کُنہِ  جایِہ  کٔھٹِتھ  روٗزِتھ۔  ترییم  یِہ  زِ  تۅہیِہ  سٍتۍ  یِکینژھاہ  تہِ  کرنہٕ  یِیہِ  تتھ  پیٚٹھ  نہ  ہیٚکِو  توٚہۍ  کانٛہہ  احتجاج  کٔرِتھ  تہٕ  نہ  ہیٛکِو  ناراضگی  ہُند  اظہار  کٔرِتھ۔  ژوٗرِم  یِہ  زِ  یتھ  حالتس  منٛز  توٚہۍ  مبتلا  کرنہٕ  ٲسِو  آمٕتۍ،  تۅہیِہ  آسہِ  نہٕ  سۅ  بدلاونُک  طاقت﴾"
  },
  {
    "verse_id": 48,
    "translation": "وۅنۍ  اگر  یِم  لُکھ  بُتھ  چِھ  پھِران،  اے  نبیؐ،  اسہِ  چِھو  نہٕ  توٚہۍ  یِمن  پیٚٹھ  رٲچھدر  بنٲوِتھ  سوٗزِمٕتۍ۔  تۅہیِہ  پیٚٹھ  چھےٚ  صرف  کتھ  واتناونٕچ  ذمہٕ دٲری۔  انسان  سُند  حال  چُھ  یِہ  زِ  ییٚلہِ  أسۍ  أمِس  پننہِ  رحمتُک  مزہ  چِھ  ہاوان  تیٚلہِ  چُھس  اَتھ  پیٚٹھ  بوش  کھسان،  تہٕ  اگر  أمۍ  سٕندیٚن  پننیٚن  اَتھن  ہُند  کوٚرمُت  کرٛوومُت  کُنہِ  مصیبت چِہ  شکلہِ  منٛز  تس  نٲلۍ  چُھ  گژھان،  تیٚلہِ  چُھ  سخت  ناشکُری  کرن  وول  بنان۔"
  },
  {
    "verse_id": 49,
    "translation": "اللہ  تعالیٰ  چُھ  زمینُک  تہٕ  آسمانن  ہٕنزِ  بادشٲہی  ہُند  مٲلِک،  یِکینژھاہ  یژھان  چُھ  تہِ  چُھ  پٲدٕ  کران،  یَس  یژھان  چُھ  تس  چُھ  کورِ  دِوان،  یس  یژھان  چُھ  تس  چُھ  لڑکہٕ  دِوان،"
  },
  {
    "verse_id": 50,
    "translation": "یَس  یژھان  چُھ  تس  چُھ  لڑکہٕ  تہٕ  کورِ  یِکٕہ  وٹہٕ  دِوان،  تہٕ  یس  یژھان  چُھ  تس  چُھ  ہانٹھ  بناوان۔  سُہ  چُھ  سورُے  کینہہ  زانان  بیٚیہِ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 51,
    "translation": "کٲنٛسہِ  بشرٕ  سٕنز  چَھنہٕ  یِہ  مجال  زِ  اللہ  تعالیٰ  کرِ  تس  سٍتۍ  روبرو  کتھ۔  تٔمۍ  سٕنز  کتھ  چھےٚ  یاتہٕ  وَحی  ﴿اشارہ﴾  کہ  طور  آسان،  ﴿یتھ  جایِہ  چُھ  وَحی  نِشہِ  مُراد  اِلقاء،  اِلہام،  دِلس  منٛز  کانٛہہ  کتھ  تراوٕنۍ،  یا  خوابس  منٛز  کینہہ  ہاوُن  یِتھہٕ  پٲٹھۍ  حضرات  ابراہیم  علیہ  السلام  تہٕ  حضرت  یوسف  علیہ  السلامس  ہاونہٕ  آو﴾،  نَتہٕ  چھےٚ  پردٕہ  پٔتۍ  کِنۍ  آسان،  ﴿مُراد  چُھ  یِہ  زِ  بندٕہ  بوزِ  اَکھ  آواز،  مگر  بولن  وول  یِیَس  نہٕ  اَتھہِ،  یِتھہٕ  پٲٹھۍ  حضرت  موسیٰ  علیہ  السلامس  سٍتۍ  سپُد  زِ  طورکہِ  دامنہٕ  تَلہٕ  لٔج  اکہِ  کُلہِ  نِشہِ  اچانک  آواز  یِنہِ  مگر  بولن  وول  اوس  تِہنزو  نظرو  نِشہِ  ژھایِہ﴾  یا  چُھ  سُہ  کانٛہہ  پیغامبر  ﴿فرشتہٕ﴾  سوزان،  تہٕ  یِکینژھاہ  سُہ  یژھان  چُھ  تہِ  چُھ  تٔمۍ  سٕنٛدِ  حُکمہٕ  سٍتۍ  وَحی  کران۔  ﴿یِہ  چھےٚ  وَحی  ینٕچ  سۅ  صورت  ییٚمہِ  کہ  ذریعہ  تمام  آسمٲنۍ  کتابہٕ  انبیا  علہیم  السّلامن  تام  واژمٕژ  چھےٚ﴾  سُہ  چُھ  بلندتر  تہٕ  حکمت  وول۔"
  },
  {
    "verse_id": 52,
    "translation": "تہٕ  یِتھے  پٲٹھۍ  چُھ  اَسہِ  ﴿اے  نبیؐ﴾  پننہِ  حُکمہٕ  سٍتۍ  اکھ  رُوح  تۅہیِہ  کُن  وَحی  کوٚرمُت۔  ﴿یِتھے  پٲٹھۍ   نِشہِ  چُھنہٕ  مُراد  محض  ٲخری  طریقہٕ  بلکہ  چِھ  تِم  تریشوے  طریقہٕ  یِم  ہیرِمیٚن  آیاتن  منٛز  وَننہٕ  چِھ  آمٕتۍ،  تہٕ   رُوح   نِشہِ  چُھ  مُراد  وَحی،  یا  سۅ  تعلیم  یۅسہٕ  وَحی  ہٕندِ  ذریعہ  حضور  صلی  اللہ  علیہ و سلمن  دِنہٕ  آیِہ﴾  تۅہیِہ  ٲسٕو  نہٕ  کِہنۍ  پے  زِ  کتاب  کیا  چھےٚ  آسان  تہٕ  ایمان  کیا  چُھ  آسان،  مگر  سُہ  رُوح  بنوو  اَسہِ  اکھ  گاش،  ییٚمہِ  سٍتۍ  أسۍ  وَتھ  چِھ  ہاوان  پننیو  بندو  منٛزٕ  یَس  یژھان  چِھ  تَس۔  یقیناً  چِھو  توٚہۍ  سیٚزِ  وَتہِ  کُن  رہنمٲیی  کران،"
  },
  {
    "verse_id": 53,
    "translation": "تَس  خدائے  سٕنزِ  وَتہِ  کُن  یُس  زمین  و  آسمان  کہ  پرٛتھ  چیزُک  مٲلِک  چُھ۔  خبردار  روٗزِو،  سٲری  معالات  چِھ  خُداے  سٕے  کُن  رجوع  کران۔"
  }
]