[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ییٚمہِ  واضح  کتابہِ  ہُند  قسم،"
  },
  {
    "verse_id": 3,
    "translation": "اَسہِ  چُھ  یِہ  عربی  زبٲنۍ  ہُند  قرآن  بنوومُت  تاکہ  توٚہۍ  لُکھ  سمجھِو  یِہ۔  ﴿قرآن  مجیدُک  قسم  یتھ  کتھہِ  پیٚٹھ  کھیٚنہٕ  چُھ  آمُت  سُہ  چُھ  یِہ  زِ  اَمہِ  کتابہِ  ہٕندۍ  مصنّف  چِھ  أسۍ  نہ  کہ  محمد  صلی  اللہ  علیہ و سلم۔  تہٕ  قسم  کھیٚنہٕ  خٲطرٕ  یُس  صفت  قرآنُک  چُھ  ژارنہٕ  آمُت،  سُہ  چُھ  یِہ  زِ  یِہ  چھےٚ  کتابِ  مُبین۔  امہِ  صفتہٕ  سان  قرآن  کِس  کلام  الہٰی  آسنس  پیٚٹھ  خۅد  قرآنُک  قسم  کِھیٚون  چُھ  پٲنۍ  پانے  یِہ  معنی  دِوان  زِ  لوٗکو،  یِہ  کھُلہٕ  کتاب  چھےٚ  تۅہیِہ  برونٛہہ  کنہِ  موجود،  یِہ  وُچھوٗن  أچھ  مٕژرٲوِتھ،  اَمِکۍ  مضمون،  اَمِچ  تعلیم،  اَمِچ  زبان،  سٲری  چیز  چِھ  امہِ  حقیقتچٕ  ٹاکارٕ  شہادت  دِوان  زِ  اَمِیُک  مُصنّف  ہیٚکہِ  نہٕ  خدایس  ورٲے  بیٚیہِ  کانٛہہ  ٲسِتھ۔﴾"
  },
  {
    "verse_id": 4,
    "translation": "تہٕ  درحقیقت  چُھ  یِہ  اُمّ  الکتابس  منٛز  ثبت،  ﴿اُمّ  الکتاب  نِشہِ  چُھ  مُراد  اصلی  کتاب  یعنی  سۅ  کتاب  ییٚمہِ  منٛزٕ  تمام  انبیاہن  علیہ  السلامن  پیٚٹھ  نٲزِل  سپدنہٕ  واجِنہِ  کتابہٕ  ماخوذ  چھےٚ۔  اَمی  خٲطرٕ  چِھ  سورۂ  بُروجس  منٛز  لَوحِ  محفوظٕکۍ  الفاظ  وَرتاونہٕ  آمٕتۍ۔  یعنی  تِژھ  تختی  ییٚمیُک  لیوٚکھمُت  مِٹِتھ  ہیٚکہِ  نہٕ،  تہٕ  یُس  پرٛتھ  قسمہٕ  چِہ  دراندٲزی  نِشہِ  محفوظ  چُھ۔﴾  اَسہِ  نِشہِ  چھےٚ  سیٚٹھاہ  بُلند  مرتبہٕ  تہٕ  حکمت  سٍتۍ  لبریز  کتاب۔"
  },
  {
    "verse_id": 5,
    "translation": "وونۍ  کیا  أسۍ  کروٕہ  تۅہیِہ  بےزار  سپدِتھ  یِہ  درسِ  نصیحت  تۅہیِہ  نِشہِ  سوزُن  بند،  صرِف  امہِ  موجوب  زِ  توٚہۍ  چِھو  حدٕ  نِشہِ  درٛامٕتۍ؟"
  },
  {
    "verse_id": 6,
    "translation": "گۅڈنِکیٚن  گُزریمتیٚن  قومن  نِشہِ  تہِ  چِھ  اَسہِ  بارہا  نبی  سوٗزِمٕتۍ۔"
  },
  {
    "verse_id": 7,
    "translation": "زانٛہہ  سپُد  نہٕ  یِہ  زِ  کانٛہہ  نبی  کیا  آو  تِمن  نِشہِ  تہٕ  تِمو  آسن  نہٕ  تس  ٹسنہٕ  کٔرِمٕتۍ۔"
  },
  {
    "verse_id": 8,
    "translation": "پتہٕ  یِم  لُکھ  یِمن  نِشہِ  سیٚٹھاہ  زیادہ  طاقتور  ٲسۍ  تِم  کٔرۍ  اسہِ  ہلاک،  پٔتِمیٚن  قومن  ہٕنزٕ  مِثالہٕ  چھےٚ  گُزریمژٕ۔"
  },
  {
    "verse_id": 9,
    "translation": "اگر  توٚہۍ  یِمن  لُکن  پرٕژِھو  زِ  زمین  تہٕ  آسمان  کٔمۍ  چِھ  پٲدٕ  کٔرِمٕتۍ،  تیٚلہِ  ونن  یِم  پانے  زِ  یِم  چِھ  تٔمی  زبردست  زانن  واجِنہِ  ہستی  پٲدٕ  کٔرِمٕتۍ۔"
  },
  {
    "verse_id": 10,
    "translation": "سُے  نا  ییٚمۍ  تُہندِ  خٲطرٕ  یِہ  زمین  مَنزُل  بنٲو،  تہٕ  اَتھ  منٛز  بناویٚن  تُہندِ  خٲطرٕ  وَتہٕ،  ﴿پہاڑن  مٔنٛزۍ  مٔنٛزۍ  دَرّہ  تہٕ  پتہٕ  کۅہستٲنی  تہٕ  میدٲنی  علاقن  منٛز  دریاو،  چھےٚ  تِمہٕ  قدرتی  وَتہِ  یِمہٕ  خداین  زمین  کِس  سطحس  پیٚٹھ  چھےٚ  بنٲوِمژٕ،  انسان  چُھ  یِہندی  مددٕ  زمین  کِس  کُرہس  منٛز  پھٔہلِتھ۔  امہِ  پتہٕ  کوٚر  خداین  مزید  فضل  یِہ  زِ  تمام  روے  زمین  بنووُن  نہٕ  ہُیوُے،  بلکہ  کٔرِن  اَتھ  منٛز  قٔسمہٕ  قسمٕکۍ  تِتھۍ  امتیٲزی  نِشانات  قٲیِم  یِہندِ  مَددٕ  سٍتۍ  انسان  مختلف  علاقن  چُھ  پرٛزناوان  تہٕ  اکہِ  علاقٕچ  تہٕ  بیٚیہِ  علاقٕچ  فرق  چُھ  محسوس  کران۔﴾  تاکہ  توٚہۍ  ہیٚکِو  پننہِ  منٛزِل  مقصودٕچ  وَتھ  لٔبِتھ۔"
  },
  {
    "verse_id": 11,
    "translation": "ییٚمۍ  أکِس  خاص  مقدارس  منٛز  آسمانہٕ  آب  وول،  تہٕ  تمہِ  سٍتۍ  دِژٕن  أکِس  مۅردٕہ  زمینس  زندگی،  یِتھے  پٲٹھۍ  یِیِو  توہۍ  اکہِ  دۅہ  زمین  نِشہِ  برآمد  کرنہٕ۔"
  },
  {
    "verse_id": 12,
    "translation": "سُے  ییٚمۍ  یِم  تمام  جورٕ  پٲدٕ  کٔرۍ،  تہٕ  ییٚمۍ  تُہندِ  خٲطرٕ  ناوٕ  تہٕ  جانور  بنٲوۍ  سوارِ  موجوٗب،"
  },
  {
    "verse_id": 13,
    "translation": "تاکہ  توٚہۍ  کھٔسِو  تِہندیٚن  شانن  پیٚٹھ،  تہٕ  ییٚلہِ  تِمن  پیٚٹھ  بِہِیو  تیٚلہِ  کٔرِو  پننِس  ربّ  سُند  احسان  یاد،  تہٕ  ؤنِو  زِ  پاک  چُھ  سُہ  ییٚمۍ  سانہِ  خٲطرٕ  یِم  چیز  مسّخر  کٔرۍ،  نَتہٕ  اوس  نہٕ  اَسہِ  یِم  قابووَس  منٛز  رٹنُک  طاقت۔"
  },
  {
    "verse_id": 14,
    "translation": "تہٕ  اکہِ  دۅہ  چُھ  اَسہِ  پننِس  ربّس  کُن  واپس  پھیرُن۔"
  },
  {
    "verse_id": 15,
    "translation": "﴿یِہ  سُورے  کینہہ  زاننہٕ  باوجود﴾  بنٲوۍ  یِمو  لُکو  تٔمۍ  سٕندیو  بندو  منٛزٕ  کینہہ  تٔمۍ  سٕندۍ  جُز۔  حقیقت  چھےٚ  یِہ  انسان  چُھ  کُھلہٕ  احسان  فراموش۔"
  },
  {
    "verse_id": 16,
    "translation": "کیا  خداین  ژارِیٚا  پننہِ  مخلوق  منٛزٕ  پننہِ  خٲطرٕ  کورِ،  تہٕ  تۅہیِہ  کٔرِنَو  نیٚچِوۍ  عطا؟"
  },
  {
    "verse_id": 17,
    "translation": "تہٕ  حال  چُھ  یِہ  زِ  یَس  اولادس  یِم  لُکھ  تس  خداے  رحمٰنس  کُن  منسوٗب  چِھ  کران،  تٔمۍ  سٕندِ  ولادتچٕ  خۅش  خبر  ییٚلہِ  خۅد  تِمو  منٛزٕ  کٲنٛسہِ  دِنہٕ  چھےٚ  یِوان،  تیٚلہِ  چھےٚ  تٔمۍ  سٕندِس  بُتھِس  ہاے  یِوان  مَتھنہٕ،  تہٕ  سُہ  چُھ  غمہٕ  سٍتۍ  برنہٕ  یِوان۔"
  },
  {
    "verse_id": 18,
    "translation": "کیا  اللہ  تعالیٰ  سٕندِس  حِصّس  منٛز  آوٕہ  سُہ  اولاد  ﴿یعنی  کوٗر﴾  یۅسہٕ  زیورن  منٛز  چھےٚ  رچھنہٕ  یِوان،  تہٕ  بحث  و  حجتس  منٛز  چَھنہٕ  پنُن  مُدعا  تہِ  پوٗرٕ  پٲٹھۍ  واضح  ہیٚکان  کٔرِتھ؟"
  },
  {
    "verse_id": 19,
    "translation": "یِمو  دتۍ  فرشتہٕ،  یِم  خداے  رحمٰن  سٕندۍ  خاص  بندٕہ  چِھ،  مستوٗرات  قرار،  کیا  تِہندِ  جسمٕچ  ساخت  چھا  یِمو  وُچھمٕژ؟  یِہٕنز  گوٲہی  یِیہِ  لیکھنہٕ  تہٕ  یِمن  آسہِ  اَمِچ  جواب  دہی  کرٕنۍ۔"
  },
  {
    "verse_id": 20,
    "translation": "یِم  چِھ  ونان،  اگر  خداے  رحمٰن  ییژِھہ  ہے  ﴿زِ  أسۍ  گٔژھۍ  نہٕ  تِہِنز  عبادت  کرٕنۍ﴾  تیٚلہِ  کرہَو  نہٕ  زٕہٕنۍ  أسۍ  تِہنز  پوٗزا۔  ﴿یِہ  اوس  پننہِ  گُمرٲہی  پیٚٹھ  تقدیرس  سٍتۍ  تُہِند  استدلال  یُس  ہمیشہِ  غلط  کار  لُکن  ہُند  طریقہٕ  چُھ  روٗدمُت﴾  یِم  چِھنہٕ  امہِ  معاملہٕ  کِس  حقیقتس  بالکُلٕے  زانان،  محض  چِھ  ہواہس  منٛز  تیٖر  چلاوان۔"
  },
  {
    "verse_id": 21,
    "translation": "کیا  اَسہِ  ٲسا  ییٚمہِ  برونٛہہ  یِمن  کانٛہہ  کتاب  دِژمٕژ،  ییٚمیِچ  سَنَد  ﴿پننہِ  اَمہِ  ملٲیک  پرستی  خٲطرٕ﴾  یِمن  نِشہِ  آسہِ؟"
  },
  {
    "verse_id": 22,
    "translation": "نَہ،  بلکہ  چِھ  یِم  ونان  زِ  اسہِ  چُھ  پنُن  مول  بُڈِبب  أکِس  طریقس  پیٚٹھ  وُچھمُت،  تٕہ  أسۍ  چِھ  تِہندِنٕے  نقشِ  قدمن  پیٚٹھ  پکان۔"
  },
  {
    "verse_id": 23,
    "translation": "یِتھے  پٲٹھۍ  یتھ  بستی  منٛز  تہِ  اسہِ  تۅہیِہ  برونٛہہ  کانٛہہ  کھۅژناون  وول  سوٗز،  تمہِ  ﴿بستی  ہٕندیو﴾  خۅشحال  لُکو  ووٚن  ییٖ  زِ،  اسہِ  چِھ  پنٕنۍ  مٲلۍ  بُڈبب  أکِس  طریقس  پیٚٹھ  وُچھمٕتۍ،  تہٕ  أسۍ  چِھ  تِہندِنٕے  نقشِ  قدمن  ہٕنز  پیروی  کران۔"
  },
  {
    "verse_id": 24,
    "translation": "پرٛتھ  نبین  پُروٚژھ  تِمن،  کیا  توٚہۍ  گٔژِھوٕہ  تٔتھۍ  وَتہِ  پیٚٹھ  پکان  اگرچہِ  بٕہ  تۅہیِہ  تمہِ  وَتہِ  کھۅتہٕ  صحیح  وَتھ  وَنَو  یتھ  پیٚٹھ  تۅہیِہ  پنُن  مول  بُڈِبب  چھوٗن  وُچھمُت؟  تِمو  دِیُت  سارِنٕے  رسولن  یۅہے  جواب  زِ  یتھ  دینس  کُن  بُلاونہٕ  خٲطرٕ  توٚہۍ  سوزنہٕ  چِھو  آمٕتۍ  أسۍ  چِھ  تَتھ  انکار  کران۔"
  },
  {
    "verse_id": 25,
    "translation": "ٲخر  کار  ہیوٚت  اَسہِ  تِمن  انتقام،  تہٕ  وُچِھو  بُتھ  پھِرن  والیٚن  ہُند  کیا  انجام  سپُد۔"
  },
  {
    "verse_id": 26,
    "translation": "یاد  کٔرِو  سُہ  وقت  ییٚلہِ  ابراہیم  علیہ  السلامن  پننِس  مٲلِس  تہٕ  پننِس  قومس  ووٚن  زِ،  توٚہۍ  یِہنز  بندگی  چِھو  کران  مےٚ  چُھنہٕ  تِمن  سٍتۍ  کانٛہہ  تعلق۔"
  },
  {
    "verse_id": 27,
    "translation": "میون  تعلق  چُھ  صرف  تس  سٍتۍ  ییٚمۍ  بٕہ  پٲدٕ  کوٚرنس،  سُے  کرِ  میٲنۍ  رہنمٲیی۔"
  },
  {
    "verse_id": 28,
    "translation": "تہٕ  ابراہیم  علیہ  السلامن  ترٛوو  یۅہے  کلمہٕ  پانس  پتھ  کُن  پننیٚن  اولادن  منٛز،  تاکہ  تِم  کرن  اَتھ  کُن  رجوع۔  ﴿یعنی  ییٚلہِ  تہِ  زانٛہہ  سیٚزِ  وَتہِ  نِشہِ  رژھ  کھنڈ  قدم  ڈلہِ،  یِہ  کلمہٕ  گژِھ  تِہنزٕ  رہنمٲیی  خٲطرٕ  موجود  روزُن  تہٕ  تِم  گژھن  أتھۍ  کُن  پوٚت  پھیرٕنۍ۔  یِہ  واقعہ  ییٚمہِ  غرضہٕ  خٲطرٕ  یتھ  جایِہ  بیان  چُھ  آمُت  کرنہٕ،  سُہ  چُھ  یِہ  زِ  کفّارِ  قریشن  گژِھہ  اَتھ  کتھہِ  پیٚٹھ  مندچَھنہٕ  باپت  وَننہٕ  یُن  زِ  اگر  تِمَو  اسلافن  ہُند  تقلید  کوٚر  تہِ  مگر  امہِ  خٲطرٕ  ترٲوِکھ  پنٕنۍ  اسلاف  ابراہیم  علیہ  السلام  تہٕ  اسماعیل  علیہ  السلام  تہٕ  ژٲرِکھ  پنٕنۍ  بدترین  اسلاف۔﴾  ﴿اَمہِ  باوجود  ییٚلہِ  یِمَو  لُکو  باقین  ہٕنز  بندگی  لٲج  کرٕنۍ،  مےٚ  مِٹٲوۍ  نہٕ  یِم﴾"
  },
  {
    "verse_id": 29,
    "translation": "بلکہ  روٗدُس  بٕہ  یِمن  تہٕ  یِہندِس  مٲلِس  بُڈِبَبس  زندگی  ہُنٛد  سامان  دِوان،  یوٚت  تام  یِمن  نِشہِ  حق،  تہٕ  ویٚژٕھنۍ  ویٚژٕھنۍ  بیان  کرن  وول  رسول  آو۔"
  },
  {
    "verse_id": 30,
    "translation": "مگر  ییٚلہِ  سُہ  حق  یِمَن  نِشہِ  آو،  پتہٕ  ووٚن  یِمو  زِ  یِہ  چُھ  جود،  تہٕ  أسۍ  چِھ  اتھ  ماننہٕ  نِشہِ  انکار  کران۔"
  },
  {
    "verse_id": 31,
    "translation": "وَنان  چِھ،  یِہ  قرآن  کیازِ  آو  نہٕ  دۅن  شہرن  ہٕندیٚو  بڈیٚو  نفرَو  منٛزٕ  کٲنٛسہِ  پیٚٹھ  نٲزِل  کرنہٕ؟  ﴿دۅیٚو  شہرَو  نِشہِ  چُھ  مُراد  مکّہ  تہٕ  طایف۔  کُفّارن  ہُند  وَنُن  اوس  یِہ  زِ  اگر  واقعی  خدایس  کانٛہہ  رسول  سوزُن  آسہِ  ہے  تہٕ  سُہ  کرِہے  تس  پیٚٹھ  پنٕنۍ  کتاب  نٲزِل  کرنُک  ارادٕہ  تیٚلہِ  کرِہے  سانیو  یِمو  مرکزی  شہرو  منٛز  کٲنٛسہِ  بٔڈِس  شخصس  امہِ  غرضہٕ  خٲطرٕ  مُنتخب﴾"
  },
  {
    "verse_id": 32,
    "translation": "کیا  تُہندِس  ربّ  سٕنز  رحمت  چھا  یِم  لُکھ  بٲگراوان؟  دُنیاچہِ  زندگی  منٛز  چِھ  اسہِ  یِہندِ  گُزر  بسرٕکۍ  ذرایع  ﴿رزق﴾  یِمن  درمیان  بٲگرٲوِمٕتۍ،  تہٕ  یِمن  چھےٚ  کینژھن  لُکن  پیٚٹھ  کینژھن  لُکن  اَسہِ  بدرجہا  فوقیت  دِژمٕژ،  تاکہ  یِم  ہیٚن  اکھ  أکِس  خدمت۔  تہٕ  تُہندِس  ربّ  سٕنز  رحمت  ﴿یعنی  نبوّت﴾  چھےٚ  تمہِ  دولت  کھۅتہٕ  زیادہ  قٍمتی  یِم  ﴿یِہندۍ  رئیس﴾  وَٹان  چِھ۔"
  },
  {
    "verse_id": 33,
    "translation": "اگر  یِہ  اندیشہ  آسہِ  ہے  نہٕ  زِ  سٲری  لُکھ  بنن  اَکی  طریقٕکۍ،  تیٚلہِ  بناوہَو  أسۍ  خداے  رحمٰنس  سٍتۍ  کُفر  کرن  والیٚن  ہٕندیٚن  گرن  ہٕندۍ  چھت  رۅپہٕ  سٕنٛدۍ،  تہٕ  تِہنزٕ  ہیرٕ  یِمو  سٍتۍ  تِم  پننیٚن  بالاخانن  پیٚٹھ  کھسان  چِھ۔"
  },
  {
    "verse_id": 34,
    "translation": "تہٕ  تِہندۍ  دروازٕہ  تہٕ  تِہندۍ  تخت  یِمن  پیٚٹھ  تکیہ  لگٲوِتھ  تِم  بہیٚوان  چِھ،  سٲری  ﴿رۅپہِ  سٕندۍ  تہٕ﴾  سۅنہٕ  سٕندۍ۔"
  },
  {
    "verse_id": 35,
    "translation": "یِہ  چُھ  محض  دُنیاچہِ  زندگی  ہُند  متاع  ﴿ساز  و  سامان﴾،  تہٕ  ٲخرت  چُھ  تُہندِس  ربّس  نِشہِ  صرف  متقی  یَن  خٲطرٕ۔"
  },
  {
    "verse_id": 36,
    "translation": "یُس  شخص  خداے  رحمٰن  سٕنزِ  ذکرِ  نِشہِ  تغافُل  چُھ  ورتاوان،  أسۍ  چِھ  تس  پیٚٹھ  اکھ  شیطان  مُسلّط  کران،  تہٕ  سُہ  چُھ  تٔمۍ  سُند  رفیق  بنان۔"
  },
  {
    "verse_id": 37,
    "translation": "یِم  شیطان  چِھ  یِتھیٚن  لُکن  راہِ  راستس  پیٚٹھ  یِنہٕ  نِشہِ  رُکاوان،  تہٕ  تِم  چِھ  پننہِ  جایِہ  سمجھان  زِ  أسۍ  چِھ  ٹھیک  پکان۔"
  },
  {
    "verse_id": 38,
    "translation": "ٲخر  کار  ییٚلہِ  یِہ  شخص  اسہِ  نِشہِ  واتہِ،  پتہٕ  وَنہِ  پننِس  شیطانس،  کاش  آسہِ  ہے  مےٚ  تہٕ  ژےٚ  درمیان  مشرق  و  مغربُک  دوٗریٚر،  ژٕ  درٚاکھ  بدترین  سٲتھی۔"
  },
  {
    "verse_id": 39,
    "translation": "تمہِ  وقتہٕ  یِیہِ  تِمن  لُکن  وَننہٕ  زِ  ییٚلہِ  تۅہیِہ  ظلم  کوٚرُو،  تیٚلہِ  چَھنہٕ  از  یِہ  کتھ  تُہندِ  خٲطرٕ  رَژھ  تہٕ  فٲیدہ  مند  زِ  توٚہۍ  تہٕ  تُہٕندۍ  شیطان  چِھ  عذابس  منٛز  مُشترک۔"
  },
  {
    "verse_id": 40,
    "translation": "وۅنۍ  کیا  اے  نبی  صلی  اللہ  علیہ و سلم،  توٚہۍ  بوزنٲوِیوٗکھہٕ  زٔرۍ؟  کِنہٕ  اَنیٚن  تہٕ  ٹاکارٕ  گُمرٲہی  منٛز  پیمتیٚن  لُکن  ہٲوِو  وَتھ؟"
  },
  {
    "verse_id": 41,
    "translation": "وۅنۍ  ہرگاہ  أسۍ  ییٚمہِ  دُنیا  منٛزٕ  توٚہۍ  واپس  نِمَو،  توتہِ  چُھ  اسہِ  یِمن  انتقام  ہِیوٚن۔"
  },
  {
    "verse_id": 42,
    "translation": "نَتہٕ  ہاوَو  أسۍ  تۅہیِہ  أچَھو  یُہُند  انجام  ییٚمیُک  اسہِ  یِمن  سٍتۍ  وعدہ  چُھ  کوٚرمُت،  اسہِ  چھےٚ  یِمن  پیٚٹھ  پوٗرٕ  قدرت  حٲصل۔"
  },
  {
    "verse_id": 43,
    "translation": "توٚہۍ  روٗزِو  بہرحال  تتھ  کتابہِ  مضبوطی  سان  تھپھ  کٔرِتھ  یۅسہٕ  وحی  ہٕندِ  ذریعہ  تۅہیِہ  نِشہِ  سوزنہٕ  چھےٚ  آمٕژ،  یقیناً  چِھو  توٚہۍ  سیٚزِ  وَتہِ  پیٚٹھ۔"
  },
  {
    "verse_id": 44,
    "translation": "حقیقت  چھےٚ  یِہ  زِ  یِہ  کتاب  چھےٚ  تُہندِ  قوم  خٲطرٕ  اکھ  سیٚٹھاہ  بوٚڈ  شرف،  تہٕ  عنقریب  آسیو  تۅہیِہ  لُکن  اَمِچ  جواب  دہی  کرٕنۍ۔  ﴿یعنی  امہِ  کھۅتہٕ  کھٔسِتھ  ہیٚکہِ  نہٕ  کٲنٛسہِ  شخصسہٕ  سٕنز  خۅش  قسمتی  آسِتھ  زِ  تمام  انسانَو  منٛزٕ  کرِ  اللہ  تعالیٰ  تس  پنٕنۍ  کتاب  نٲزِل  کرنہٕ  خٲطرٕ  منتخب،  تہٕ  کُنہِ  قوم  کِس  حقس  منٛز  تہِ  ہیٚکہِ  نہٕ  اَمہِ  کھۅتہٕ  کھٔسِتھ  خۅش  قسمتی  ہُند  تصوّر  کرنہٕ  یِتھ  زِ  دُنیاہکۍ  باقی  سٲری  قوم  ترٲوِتھ  کرِ  اللہ  تعالیٰ  اتھ  منٛز  پنُن  نبی  پٲدٕ  تہٕ  اَمہِ  چِہ  زبٲنۍ  منٛز  کرِ  پننٕۍ  کتاب  نٲزِل  تہٕ  اتھ  دِیِہ  دُنیا  ہس  منٛز  پیغامِ  خداوندی  ہُند  حٲمل  بٔنِتھ  وۅتھنُک  موقع۔  اَمہِ  عظیم  شرفُک  احساس  اگر  قریشن  تہٕ  اہلِ  عربن  چُھنہٕ،  تہٕ  تِم  چِھ  اتھ  ناقدری  یژھان  کرٕنۍ،  تیٚلہِ  واتہِ  اکھ  وقت  ییٚلہِ  تِمن  اَمِچ  جواب  دہی  آسہِ  کرٕنۍ﴾"
  },
  {
    "verse_id": 45,
    "translation": "تۅہیِہ  برونٛہہ  ییٖتیاہ  رسول  اَسہِ  سوٗزِمٕتۍ  ٲسۍ،  تِمن  سارِنٕے  پٕرٛژِھۍتَو  تہٕ  وُچِھتَو،  کیا  اسہِ  ٲسیا  خُداے  رحمٰنس  ورٲے  باقی  معبود  تہِ  مُقرر  کٔرِمٕتۍ  زِ  تِہٕنز  بندگی  گژِھہ  یِنۍ  کرنہٕ؟  ﴿رسولن  پٕرٛژھنُک  مطلب  چُھ  تِہنزو  کِتابَو  نِشہِ  معلوم  کرُن۔﴾"
  },
  {
    "verse_id": 46,
    "translation": "اسہِ  سوٗز  موسیٰ  علیہ  السلام  پننیٚو  نِشٲنِیَو  سان  فرعونس  تہٕ  تٔمۍ  سٕندِ  سلطنت  کیٚن  زٕٹھیٚن  نِشہِ،  تہٕ  تٔمۍ  ووٚن  گٔژِھتھ  زِ  بٕہ  چُھس  ربّ  العالمین  سُند  رسول۔"
  },
  {
    "verse_id": 47,
    "translation": "پتہٕ  ییٚلہِ  تٔمۍ  سانہِ  نِشٲنِیِہ  تِمن  برونٛہہ  کنہِ  پیش  کرِ،  تِمو  لٲگۍ  ہزٕل  کرٕنۍ۔"
  },
  {
    "verse_id": 48,
    "translation": "أسۍ  روٗدۍ  أکِس  پیٚٹھ  اکھ  تِژھ  نشٲنی  تِمن  ہاوان  یۅسہٕ  برونٛٹھِمہِ  کھۅتہٕ  کھٔسِتھ  ٲس،  تہٕ  اسہِ  رٔٹۍ  تِم  عذابس  منٛز  تاکہ  تِم  گٔژھۍ  پننہِ  رٔوِشہِ  نِشہِ  باز  پھیرٕنۍ۔"
  },
  {
    "verse_id": 49,
    "translation": "پرٛتھ  عذاب  کِس  موقعس  پیٚٹھ  ٲسۍ  تِم  ونان،  اے  سٲحرٕ،  پننِس  ربّ  سٕندِ  طرفہٕ  یُس  منصب  ژےٚ  حٲصل  چُھے،  تتھ  بِناہس  پیٚٹھ  منگ  تس  سانہِ  طرفہٕ  دُعا،  أسۍ  یِمَو  ضروٗر  سیٚزِ  وتہِ  پیٚٹھ۔"
  },
  {
    "verse_id": 50,
    "translation": "مگر  یُتُھے  أسۍ  تِمو  پیٚٹھہٕ  عذاب  ہٹاوان  ٲسۍ،  تِم  ٲسۍ  پننہِ  کتھہِ  نِشہِ  پھیران۔"
  },
  {
    "verse_id": 51,
    "translation": "اکہِ  دۅہ  چُھ  فرعون  پننِس  قومس  درمیان  کریکھ  دِتھ  ونان،  لوٗکو،  کیا  مِصرٕچ  بادشٲہی  چَھنا  میٲنۍ،  تہٕ  یِمہٕ  کۅلہٕ  چَھنا  مےٚ  بٔنۍکِنۍ  پکان؟  کیا  تۅہیِہ  لُکن  چُھوو  نا  اَتھہِ  یِوان؟"
  },
  {
    "verse_id": 52,
    "translation": "بہٕ  چُھس  بہتر  کِنہٕ  یِہ  حقیر  تہٕ  ؤسۍ  پایِہ  شخص،  تہٕ  یُس  پنٕنۍ  کتھ  تہِ  چَھنہٕ  کھوٗلِتھ  ہیٚکان  بیان  کٔرِتھ؟"
  },
  {
    "verse_id": 53,
    "translation": "أمِس  پیٚٹھ  کیازِ  آے  نہٕ  سۅنہٕ  سٕندۍ  کٔرۍ  نٲزِل  کرنہٕ؟  یا  فرشتن  ہٕنز  چھۅکھ  کیازِ  آیِہ  نہٕ  أمۍ  سٕنزِ  اَردلی  مۅکھہٕ؟"
  },
  {
    "verse_id": 54,
    "translation": "تٔمۍ  سمُجھ  پنُن  قوم  لوٚت  تہٕ  تِمو  کٔر  تٔمۍ  سٕنز  اطاعت،  درحقیقت  ٲسۍ  تِم  لُکھٕے  فاسق۔  ﴿یتھ  مختصر  کتھہِ  منٛز  چھےٚ  اکھ  سیٚٹھاہ  بٔڈ  حقیقت  بیان  کرنہٕ  آمٕژ۔  ییٚلہِ  کانٛہہ  شخص  کُنہِ  مٕلکس  منٛز  مطلق  العنانی  ﴿پنٕنۍ  مرضی﴾  چلاونٕچ  کوشش  چُھ  کران  تہٕ  امہِ  خٲطرٕ  چُھ  نَنہِ  وانہٕ  پرٛتھ  قسمہٕ  چِہ  چالہٕ  چلاوان،  پرٛتھ  فریبس  دوکھس  دغاہس  چُھ  کٲم  ہیوان،  کُھلہٕ  بازرس  منٛز  چُھ  ضمیرن  ہٕندِ  خرید  و  فروختُک  کاروبار  چلاوان  تہٕ  یِم  پنن  پان  کٕننہٕ  خٲطرٕ  تیار  چِھنہٕ  آسان  تِمن  چُھ  کُنہِ  ہِراسہٕ  ورٲے  متھان  تہٕ  مانڈان،  اگرچہِ  پننہِ  زبٲنۍ  سُہ  یِہ  کتھ  ونان  چُھنہٕ  مگر  پننہِ  عملہِ  سٍتۍ  چُھ  صاف  ہٲوِتھ  دِوان  زِ  سُہ  چُھ  درحقیقت  امہِ  مٕلکہٕ  کیٚن  روزن  والیٚن  عقلہِ  تہٕ  اخلاقہٕ  تہٕ  مردانگی  لحاظہٕ  لوٚتۍ  سمجھان  تہٕ  أمۍ  چھےٚ  یِمن  متعلق  یِہ  راے  قٲیِم  کٔرمٕژ  زِ  یِم  بےوقوف،  بےضمیر  تہٕ  بُزدِل  لُکھ  یور  بٕہ  یژَھکھ  تور  نِمکھ  کھٕرٛکوِتھ۔  پتہٕ  ییٚلہِ  تٔمۍ  سٕنزٕ  یِمہٕ  تدبیرٕ  کامیاب  چھےٚ  گژھان  تہٕ  مٕلکٕکۍ  روزن  وٲلۍ  چِھ  تٔمۍ  سٕندۍ  گُلۍ  گٔنڈِتھ  روزن  وٲلۍ  غلام  بنان،  پتہٕ  چِھ  تِم  پننہِ  عملہِ  سٍتۍ  ثٲبِت  کران  زِ  أمۍ  خبیثن  یِکینژھاہ  تِم  سمجھمٕتۍ  ٲسۍ،  پٔزِپٲٹھۍ  چِھ  تِم  تی  کینژھاہ۔  تہٕ  تِہُند  اَتھ  ذلیل  حالتس  منٛز  مُبتلا  سپدنُک  اصلی  وجہ  چُھ  یِہ  آسان  زِ  تِم  چِھ  بُنیٲدی  طور  فاسق  آسان۔﴾"
  },
  {
    "verse_id": 55,
    "translation": "ٲخر  کار  ییٚلہِ  أسۍ  تِمو  غضب  ناک  بنٲوۍ،  پتہٕ  ہیوٚت  اَسہِ  تِمن  انتقام،  پتہٕ  کٔرۍ  یِکہٕ  وَٹہٕ  غرق۔"
  },
  {
    "verse_id": 56,
    "translation": "تہٕ  یِنہٕ  والیٚن  خٲطرٕ  تھٲوۍ  پیش  رَو  تہٕ  عبرتُک  نمونہٕ  بنٲوِتھ۔"
  },
  {
    "verse_id": 57,
    "translation": "تہٕ  یُتُھے  ابنِ  مریم  علیہ  السلام  سٕنز  مثال  آیِہ  دِنہٕ،  تُہندِ  قوم  کیو  لُکو  تُل  اَتھ  پیٚٹھ  شور،"
  },
  {
    "verse_id": 58,
    "translation": "تہٕ  لٔگۍ  وَننہٕ  زِ،  سٲنۍ  معبود  چھا  جان  کِنہٕ  سُہ؟  ﴿ییٚمہِ  برونٛہہ  چھےٚ  آیت  45  ہس  منٛز  یِہ  کتھ  آمٕژ  زِ  تۅہیِہ  برونٛہہ  یِم  رسول  آے  تہٕ  گُزرے  تِمن  سارِنٕے  پٕرٛژھۍتَو  تہٕ  وُچِھتَو،  کیا  اسہِ  ٲسیا  خداے  رحمٰنس  ورٲے  باقی  معبود  تہِ  مقرر  کٔرِمٕتۍ  زِ  تِہِنز  بندگی  گٔژِھہ  یِنۍ  کرنہٕ؟  یِہ  تقریر  ییٚلہِ  اہلِ  مکّن  درمیان  سپدان  اوس،  اکھ  شخص  چُھ  اعتراض  کران  زِ،  ؤنِو  جناب،  کیا  عیسٲے  چِھنا  مریم  علیہ  السلام  سٕندِس  فرزندس  خداے  سُند  نیچو  قرار  دِتھ  تٔمۍ  سٕنز  عبادت  کران؟  تیٚلہِ  کتہِ  چِھ  سٲنۍ  معبود  خراب؟  یِہ  مِثال  پیش  سپدانٕے  ترٛوو  کُفارَو  ٹھاہ  ٹھاہ  کران  اَسُن  تہٕ  لٔگۍ  نعرہ  دِنہٕ  زِ  اَتھ  کیا  جواب  چُھ؟﴾  یِہ  مِثال  چھےٚ  تِمو  تۅہیِہ  برونٹھ  کُن  محض  ژُوٕنہٕ  خٲطرٕ  أنِمژ،  حقیقت  چھےٚ  یِہ  زِ  یِم  چِھ  لڑایِہ  گٔرۍ  لُکھ۔"
  },
  {
    "verse_id": 59,
    "translation": "ابنِ  مریم  علیہ  السلام  اوس  نہٕ  امہِ  ورٲے  کِہِنۍ  زِ  اکھ  بندٕہ  اوس،  یس  پیٚٹھ  اسہِ  انعام  کور  تہٕ  بنی  اسرائیلس  خٲطرٕ  بنوو  سُہ  پننہِ  قدرتُک  اکھ  نمونہٕ۔"
  },
  {
    "verse_id": 60,
    "translation": "أسۍ  اگر  یژھو،  تۅہیِہ  نِشہِ  کرو  فرشتہٕ  پٲدٕ،  یِم  زمینس  منٛز  تُہٕندۍ  جانشین  آسن۔"
  },
  {
    "verse_id": 61,
    "translation": "تہٕ  سُہ  ﴿یعنی  ابن  مریم﴾  چُھ  دراصل  قیامتچٕ  اکھ  نِشٲنی،  لہٰذا  مَہ  کٔرِو  توٚہۍ  اَتھ  منٛز  شک۔  ﴿اتھ  ہیٚکہِ  یِہ  ترجمہٕ  تہِ  ٲسِتھ  زِ  تِم  چِھ  قیامت  کہ  علمُک  اکھ  ذریعہ  تہِ۔  یتھ  جایِہ  چُھ  یِہ  سوال  پٲدٕ  سپدان  زِ  آنجنابن  کتھ  معنِیَس  منٛز  چُھ  قیامتچٕ  نشٲنی  یا  قیامت  کہ  علمُک  ذریعہ  فرماونہٕ  آمُت،  واریاہ  مُفسرین  چِھ  ونان  زِ  امہِ  نِشہِ  چُھ  مُراد  حضرت  عیسیٰ  علیہ  السلامن  ہُند  نزولِ  ثٲنی  ییٚمِچ  خبر  واریاہن  حدیثن  منٛز  چھےٚ  آمٕژ،  مگر  پٔتِم  عبارت  چھےٚ  یِہ  معنی  نِنَس  منٛز  ٹھوٚر  زِ  تِہُند  دُبارٕہ  یُن  ہیٚکہِ  قیامت  کہ  علمُک  ذریعہ  تِمن  لُکن  خٲطرٕ  بٔنِتھ  یِم  تتھ  زمانس  منٛز  موجود  آسن  یا  زیٚوَن  تمہِ  پتہٕ۔  کُفّارِ  مکّن  خٲطرٕ  کِتھہٕ  پٲٹھۍ  ہیٚکہِ  ٲخر  سُہ  علمُک  ذریعہ  قرار  دِنہٕ  یِتھ  زِ  تِمن  خطاب  کٔرِتھ  آسِہے  یِہ  ونُن  صحیح  زِ  لہٰذا  مَہ  کٔرِو  توٚہۍ  اَتھ  منٛز  شک؟  لہٰذا  چُھ  اسہَ  نزدیک  صحیح  تفسیر  سُے  یُس  کینٛژھو  دوٚیِمیو  مفسرو  کوٚرمُت  چُھ  زِ  یتھ  جایِہ  چُھ  حضرت  عیسیٰ  علیہ  السلامن  ہُند  مٲلِس  ورٲے  زیٚوُن  تہٕ  تِہُند  میٚژِ  پرندٕہ  بناوٕنۍ  تہٕ  مۅردٕہ  زندہ  کرٕنۍ  قیامت  کہ  اِمکانٕچ  اکھ  دلیل  قرار  دِنہٕ  آمُت،  تہٕ  ارشادِ  خداوندی  ہُک  منشہِ  چُھ  یِہ  زِ  یُس  خداے  مٲلۍ  سٕندِ  ورٲے  شُر  ہیٚکہِ  پٲدٕ  کٔرِتھ  تہٕ  یَس  خداے  سُنٛد  بندٕہ  أکِس  میٚژِ  لۅپنِس  منٛز  زُو  ہیٚکہِ  ترٲوِتھ  تہٕ  مۅردن  ہیٚکہِ  زندٕہ  کٔرِتھ،  تَس  خٲطرٕ  کِتھہٕ  پٲٹھۍ  چِھو  ٲخٕر  توٚہۍ  یِہ  کتھ  ناممکن  سمجھان  زِ  سُہ  ہیکیٚو  تۅہیِہ  تہٕ  تمام  انسانن  مرنہٕ  پتہٕ  دُبارٕہ  زندٕہ  کٔرِتھ﴾  تہٕ  میٲنۍ  کتھ  مٲنِو،  یٔہے  چَھو  سِیٔز  وَتھ۔"
  },
  {
    "verse_id": 62,
    "translation": "یِنہٕ  یِہ  سپدِ  زِ  شیطان  رُکاوِیٚو  تۅہیِہ  امہِ  نِشہِ،  تِکیازِ  سُہ  چُھ  تُہُند  ٹاکارہ  دشمن۔"
  },
  {
    "verse_id": 63,
    "translation": "تہٕ  ییٚلہِ  عیسیٰ  علیہ  السلام  ٹاکارٕہ  نِشٲنِیِہ  ہیٚتھ  آمُت  اوس،  تٔمۍ  وَنیاو  زِ  بٕہ  چُھس  تۅہیِہ  لُکن  نِشہِ  حکمت  ہیٚتھ  آمُت،  تہٕ  امہِ  موجوٗب  چُھس  آمُت  زِ  تۅہیِہ  پیٚٹھ  کھُلاوٕ  کینٛژھن  تِمن  کتھن  ہٕنز  حقیقت  یِمن  منٛز  توٚہۍ  اختلاف  چِھو  کران،  لہٰذا  کھوٚژِو  توٚہۍ  خُدایس  تہٕ  میٲنۍ  اطاعت  کٔرِو۔"
  },
  {
    "verse_id": 64,
    "translation": "حقیقت  چھےٚ  یِہ  زِ  اللہ  تعالیٰ  ہٕے  چُھ  میون  ربّ  تہِ  تُہُند  ربّ  تہِ۔  تٔمۍ  سٕنزٕے  کٔرِو  توٚہۍ  عبادت،  یٔہے  چھےٚ  سٔیز  وَتھ۔  ﴿یعنی  عیسٲے  روٗزِتن  کینہہ  تہِ  کران  یا  کینہہ  تہِ  ونان،  عیسیٰ  علیہ  السلامَن  اوس  نہٕ  زانٛہہ  تہِ  یِہ  پانہٕ  ووٚنمُت  زِ  بٕہ  چُھس  خداے،  نَتہٕ  چُھس  خداے  سُند  نیچُو  تہٕ  توٚہۍ  کٔرِو  میٲنۍ  عبادت،  بلکہ  ٲس  تِہٕنز  دعوت  سۅے  یۅسہٕ  باقی  تمام  انبیاہن  علیہ  السلامن  ہٕنز  دعوت  ٲس  تہٕ  وونۍ  یتھ  کُن  محمد  صلی  اللہ  علیہ و سلم  تۅہیِہ  بُلاوان  چِھو۔﴾"
  },
  {
    "verse_id": 65,
    "translation": "مگر  ﴿تٔمۍ  سٕنزِ  امہِ  صاف  تعلیمہِ  باوجود﴾  کوٚر  جماعتَو  پانہٕ  وٲنۍ  اختلاف،  ﴿یعنی  أکۍ  دٔرۍ  کوٚر  تِمن  انکار  تہٕ  مخالفتس  منٛز  ووت  اتھ  حدس  تام  زِ  تِمن  پیٚٹھ  لگٲوٕکھ  ناجٲیز  ولادتچٕ  تہمت۔  دوٚیِم  دٔرۍ  کوٚر  تِہُند  اقرار  تہٕ  عقیدتس  منٛز  بےوایِہ  حدٕ  نیٖرِتھ  بنووُکھ  خداے،  تہٕ  پتہٕ  بنیاو  أکِس  انسان  سٕندِ  خدا  آسنُک  مسلہٕ  تس  خٲطرٕ  تِیُتھ  اکھ  کُھر،  یَتھ  وَر  کڑان  کڑان  پتہٕ  اَتھ  منٛز  واریاہ  فرقہٕ  بنے۔﴾  لہٰذا  چھےٚ  تبٲہی  تِمن  لُکن  خٲطرٕ  یِمو  ظلم  کوٚر  اکہِ  دردناک  دۅہ  کہ  عذابہٕ  نِشہِ۔"
  },
  {
    "verse_id": 66,
    "translation": "کیا  یِم  لُکھ  چھا  وۅنۍ  بس  أتھۍ  چیزس  پرٛاران  زِ  اچانک  گژِھہ  یِمن  پیٚٹھ  قیامت  یِنۍ،  تہٕ  یِمن  گٔژھ  نہٕ  خبر  تہِ  لگٕنۍ؟"
  },
  {
    "verse_id": 67,
    "translation": "سُہ  دۅہ  ییٚلہِ  واتہِ  مُتقین  ترٲوِتھ  بنن  باقی  سٲری  دوست  اکھ  أکۍ  سٕندۍ  دشمن۔"
  },
  {
    "verse_id": 68,
    "translation": "اے  میانیو  بندو،  اَز  چُھنہٕ  تُہٕندِ  خٲطرٕ  کانٛہہ  خوف،  تہٕ  نَہ  سپدِ  تۅہیِہ  کانٛہہ  غم  لاحق۔"
  },
  {
    "verse_id": 69,
    "translation": "تمہِ  دۅہ  یِیہِ  تِمن  لُکن  وَننہٕ  یِمو  سانیٚن  آیاتن  پیٚٹھ  ایمان  اوس  اوٚنمُت  تہٕ  فرماں  بردار  بٔنِتھ  ٲسۍ  روٗدِمٕتۍ۔"
  },
  {
    "verse_id": 70,
    "translation": "دٲخل  سپدِو  جنتس  منٛز  توٚہۍ  تہٕ  تُہٕنزٕ  خاندارِنہِ،  توٚہۍ  یِیِو  خۅش  کرنہٕ۔"
  },
  {
    "verse_id": 71,
    "translation": "تِمن  برونٹھہٕ  کنہِ  یِن  سۅنہٕ  سٕندۍ  تھال  تہٕ  ساغر  گردش  کرناونہٕ،  تہٕ  پرٛتھ  کانٛہہ  دِل  رَنزناون  وول  تہٕ  نظرن  لذّت  دِنہٕ  وول  چیز  آسہِ  تَتہِ  موجود۔  تِمن  یِیہِ  وَننہٕ،  توٚہۍ  روٗزِو  ہمیشہ  وۅنۍ  ییٚتہِ۔"
  },
  {
    "verse_id": 72,
    "translation": "توٚہۍ  بنیوو  جنتٕکۍ  وٲرث،  پننیو  تِمو  اعمالَو  ہٕندِ  وجہ  کِنۍ  یِم  توٚہۍ  دُنیاہس  منٛز  کران  روٗدِو۔"
  },
  {
    "verse_id": 73,
    "translation": "تُہندِ  خٲطرٕ  چِھ  ییٚتہِ  کثرت  سان  میوٕہ  موجود  یِم  توٚہۍ  کھیٚیوٗکھ۔"
  },
  {
    "verse_id": 74,
    "translation": "روٗدۍ  مُجرم،  تِم  روزن  ہمیشہ  جہنم  کِس  عذابس  منٛز  مبتلا۔"
  },
  {
    "verse_id": 75,
    "translation": "زانٛہہ  سپدِ  نہٕ  تِہندِس  عذابس  منٛز  کمی،  تہٕ  تِم  آسن  تتھ  منٛز  غمگین۔"
  },
  {
    "verse_id": 76,
    "translation": "تِمن  پیٚٹھ  کوٚر  نہٕ  اَسہِ  ظُلم،  بلکہ  روٗدۍ  تِم  پانے  پانس  پیٚٹھ  ظلم  کران۔"
  },
  {
    "verse_id": 77,
    "translation": "تِم  کرن  آلو،  اے  مالک،  ﴿مالک  نِشہِ  چُھ  مُراد  جہنمُک  داروغہٕ  یِتھہٕ  پٲٹھۍ  زن  کلام  کہ  اندازٕہ  نِشہِ  باسان  چُھ﴾  چون  ربّ  اگر  اَسہِ  موتھٕے  دِیِہ  ہے  تی  روزِہا  بہتر۔  سُہ  دِیِہ  جواب،  توٚہۍ  روٗزِو  یِتھے  پٲٹھۍ،"
  },
  {
    "verse_id": 78,
    "translation": "أسۍ  ٲسۍ  تۅہیِہ  نِشہ  حق  ہیٚتھ  آمٕتۍ  مگر  تۅہیِہ  منٛزٕ  اوس  اکثرن  حقٕے  ناگوار۔  ﴿جہنم  کِس  داروغہٕ  سُند  یِہ  قول  زِ  أسۍ  ٲسۍ  تۅہیِہ  نِشہ  حق  ہیٚتھ  آمٕتۍ  چُھ  تِیُتھے  یِتھہٕ  پٲٹھۍ  زن  حکومتُک  کانٛہہ  افسر  چُھ  حکومت  کہ  طرفہٕ  کتھ  کران  کران   أسۍ   لفظ  ورتاوان  تہٕ  تس  چُھ  یِہ  مُراد  آسان  زِ  سٲنۍ  حکومتن  کٔر  یِہ  کٲم،  نَتہٕ  دِیتُن  یِہ  حُکم۔﴾"
  },
  {
    "verse_id": 79,
    "translation": "کیا  یِمو  چھا  کانٛہہ  اقدام  کرنُک  فٲصلہٕ  کوٚرمُت؟  ﴿اشارٕ  چُھ  تِمن  کتھن  کُن  یمہٕ  سردارانِ  قریش  ٲسۍ  پننیٚن  خُفیہ  مجلِسن  منٛز  رسول  اللہ  صلی  اللہ  علیہ و سلمن  خلاف  کانٛہہ  فٲصلہٕ  کُن  قدم  تُلنہٕ  خٲطرٕ  کران﴾  اچھا  تیٚلہِ  کرو  أسۍ  تہِ  اکھ  فٲصلہٕ۔"
  },
  {
    "verse_id": 80,
    "translation": "کیا  تِمو  چھا  یِہ  سمجھمُت  زِ  أسۍ  چِھنہٕ  تِہندیٚن  رازن  ہٕنزٕ  کتھہٕ  تہٕ  تِہنزٕ  کَنہٕ  شیٚچھہِ  بوزان؟  أسۍ  چِھ  سورُے  کینہہ  بوزان  تہٕ  سٲنۍ  فرشتہٕ  چِھ  تِمنٕے  نِشہِ  بِہِتھ  لیٚکھان۔"
  },
  {
    "verse_id": 81,
    "translation": "یِمن  ؤنِو،  اگر  واقعی  خداے  رحمٰن  سُند  کانٛہہ  اولاد  آسِہے،  تیٚلہِ  آسٕہا  سارِوٕے  برونٛہہ  عبادت  کرن  وول  بہٕ۔"
  },
  {
    "verse_id": 82,
    "translation": "پاک  چُھ  آسمانن  تہٕ  زمینُک  فرماں  روا،  عرشُک  مٲلِک،  تِمو  ساروِیَو  کتھو  نِشہِ  یِمہٕ  یِم  لُکھ  تس  کُن  منسوٗب  چِھ  کران۔"
  },
  {
    "verse_id": 83,
    "translation": "اچھا،  دِیِو  یِمن  پننیٚن  بٲطل  خیالاتن  منٛز  غرق  سپدَنہٕ  تہٕ  پننہِ  کھیلہِ  منٛز  مشغول  روزنہٕ،  یوٚت  تام  زَن  یِم  پنُن  سُہ  دۅہ  وُچَھن  ییٚمیُک  یِمن  ڈر  چُھ  یِوان  پاونہٕ۔"
  },
  {
    "verse_id": 84,
    "translation": "سُے  چُھ  أکِس  آسمانس  منٛز  تہِ  خدا  تہٕ  زمینس  منٛز  تہِ  خدا،  تہٕ  سُے  چُھ  حکمت  وول  تہٕ  زانن  وول۔"
  },
  {
    "verse_id": 85,
    "translation": "سیٚٹھاہ  بالا  تہٕ  برتر  چُھ  سُہ  ییٚمۍ  سٕندِس  قبضس  منٛز  زمینٕچ  تہٕ  آسمانن  تہٕ  پرتھ  تمہِ  چیزٕچ  بادشٲہی  چھےٚ  یُس  زمین  و  آسمانس  درمیان  چُھ  لبنہٕ  یِوان۔  تہٕ  تٔسۍ  چُھ  قیامت  چِہ  گرِ  ہُند  علم،  تہٕ  تٔسۍ  کُن  چِھو  توٚہۍ  سٲری  پوٚت  پھیرن  وٲلۍ۔"
  },
  {
    "verse_id": 86,
    "translation": "تس  ترٲوِتھ  یِمن  لُکن  یِم  ناد  چِھ  دِوان  تِمن  چُھنہٕ  کُنہِ  شفاعتُک  اختیار،  اِلّا  یِہ  زِ  کانٛہہ  دِیِہ  علم  کِس  بنیادس  پیٚٹھ  حقٕچ  شہادت۔  ﴿یعنی  اگر  کانٛہہ  شخص  چُھ  یِہ  ونان  زِ  تٔمۍ  یِمہٕ  ہستی  چھےٚ  معبود  بناوِمژٕ  تِمن  چُھ  لٲزماً  شفاعتُک  اختیار  تہٕ  تِمن  چُھ  خدایس  نِشہِ  تِیُتھ  طاقت  حٲصل  زِ  یس  یژھن  تس  کرناون  مغفرت،  تیٚلہِ  ؤنِن  سُہ  زِ  کیا  سُہ  ہیکیا  علِم  کِس  بنیادس  پیٚٹھ  امہِ  کتھہِ  ہٕنز  شہادت  دِتھ  یۅسہٕ  حقیقتس  پیٚٹھ  مبنی  آسہِ؟﴾"
  },
  {
    "verse_id": 87,
    "translation": "تہٕ  اگر  توٚہۍ  یِمن  پٕرٛژِھو  زِ  یِم  کٔمۍ  چِھ  پٲدٕ  کٔرۍمٕتۍ،  یِم  وَنن  پانے  زِ  خُداین،  ﴿یتھ  آیتس  چِھ  زٕہ  مطلب،  اکھ  یِہ،  اگر  توٚہۍ  یِمن  پٕرٛژِھو  زِ  خۅد  کٔمۍ  چِھ  یِم  پٲدٕ  کٔرۍمٕتۍ،  یِم  ونن  زِ  خداین،  دوٚیِم  یِہ  زِ  اگر  توٚہۍ  یِمن  پٕرٛژِھو  زِ  تُہٕندیٚن  یِمن  معبودن  ہُند  خٲلق  کُس  چُھ  یِم  وَنن  اللہ﴾،  پتہٕ  کپٲرۍ  چِھ  یِم  دۅکھہٕ  کھیوان؟"
  },
  {
    "verse_id": 88,
    "translation": "رسول  سٕندِ  امہِ  قولُک  قسم  زِ  اے  ربّ،  یِم  چِھ  تِم  لُکھ  یِم  نہٕ  مانان  چِھ۔  ﴿مطلب  چُھ  یِہ  زِ  قسم  چُھ  رسول  سٕندِ  تمہِ  قولُک  زِ  اے  ربّ،  یِم  چِھ  تِم  لُکھ  یِم  نہٕ  مانان  چِھ۔  کِژھ  عجیب  چھےٚ  یِمن  لُکن  ہٕنزٕ  فریب  خۅردگی  زِ  پانہٕ  چِھ  تسلیم  کران  زِ  یُہُند  تہٕ  یِہندیٚن  معبودن  ہُند  خالِق  چُھ  صرف  اللہ  تعالیٰ  تہٕ  امہِ  پتہٕ  تہِ  چِھ  خٲلق  ترٲوِتھ  صرف  مخلوق  کِس  عبادتس  پیٚٹھ  اِصرار  کران  پکان۔﴾"
  },
  {
    "verse_id": 89,
    "translation": "اچھا،  اے  نبیؐ،  یِمن  کٔرِو  درگُزر  تہٕ  ؤنِو  سلام  چَھو  تۅہیِہ،  عنقریب  لگہِ  یِمن  پے۔"
  }
]