[
  {
    "verse_id": 1,
    "translation": "اللہ  تعالیٰ  سٕنزٕے  تسبیح  چھےٚ  کٔرمٕژ  پرٛتھ  چیزن  یُس  آسمانن  تہٕ  زمینس  منٛز  چُھ  تہٕ  سُے  چُھ  غٲلِب  تہٕ  حکمت  وول۔"
  },
  {
    "verse_id": 2,
    "translation": "سُے  چُھ  ییٚمۍ  اہلِ  کتاب  کٲفر  گۅڈنِکۍسٕے  ہیلَس  منٛز  تِہندیو  گرو  منٛزٕ  نیٚبر  چٔھکۍ۔  ﴿یتھ  جایِہ  چُھ  اہلِ  کتاب  کٲفرو  نِشہِ  مُراد  بنی  نضیرُک  یہوٗدۍ  قبیلہٕ  یُس  مدینہ  کِس  أکِس  حصّس  منٛز  روزان  اوس۔  اتھ  قبیلس  سٍتۍ  اوس  رسول  اللہ  صلی  اللہ  علیہ و سلمن  ہُند  مُعاہدہ،  مگر  أمۍ  قبیلن  کٔر  گرِ  گرِ  عہد  شکنی۔  ٲخر  کار  چِھ  حضورؐ  ربیعُ  الاوّل  4ھ  منٛز  تِمن  نوٹس  دِوان  زِ  یا  نِیرِو  مدینہٕ  منٛزٕ  نَتہٕ  سپدِو  جنگ  خٲطرٕ  تیار۔  تِم  چِھ  نیرنہٕ  نِشہِ  انکار  کران  تہٕ  پتہٕ  چِھ  حضورؐ  مُسلمانن  ہُند  لشکر  ہیٚتھ  تِمن  مُحاصرٕہ  کران  تہٕ  جنگٕچ  نوبت  واتنہٕ  برونٹھٕے  چِھ  تِم  جلا  وطنی  پیٚٹھ  آمادٕہ  سپدان  حالانکہ  تِہِندۍ  قلعہ  ٲسۍ  سیٚٹھاہ  مضبوط،  تہٕ  تِہُند  تعداد  تہِ  اوس  نہٕ  مسلمانَو  کھۅتہٕ  کم  کینہہ  تہٕ  جنگی  ساز  و  سامان  تہِ  اوس  تِمن  سیٚٹھاہ۔﴾  تۅہیِہ  اوسُو  نہٕ  ہرگز  یِہ  گُمان  زِ  تِم  نیرن،  تہٕ  تِمو  تہِ  اوس  یِہ  سمجھمُت  زِ  تِہندۍ  قلعہٕ  بچاون  تِمن  خُدایس  نِشہِ۔  مگر  اللہ  تعالیٰ  آو  تِمن  تمہِ  اَندٕ  یور  کُن  نہٕ  تِہُند  ظۅن  تہِ  اوس  گوٚمُت۔  ﴿اللہ  تعالیٰ  سُند  تِمن  پیٚٹھ  یُن  اَتھ  چُھنہٕ  یِہ  معنی  زِ  اللہ  تعالیٰ  اوس  بیٚیہِ  کُنہِ  جایِہ  تہٕ  پتہٕ  کوٚرُن  تتہِ  پیٚٹھہٕ  یِمن  حملہٕ۔  بلکہ  چُھ  یِہ  مجٲزی  کلام۔  اصلی  مُدعا  چُھ  یِہ  تصّور  دِیُن  زِ  مُسلمانن  ہٕندِ  حملہٕ  برونٛہہ  ٲسۍ  تِم  اَتھ  خیالس  منٛز  زِ  اگر  نیبرٕۍ  کِنۍ  کانٛہہ  حملہٕ  سپُد،  تیٚلہِ  رُکاوون  سُہ  أسۍ  پننیو  قلعہٕ  بٔندِیو  سٍتۍ۔  مگر  خُداین  کوٚر  تِمن  تژِھہ  وَتہِ  کِنۍ  حملہٕ  یپٲرۍ  کٲنٛسہِ  بلایِہ  ہٕندِ  یِنُک  تِمن  توقع ہٕے  اوس  نہٕ۔  تہٕ  سۅ  وَتھ  ٲس  یِہ  زِ  تِمن  منٛز  بنٲوٕن  تِہٕنز  ہمت  تہٕ  مقابلٕچ  قُوّت  کھۅکھر  تہٕ  کمزور  ییٚمہِ  پتہٕ  تِمن  نَہ  تِہندۍ  ہتھیار  بکار  لٔگۍ  تہٕ  نہ  تِہٕندۍ  مضبوط  قلعہٕ۔﴾  تٔمۍ  ترٛوو  تِہندیٚن  دِلن  منٛز  بیم۔  نتیجہِ  درٛاو  یِہ  زِ  تِم  ٲسۍ  پننیو  اَتھ  تہِ  پنٕنۍ  گرٕ  برباد  کران  تہٕ  مومِنن  ہٕندیو  اَتھو  تہِ  ٲسۍ  برباد  کرناوان۔  لہٰذا  کٔرِو  عبرت  حٲصل  اے  أچھ  گاش  تھاوَن  والیو۔"
  },
  {
    "verse_id": 3,
    "translation": "اگر  خُداین  تِٕہندِس  حقس  منٛز  جِلا  وطنی  آسہِ  ہے  نہٕ  لیٛچھمٕژ،  تیٚلہِ  دِیِہ  ہے  سُہ  تِمن  دُنیا  سٕے  منٛز  عذاب،  ﴿دُنیا  کہ  عذاب  نِشہِ  چُھ  مُراد  تِہُند  نام  و  نشان  مِٹاوُن۔  اگر  تِم  صلح  کٔرِتھ  پنٕنۍ  زُو  بچاونہٕ  بجاے  لڑہَن  تیٚلہِ  مِٹہِ  ہے  تِہُند  نام  و  نشان﴾  تہٕ  ٲخرتس  منٛز  گوٚو  تِہندِ  خٲطرٕ  جہنمُک  عذاب  ٲسِتھٕے۔  "
  },
  {
    "verse_id": 4,
    "translation": "یِہ  سُورُے  کینہہ  سپُد  امہِ  موجوٗب  زِ  تِمو  کوٚر  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  مقابلہٕ،  تہٕ  یُس  اکھاہ  خُدایس  سٍتۍ  مقابلہٕ  کرِ،  اللہ  تعالیٰ  چُھ  تس  سزا  دِنس  منٛز  واریاہ  سخت۔"
  },
  {
    "verse_id": 5,
    "translation": "تۅہیِہ  لُکو  یِم  کٔھزٕر  کُلۍ  ژٔٹِو،  یا  یِمن  پننیٚن  گۅڈن  پیٚٹھ  کھڑا  دِیتُو  روزنہٕ،  یِہ  سورُے  اوس  اللہ  تعالیٰ  سٕندی  اِذنہٕ  سٍتۍ۔  ﴿یِہ  اِشارہ  چُھ  تتھ  معاملس  کُن  زِ  بنی  نضیرس  دٔچِھنۍ  کھووٕرۍ  یِم  نخلستان  ٲسۍ،  تِہِندۍ  واریاہ  کُلۍ  ژٔٹۍ  مسلمانو  مُحاصرٕکِس  آغازس  منٛز  نَتہٕ  زٲلِکھ  تاکہ  مُحاصرٕہ  ہیٚکہِ  آسٲنی  سان  کرنہٕ  یِتھ،  تہٕ  یِم  کُلۍ  فوجی  نقل  و  حرکتس  منٛز  ٹٔھرۍ  ٲسۍ  تِم  تھٲوِکھ  کھڑا  ہٕے۔  اتھ  پیٚٹھ  تُل  مدینہ  کیو  مُنافقو  تہٕ  یہوٗدیو  شور  زِ  محمدؐ  ہَے  فساد  فی  الارض  نِشہِ  ٹھاکھ  چِھ  کران،  مگر  وُچِھتَو  یِہ،  سرسبز  پھل  دار  کُلۍ  چِھ  ژَٹنہٕ  یِوان،  اگر  نہٕ  یِہ  فساد  فی  الارض  چُھ  تیٚلہِ  کیا  چُھ۔  اتھ  پیٚٹھ  چُھ  اللہ  تعالیٰ  یِہ  حُکم  نٲزِل  فرماوان  زِ  تۅہیِہ  لُکو  یِم  کُلۍ  ژٔٹِو  تہٕ  یِمن  کھڑا  دِیتُو  روزنہٕ،  یِمو  منٛزٕ  چَھنہٕ  کانٛہہ  کٲم  ناجٲیز،  بلکہ  چُھ  دۅشوٕنۍ  اللہ  تعالیٰ  سُند  اِذن  حٲصل  تہٕ  خُداین  اوس  یِہ  حُکم  امہِ  موجوب  دِیتمُت﴾  تاکہ  فٲسِقن  کرِ  ذلیل  و  خوار۔  ﴿یعنی  اللہ  تعالیٰ  سُند  ارادٕہ  اوس  یِتہِ  زِ  یِم  کُلۍ  ژٹنہٕ  سٍتۍ  تہِ  سپدِ  تِمن  ذِلّت  تہٕ  رُسوٲئی،  تہٕ  نَہ  ژٹنہٕ  سٍتۍ  تہِ۔  ژٹنس  منٛز  اوس  تِہندِ  ذلّتُک  تہٕ  رُسوٲیی  ہُند  پہلو  یِہ  زِ  یِم  باغ  تِمو  پننیو  اَتھو  ٲسۍ  لگٲوِمٕتۍ  تہٕ  یِمن  باغن  ہٕندۍ  تِم  واریاہ  زیٹھہِ  کالہٕ  پیٹھہٕ  مٲلک  ٲسۍ،  تِہِندۍ  تِم  کُلۍ  ٲسۍ  تِہنزن  أچھن  برونٛہہ  کنہِ  ژٹنہٕ  یِوان  تہٕ  تِم  ہیٚکہن  نہٕ  ژَٹن  والیٚن  کُنہِ  پٲٹھۍ  تہِ  رُکٲوِتھ۔  روٗد  وۅنۍ  کُلیٚن  ہٕندِس  نہ  ژَٹنس  منٛز  ذِلّتُک  پہلو،  سُہ  اوس  یِہ  زِ  ییٚلہِ  تِم  مدینہٕ  منٛزٕ  درٛاے،  تِہنزٕ  أچھ  آسہٕ  یِہ  وُچھان  زِ  یِم  سرسبز  باغ  تِہنز  ملکیت  ٲسۍ  تِم  چِھ  اَز  مُسلمانن  ہٕندِس  قبضس  منٛز  گژھان۔  اگر  تِمن  پِلہِ  ہے  تِم  کرہن  تِمن  باغن  پوٗرٕ  پٲٹھۍ  وُجارٕ  تہٕ  پتہٕ  نیرہَن،  اکھ  کُل  تہِ  تھاوہن  نہٕ  سیوٚد  مُسلمانن  خٲطرٕ  پَتھ  کُن۔  مگر  بے  بسی  سان  ترٛوُوکھ  سورُے  کینہہ  تِتھے  پٲٹھۍ  تہٕ  درٛاے  حسرت  سان۔﴾  ﴿وۅنۍ  چھےٚ  تِمن  جائدادن  ہٕنٛز  تہٕ  اِملاکٕچ  ذکر  سپدان  یِم  بنی  نضیرٕکۍ  مِلکیت  ٲسۍ  تہٕ  تِہندِ  جلا  وطنی  پتہٕ  آے  اسلٲمی  حکومت  کِس  قبضس  منٛز۔  یِمن  متعلق  چُھ  خُداین  ییٚتہِ  پیٚٹھہٕ  آیت  10  ہس  تام  فرموومُت  زِ  یُہُند  انتظام  کِتھہٕ  پٲٹھۍ  گژِھہ  کرنہٕ  یُن۔﴾"
  },
  {
    "verse_id": 6,
    "translation": "تہٕ  یِم  مال  اللہ  تعالیٰ  ہن  تِہندِ  قبضہٕ  منٛزٕ  کٔڑِتھ  پننِس  رسول  صلی  اللہ  علیہ و سلمس  کُن  پھِرۍ،  ﴿یِمو  لفظو  سٍتۍ  چُھ  پٲنۍ  پانے  یِہ  معنی  نیران  زِ  یِہ  زمین  تہٕ  تِم  سٲری  چیز  یِم  ییٚتہِ  چِھ،  چِھنہٕ  دراصل  تِمن  لُکن  ہُند  حق  یِم  اللہ  تعالیٰ  سٕندۍ  بٲغی  چِھ۔  امہِ  موجوب  یِم  تہِ  مال  أکِس  جٲیز  تہٕ  برحق  جنگ  کِس  نتیجس  منٛز  کُفّارن  ہٕندِ  قبضہٕ  پیٚٹھہٕ  نیرِتھ  اہلِ  ایمانن  ہٕندِس  قبضس  منٛز  یِن،  تِہٕنز  حقیقی  حیثیت  چھےٚ  یِہ  زِ  تِہِندۍ  مٲلِکن  چِھ  تِم  پننیو  خیانت  کرن  والیو  تہٕ  غدار  مُلٲزِمَو  ہٕندِ  قبضہٕ  نِشہِ  کٔڑِتھ  پننیٚن  فرماں  بردار  مُلٲزِمن  کُن  پِھرِمٕتۍ۔  اَمی  موجوب  چِھ  یِم  اِملاک  اسلٲمی  قانون  کِس  اصطلاحس  منٛز  فَے  یعنی  واپس  پِھرنہٕ  آمٕتۍ  مال،   قرار  دِنہٕ  آمٕتۍ۔﴾  تِم  چِھنہٕ  تِتھۍ  مال  یِمن  پیٚٹھ  تۅہیِہ  پنٕنۍ  گُرۍ  تہٕ  اوٗنٹ  دَو  نٲوِمٕتۍ  آسن،  بلکہ  یَس  پیٚٹھ  اللہ  تعالیٰ  پننیٚن  رسولن  ہُند  تسلّط  یژھان  چُھ  تس  پیٚٹھ  چُھ  فرماوان،  تہٕ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔  ﴿یعنی  یِمن  مالَن  ہُند  مُسلمانن  ہٕندِس  قبضس  منٛز  یُن  چُھنہٕ  سیدِ  سیوٚد  لڑن  والہِ  فوج چِہ  نَرِ  ہٕندِ  زورُک  نتیجہ،  بلکہ  چُھ  یِہ  تمہِ  مجموعی  قُوّتُک  نتیجہ  یۅسہٕ  خُداین  پننِس  رسول  صلی  اللہ  علیہ و سلمس  تہٕ  اُمّتس  تہٕ  تِہندِس  قٲیِم  کرنہٕ  آمتِس  نظامس  چھےٚ  عطا  کٔرمٕژ۔  امہِ  موجوب  چِھ  یِم  مال،  مالِ  غنیمت  نِشہِ  بالکل  مختلف  حیثیت  تھاوان  تہٕ  لڑن  والہِ  فوجُک  چُھنہٕ  یِہ  حق  زِ  مالِ  غنیمتٕکۍ  پٲٹھۍ  یِیہِ  یِتہِ  تَتھ  فوجس  منٛز  بٲگراونہٕ۔  یِتھہٕ  پٲٹھۍ  چُھ  شریعتس  منٛز  غنیمتُک  تہٕ  فَے  ہُک  حکم  بیوٚن  بیوٚن  کرنہٕ  آمُت۔  غنیمت  چِھ  تِم  اموالِ  منقولہ  یِم  جنگی  کاروٲین  دوران  دشمن  سٕندیو  لشکرَو  نِشہِ  حٲصل  گژَھن۔  یِمو  ورٲے  چِہ  دشمنِ  ملک  سٕندۍ  زمین،  مکانہٕ  تہٕ  باقی  اموالِ  منقولہٕ  و  غیر  منقولہٕ  غنیمت  کہ  تعریفہٕ  نِشہِ  خٲرج  تہٕ  یِم  چِھ  فَے  ہَس  منٛز  شٲمِل۔﴾"
  },
  {
    "verse_id": 7,
    "translation": "یِکینٛژھاہ  تہِ  اللہ  تعالیٰ  بٔستِیَن  ہٕندیو  لُکو  نِشہِ  پننِس  رسول  اللہ  صلی  اللہ  علیہ و سلمس  کُن  پِھرِ،  سُہ  چُھ  اللہ  تعالیٰ  تہٕ  رسول  صلی  اللہ  علیہ و سلمس  تہٕ  رشتہٕ  دارن  خٲطرٕ،  ﴿رشتہٕ  دارَو  نِشہِ  چُھ  مُراد  رسول  اللہ  صلی  اللہ  علیہ و سلمن  ہٕندۍ  رشتہٕ  دار،  یعنی  بنی  ہاشم  تہٕ  بنی  المُطلِب،  یِہ  حصّہٕ  اوس  اَمہِ  موجوب  آمُت  مقرر  کرنہٕ  زِ  رسول  اللہؐ  کرہن  پننہِ  ذاتٕکۍ  تہٕ  پننہِ  اہلِ  و  عیالِکۍ  حقوق  ادا  کرنس  سٍتۍ  سٍتۍ  پننیٚن  تِمن  رشتہٕ  دارن  ہٕندۍ  حقوق  تہِ  ادا،  یِم  تِہندِ  مدتٕکۍ  محتاج  آسٕہَن،  یا  یِمن  حضورؐ  مدد  کرنٕچ  ضرورت  کرہَن  محسوس۔  حضور  صلی  اللہ  علیہ و سلمن  ہٕندِ  وفات  پتہٕ  روٗد  نہٕ  یِہ  اکہِ  الگ  تہٕ  مُستقل  حیثیتہٕ  پَتھ  کُن،  بلکہ  سپٕدۍ  مُسلمانن  ہٕندیٚن  باقی  مِسکینن،  یتیمن  تہٕ  مُسافرن  سٍتۍ  سٍتۍ  بنی  ہاشم  تہٕ  بنی  المطلب  کیٚن  محتاج  لُکن  ہٕندۍ  حقوق  تہِ  بیت  المال  کہ  ذِمّہ  عٲید۔  البتہٕ  آو  اَتھ  بِناہَس  پیٚٹھ  یُہُند  حق  دوٚیِمیٚن  پیٚٹھ  فٲیق  سمجھنہٕ  تِکیازِ  زکٲژ  منٛز  چُھنہٕ  یِمن  حصّہٕ۔﴾  تہٕ  یتیمن  تہٕ  مسکینن  تہٕ  مسافرن  خٲطرٕ،  تاکہ  سُہ  روزِ  نہٕ  تُہٕندیٚن  مالدارنٕے  یوت  منٛز  گردش  کران۔  ﴿یِہ  چُھ  قرآنِ  مجیدکیو  اہم  اصولی  ہدایتو  منٛزٕ  یَتھ  اسلامی  مُعاشرٕچ  تہٕ  حکومت  چِہ  معٲشی  پالیسی  ہُند  یِہ  بُنیٲدی  قٲعدہ  چُھ  بیان  کرنہٕ  آمُت  زِ  دولتچٕ  گردش  گژِھہ  پوٗرٕ  مُعاشرس  منٛز  عام  سپدٕنۍ،  یِہ  گژِھہ  نہٕ  سپدُن  زِ  مال  روزِ  صرف  مالدارنٕے  یوت  منٛز  نَژان،  امیر  بَنہِ  دۅہ  کھۅتہٕ  دۅہ  امیر  تہٕ  غریب  روزن  دۅہ  کھۅتہٕ  دۅہ  غریب  تر  سپدان۔﴾  یِکینٛژھاہ  رسولؐ  تۅہیِہ  دِیَو  تہِ  رٔٹِو،  تہٕ  ییٚمہِ  چیزٕ  نِشہِ  سُہ  تۅہیِہ  رُکاوِ  تَمہِ  نِشہِ  رُکِو۔  خُدایس  کھوٚژِو،  اللہ  تعالیٰ  چُھ  سخت  سزا  دِنہٕ  وول۔  ﴿اگرچہِ  یِہ  ارشاد  بنی  نضیر  کِس  مال  کِس  بٲگراونس  متعلق  نٲزِل  سپُدمُت  اوس  مگر  حُکمٕکۍ  الفاظ  چِھ  عام،  لہٰذا  چُھ  امِیُک  مَنشہِ  یِہ  زِ  سارِنٕے  معاملاتن  منٛز  کٔرِن  مُسلمان  حضور  صلی  اللہ  علیہ و سلمن  ہٕنز  اطاعت۔  اَتھ  مَنشس  چھےٚ  یِہ  کتھ  وارَے  زیادٕہ  واضح  کران  زِ   یِکینژھاہ  رسول  تۅہیِہ  دِیَو   اَتھ  مقابلہٕ  چِھنہٕ  یِم  الفاظ  فرماونہٕ  آمٕتۍ  زِ   یِکینژھاہ  دِیَو  نہٕ   بلکہِ  چُھ  فرماونہٕ  آمُت  زِ   ییٚمہِ  چیزٕ  نِشہِ  سُہ  تۅہیِہ  رُکاوِ  یا  ٹھاکھ  کرِ  تمہِ  نِشہِ  رُکِو۔﴾"
  },
  {
    "verse_id": 8,
    "translation": "﴿امہِ  علاوٕہ  چُھ  سُہ  مال﴾  تِمن  غریب  مہاجرن  خٲطرٕ  یِم  پننیو  گرو  تہٕ  جایدادَو  نِشہِ  کڑنہٕ  چِھ  آمٕتۍ۔  یِم  لُکھ  چِھ  اللہ  تعالیٰ  سُند  فضل  تہٕ  تٔمۍ  سٕنز  خوشنودی  یژھان،  بیٚیہِ  چِھ  اللہ  تعالی  سٕندِس  تہٕ  تٔمۍ  سٕندِس  رسول  صلی  اللہ  علیہ و سلمن  ہٕندِس  حمایتس  پیٚٹھ  ہوٚل  گٔنڈِتھ  روزان۔  یِمے  چِھ  راست  باز  لُکھ۔  ﴿تہٕ  سُہ  چُھ  تِمن  لُکن  خٲطرٕ  تہِ﴾"
  },
  {
    "verse_id": 9,
    "translation": "یِم  یِمن  مہاجرن  ہٕندِ  یِنہٕ  برونٛٹھٕے  ایمان  أنِتھ  دارُالہجرتس  منٛز  بسان  ٲسۍ۔  ﴿مُراد  چِھ  انصار،  یعنی  فَے  یَس  منٛز  چُھنہٕ  صرف  مہاجرن  ہُندُے  یوت  حق،  بلکہ  یِم  مُسلمان  گۅڈٕہ  پیٚٹھے  دارُلاسلامَس  منٛز  آباد  چِھ  تِم  تہِ  چِھ  حقدار۔﴾  یِم  چِھ  تِمن  لُکن  سٍتۍ  محبت  کران  یِم  ہجرت  کٔرِتھ  تِمن  نِش  چِھ  آمٕتۍ،  تہٕ  یِکینٛژھاہ  تہِ  تِمن  دِنہٕ  یِیِہ،  یِم  چِھنہٕ  تمِیُک  کانٛہہ  حاجت  تہِ  پننیٚن  دِلن  منٛز  محسوس  کران،  بیٚیہِ  چِھ  پننِس  ذاتس  پیٚٹھ  باقین  ترجیح  دِوان  خواہ  پانہٕ  ٲسِتن  محتاج۔  حقیقت  چھےٚ  یِہ  زِ  یِم  لُکھ  پننہِ  دل چِہ  تنگی  نِشہِ  بچاونہٕ  آے،  تِمے  چِھ  فلاح  لبن  وٲلۍ۔  ﴿تہٕ  سُہ  چُھ  تِمن  لُکن  خٲطرٕ  تہِ﴾"
  },
  {
    "verse_id": 10,
    "translation": "یِم  یِمن  پتہٕ  چِھ  آمٕتۍ،  ﴿یعنی  فَے  کیو  مَالَو  منٛزٕ  چُھنہٕ  صرف  موجودٕہ  نسلن  ہُندُے  یوت  حق  بلکہ  چُھ  تِہُند  تہِ  حق  یِم  پتہٕ  یِن﴾  یِم  ونان  چِھ  زِ  اے  سانہِ  ربّہٕ،  اَسہِ  تہٕ  سانیٚن  تِمن  باین  کر  مغفرت  یِمو  اسہِ  برونٛہہ  چُھ  ایمان  اوٚنمُت،  تہٕ  سانیٚن  دِلن  منٛز  مَہ  تھاو  اہلِ  ایمانن  خٲطرٕ  بغُض،  اے  سانہِ  ربّہٕ،  ژٕ  چُھکھ  سیٚٹھاہ  مہربان  تہٕ  رحیم۔  ﴿یتھ  آیتس  منٛز  چُھ  مُسلمانن  یِہ  اہم  اخلٲقی  درس  آمُت  دِنہٕ  زِ  تِم  مَہ  تھٲوِن  کٲنٛسہِ  مُسلمان  سٕندِ  خٲطرٕ  پننِس  دِلس  منٛز  بغُض  تہٕ  پانس  برونٛہہ  گُزریمتیٚن  مُسلمانن  ہٕندِس  حقس  منٛز  روٗزِن  دُعاے  مغفرت  کران،  نَہ  زِ  تِمن  پَرن  تبرا۔﴾"
  },
  {
    "verse_id": 11,
    "translation": "تۅہیِہ  وُچھوٗکھ  نا  تِم  لُکھ  یِمو  مُنافقتچٕ  رٔوِش  چھےٚ  اختیار  کٔرمٕژ؟  ﴿یتھ  پوٗرٕ  رکوعس  منٛز  چُھ  مُنافَقن  ہٕندِس  رٔوِیس  پیٚٹھ  کلام  کرنہٕ  آمُت۔  ییٚلہِ  رسول  اللہ  صلی  اللہ  علیہ و سلمو  بنی  نضیرس  مدینہٕ  منٛزٕ  نیرنہٕ  خٲطرٕ  دَہن  دۅہن  ہٕنز  نوٹس  ٲس  دِژمٕژ  تہٕ  تِہُند  محاصرہ  شروع  سپدنس  منٛز  ٲسۍ  وُنہِ  کینہہ  دۅہ  باقی،  تمہِ  ساعتہٕ  ٲس  مدینہ  کیو  مُنافِق  لیڈرَو  تِمن  یِہ  شیٚچھ  سوٗزمٕژ  زِ  أسۍ  یِمو  زٕہ  ساس  نفر  ہیٚتھ  تۅہیِہ  مَدتس  تہٕ  بیٚیہِ  وۅتھہِ  بنی  قُریظہ  تہٕ  بنی  غطفان  تہِ  تُہندِ  حمایت  خٲطرٕ۔  لہٰذا،  روٗزِو  توٚہۍ  مُسلمانن  ہٕندِس  مقابلس  منٛز  ڈٔٹِتھ  تہٕ  ہرگز  مَہ  ترٲوِو  یِمن  برونٛہہ  کنہِ  ہتھیار۔  یِم  لڑن  تۅہیِہ  سٍتۍ  أسۍ  لڑَو  تُہندِ  اندٕ  تہٕ  اگر  توٚہۍ  ییٚتہِ  کٔڑۍہَو  أسۍ  تہِ  نیرَو  تۅہی  سٍتۍ۔﴾  یِم  چِھ  پننیٚن  کٲفر  اہلِ  کتاب  باین  ونان،  اگر  توٚہۍ  کڑنہٕ  ٲو،  تیٚلہِ  نیرَو  أسۍ  تہِ  تۅہیِہ  سٍتۍ،  تہٕ  تُہندِس  معاملس  منٛز  مانَو  نہٕ  أسۍ  ہرگز  کٲنٛسہِ  ہٕنز  کتھ،  تہٕ  ہرگاہ  تۅہیِہ  سٍتۍ  جنگ  آو  کرنہٕ،  تیٚلہِ  کرو  أسۍ  تۅہیِہ  مدد۔  مگر  اللہ  تعالیٰ  چُھ  گواہ  زِ  یِم  لُکھ  چِھ  درحقیقت  اَپزِیٲرۍ۔"
  },
  {
    "verse_id": 12,
    "translation": "اگر  تِم  کڑنہٕ  آے  یِم  نیرن  نہٕ  ہرگز  تِمن  سٍتۍ،  تہٕ  اگر  تِمن  سٍتۍ  جنگ  آو  کرنہٕ  تیٚلہِ  کرن  نہٕ  ہرگز  یِم  تِمن  مدد،  تہٕ  ہرگاہ  یِم  تِمن  مدد  تہِ  کرن،  تیٚلہِ  تہِ  ژلَن  پوٚت  پھِیرِتھ،  تہٕ  پتہٕ  لبن  نہٕ  کُنہِ  کِنۍ  مدد۔"
  },
  {
    "verse_id": 13,
    "translation": "یِہندیٚن  دِلن  منٛز  چُھ  اللہ  تعالیٰ  سٕندِ  کھۅتہٕ  کٔھسِتھ  تُہُند  خوف،  امہِ  موجوب  زِ  یِم  چِھ  تِتھۍ  لُکھ  یِمن  نہٕ  سۅد  بۅد  چھےٚ۔  ﴿یتھ  لۅکِٹس  حِصّس  منٛز  چھےٚ  اکھ  بٔڈ  حقیقت  آمٕژ  بیان  کرنہٕ۔  یَس  شخصس  سونچ  سمجھ  آسہِ  تس  چھےٚ  یِہ  خبر  زِ  دراصل  چُھ  کھۅژنس  لایق  اللہ  تعالیٰ  سُند  طاقت  نَہ  زِ  انسانن  ہُند  طاقت،  امہِ  موجوٗب  روزِ  سُہ  پرٛتھ  تِژِھہ  کامہِ  نِشہِ  پتھ  یتھ  پیٚٹھ  تس  خُدایس  نِشہِ  پٕرٛژٕھگارِ  ہُند  خطرٕہ  آسہِ،  خواہ  کانٛہہ  اِنسٲنی  طاقت  ٲسِتن  پٔرژھگٲر  کرن  وول  یا  متہٕ  ٲسِتن،  سُہ  گژِھہ  پرٛتھ  کانٛہہ  سُہ  فریضہٕ  انجام  دِنہٕ  خٲطرٕ  کھڑا  یُس  خُداین  تس  پیٚٹھ  عٲید  آسہِ  کوٚرمُت،  خواہ  سٲری  دُنیاہکۍ  طاقت  بٔنۍ  تن  اَتھ  منٛز  ٹٔھرۍ  تہٕ  رُکاوٹ۔  البتہ،  اکھ  ناسمجھ  انسان  چُھ  تمام  معاملاتن  منٛز  پننہِ  طرزِ  عملُک  فٲصلہٕ  خُدایس  بجاے  اِنسٲنی  طاقتن  ہٕندِ  لحاظہٕ  کران۔  سُہ  چُھنہٕ  امہِ  موجوب  کُنہِ  چیزٕ  نِشہِ  پتھ  روزان  زِ  خُداے  کیا  رَٹیٚم،  بلکہ  چُھ  امہِ  موجوب  پتھ  روزان  زِ  برونٛٹھہٕ  کنہِ  چُھم  کانٛہہ  انسٲنی  طاقت  خبر  ہیٚنہٕ  خٲطرٕ  پراران۔  تہٕ  اگر  کانٛہہ  کٲم  کرِ  سۅ  تہِ  کرِنہٕ  اتھ  بِناہس  پیٚٹھ  زِ  خُداین  چُھ  اَمِیُک  حکم  دِیتمُت  بلکہ  کرِ  اَتھ  بِناہس  پیٚٹھ  زِ  کانٛہہ  انسٲنی  طاقت  چُھ  امیُک  حکم  دِنہٕ  وول،  یا  اَتھ  پسند  کرن  وول۔  یٔہے  سمجھنٕچ  تہٕ  ناسمجھی  ہٕنز  فرق  چھےٚ  دراصل  مومن  تہٕ  غیرمومن  سٕندِس  سیرتس  تہٕ  کردارس  اکھ  أکِس  نِشہِ  بیوٚن  کڑان۔﴾"
  },
  {
    "verse_id": 14,
    "translation": "یِم  کرن  نہٕ  زانٛہہ  یِکہٕ  وٹہٕ  سپدِتھ  ﴿کُھلہٕ  مٲدانس  منٛز﴾  تُہُند  مقابلہٕ،  اگر  لڑَن  تہِ،  سُہ  لڑَن  قلعہٕ  بند  بٔستِیَن  منٛز  بِہِتھ،  نَتہٕ  دیوارن  پٔتۍ  کِنۍ  ژھایِہ  روٗزِتھ۔  یِم  چِھ  پانہٕ  وٲنۍ  اکھ  أکۍ  سٕندِس  مخالفتس  منٛز  سیٚٹھاہ  سخت۔  توٚہۍ  چھوٗکھ  یِم  یِکہٕ  وَٹہٕ  سمجھان  مگر  یِہندۍ  دل  چِھ  اکھ  أکِس  نِشہِ  بیوٚن  بیوٚن۔  یُہُند  یِہ  حال  چُھ  امہِ  موجوب  تِکیازِ  یِم  چِھ  بےعقل  لُکھ۔"
  },
  {
    "verse_id": 15,
    "translation": "یِم  چِھ  تِمنٕے  لُکن  ہِوۍ  یِمَو  کمٕے  کال  برونٛہہ  پننہِ  کرِمَتِیُک  مزٕہ  چُھ  وُچھمُت۔  ﴿اشارٕہ  چُھ  کُفّارِ  قریشن  تہٕ  یہوٗد  بنی  قینقاعس  کُن  یِمو  پننہِ  تعداد  کہ  کثرت  تہٕ  پننہِ  ساز  و  سامان  باوجود  یِموٕے  کمزوریو  کِنۍ  مُسلمانن  ہٕنزِ  لۅکچہِ  بےساز  و  سامان  جمٲعژ  نِشہِ  شکست  کھیوٚو﴾  تہٕ  یِہندِ  خٲطرٕ  چُھ  دگ  تُلہٕ وُن  عذاب۔"
  },
  {
    "verse_id": 16,
    "translation": "یِہنز  مِثال  چھےٚ  شیطان  سٕنز  ہِش  زِ  گۅڈٕ  چُھ  سُہ  انسانس  وَنان  کُفر  کر،  تہٕ  پتہٕ  ییٚلہِ  انسان  چُھ  کُفر  کران،  سُہ  چُھ  ونان  بٕہ  چُھس  ژےٚ  نِشہِ  لاتعلق،  مےٚ  چُھ  اللہ  ربّ  العالمینس  نِشہِ  ڈر  باسان،"
  },
  {
    "verse_id": 17,
    "translation": "پتہٕ  چُھ  دۅشوٕنۍ  ہُند  انجام  یِہ  سپدَن  وول  زِ  ہمیشہ  خٲطرٕ  گٔژِھن  جہنمس،  تہٕ  ظٲلِمن  چُھ  یۅہے  جزا۔"
  },
  {
    "verse_id": 18,
    "translation": "اے  لوٗکو  یِمو  ایمان  چُھو  اوٚنمُت،  خُدایس  کھوٚژِو،  تہٕ  پرٛتھ  شخص  وُچِھن  یِہ  زِ  تٔمۍ  کیا  سامان  چُھ  پگاہ  خٲطرٕ  تیار  کوٚرمُت۔  ﴿پگاہ  چُھ  مُراد  ٲخرت۔  گویا  دُنیاہٕچ  یِہ  پوٗرٕ  زندگی  چھےٚ  ﴿اَز  تہٕ  پگاہ﴾  چُھ  سُہ  قیامتُک  دۅہ  یُس  اَمہِ  ﴿اَز﴾  پتہٕ  یِنہٕ  وول  چُھ۔﴾  خُدایس  روٗزِو  کھۅژان،  اللہ  تعالیٰ  چُھ  یقیناً  تُہندیو  تِمو  سارِوٕے  اعمالو  نِشہِ  باخبر  یِم  توٚہۍ  کران  چِھو۔"
  },
  {
    "verse_id": 19,
    "translation": "تِمن  لُکن  ہٕندۍ  پٲٹھۍ  مَہ  بٔنِو  یِمو  اللہ  تعالیٰ  مٔشروو،  تہٕ  خُداین  مٔشروو  تِمن  خۅد  پنُن  نفس،  ﴿یعنی  خُدا  فراموشی  ہُند  لٲزمی  نتیجہِ  چُھ  خۅد  فراموشی۔  ییٚلہِ  اِنسانس  یِہ  مٔشِتھ  چُھ  گژھان  زِ  سُہ  چُھ  کٲنٛسہِ  ہُند  بندٕہ،  تیٚلہِ  چُھ  لازماً  سُہ  دُنیاہس  منٛز  پنٕنۍ  اکھ  غلط  حیثیت  مُتعیّن  کران  تہٕ  أمۍ  سٕنز  سٲرٕے  زندگی  چھےٚ  اَمی  بُنیٲدی  غلط  فہمی  ہٕندِ  بٲعث  غلط  گٔژِھتھ  روزان۔  یِتھے  پٲٹھۍ  ییٚلہِ  تس  یِہ  مٔشِتھ  چُھ  گژھان  زِ  سُہ  چُھنہٕ  کُنِس  خُدایس  ورٲے  بیٚیہِ  کٲنٛسہِ  ہُند  بندٕہ،  پتہٕ  چُھنہٕ  سُہ  أمِس  أکِس  خُداے  سٕنز  بندگی  کران  ییٚمۍ  سُند  سُہ  درحقیقت  بندٕ  چُھ،  سُہ  چُھ  پتہٕ  تِمن  واریاہن  ہٕنز  بندگی  کران  روزان  یُہُند  سُہ  درحقیقت  بندے  چُھنہٕ﴾  یِمے  لُکھ  چِھ  فاسق۔"
  },
  {
    "verse_id": 20,
    "translation": "جہنمس  گژھن  وٲلۍ  تہٕ  جنتس  گژھن  وٲلۍ  ہیٚکن  نہٕ  زانٛہہ  یکساں  ٲسِتھ۔  جنتس  گژھن  وٲلۍ  چِھ  درحقیقت  کامیاب۔"
  },
  {
    "verse_id": 21,
    "translation": "اگر  اسہِ  یِہ  قرآن  کُنہِ  پہاڑس  پیٚٹھ  تہِ  وولمُت  آسہِ  ہے،  تیٚلہِ  وُچِھہو  توٚہۍ  زِ  سُہ  چُھ  اللہ  تعالیٰ  سٕندِ  خوفہٕ  سٍتۍ  دَبان  تہٕ  پھٹان۔  ﴿امہِ  مِثالہِ  ہُند  مطلب  چُھ  یِہ  زِ  قرآن  یِتھہٕ  پٲٹھۍ  اللہ  تعالی  سٕںز  کِبریٲیی  تہٕ  تس  برونٛہہ  کنہِ  بندٕہ  سٕںز  ذمہٕ  دٲری  تہٕ  جواب  دہی  صاف  صاف  چُھ  بیان  کران،  اَمِیُک  فہم  اگر  پہاڑس  ہِوِس  عظیم  مخلوقس  تہِ  نصیب  سپدِ  ہے،  تہٕ  تس  لگہِ  ہے  پے  زِ  تس  کٔمِس  ربِّ  قدیرس  برونٛہہ  کنہِ  چھےٚ  پننیٚن  اعمالن  ہٕنز  جواب  دِہی  کرٕنۍ،  تیٚلہِ  اَژ  ہے  بیٖمہٕ  سٍتۍ  تس  تہِ  نٹھ۔﴾  یِمہٕ  مِثالہٕ  چِھ  أسۍ  لُکن  برونٛہہ  کنہِ  امہِ  موجوب  بیان  کران  زِ  تِم  کرن  ﴿پننِس  حالتس  پیٚٹھ﴾  غور۔"
  },
  {
    "verse_id": 22,
    "translation": "سُہ  چُھ  اللہ  تعالیٰ  ہٕے  یَس  ورٲے  کانٛہہ  معبوٗد  چُھنہٕ،  ﴿یعنی  یَس  ورٲے  کٲنٛسہِ  ہٕنز  یِہ  حیثیت،  مقام  تہٕ  مرتبہٕ  چُھنہٕ  زِ  تٔمۍ  سٕنز  بندگی  تہٕ  پرستش  یِیہِ  کرنہٕ۔  یَس  ورٲے  کٲنٛسی  چِھنہٕ  خُدٲیی  ہٕندۍ  صفات  تہٕ  اختیار  زِ  تس  آسہِ  معبوٗد  آسنُک  حق  واتان۔﴾  پوشیدٕہ  نوٚن  پرٛتھ  چیزُک  زانن  وول،  سُے  چُھ  مہربان  تہٕ  رحم  کرن  وول۔"
  },
  {
    "verse_id": 23,
    "translation": "سُہ  چُھ  اللہ  تعالیٰ  ہٕے  یَس  ورٲے  کانٛہہ  معبوٗد  چُھنہٕ۔  سُہ  چُھ  بادشاہ  سیٚٹھاہ  مُقدّس،  ﴿یعنی  سُہ  چُھ  امہِ  نِشہِ  بدرجہا  بالا  تہٕ  برتر  زِ  تٔمۍ  سٕندِس  ذاتس  منٛز  آسہِ  کانٛہہ  عیب  یا  نقُص  یا  کانٛہہ  قبیح  صفت۔  بلکہ  چُھ  سُہ  اکھ  پٲکیزٕہ  ترین  ہستی  یَس  متعلق  کُنہِ  برٲیی  ہُند  تصوّر  تہِ  ہیٚکو  نہٕ  کٔرِتھ﴾  سَراسَر  سلامتی،  ﴿یعنی  تٔمۍ  سٕنز  ذات  چھےٚ  امہِ  نِشہِ  بالاتر  زِ  کانٛہہ  آفت  یا  کمزوری  یا  خٲمی  کیا  سپدِ  تَس  لاحق،  یا  کُنہِ  ساعتہٕ  کیا  یِیہِ  تٔمۍ  سٕندِس  کمالس  پیٚٹھ  زوال﴾  اَمن  دِنہٕ  وول،  ﴿یعنی  تٔمۍ  سُند  مخلوق  چُھ  اَمہِ  نِشہِ  اَمنس  منٛز  زِ  سُہ  کیا  کرِ  اَتھ  پیٚٹھ  ظُلم،  یا  حق  نِیَس  تَھپہِ،  یا  کرِ  أمۍ  سُند  اجر  ضایع،  یا  کرِ  أمِس  سٍتۍ  پننیٚن  کٔرِمٕتیٚن  وعدن  ہٕنز  خلاف  ورزی﴾  نگہبان،  ﴿دراصل  چُھ  لفظ،  اَلمُھَیمِنُ  ورتاونہٕ  آمُت  یتھ  ترےٚ  معنی  چِھ۔  اکھ  رٲچھ  راوٹھ  تہٕ  حفاظت  کرن  وول،  دوٚیم  شٲھد  یُس  وُچھان  آسہِ  زِ  کُس  کیا  چُھ  کران۔  ترٛییم  سۅ  ہستی  ییٚمۍ  لُکن  ہٕندۍ  ضروریات  تہٕ  حاجت  پوٗرٕ  کرنُک  ذِمّہ  آسہِ  روٚٹمُت۔﴾  سارِنٕے  پیٚٹھ  غٲلب،  پنُن  حکم  بزور  نٲفذ  کرن  وول،  تہٕ  بوٚڈُے  بٔنِتھ  روزن  وول۔  پاک  چُھ  اللہ  تعالیٰ  تمہِ  شرکہٕ  نِشہِ  یُس  لُکھ  کران  چِھ۔"
  },
  {
    "verse_id": 24,
    "translation": "سُہ  چُھ  اللہ  تعالیٰ  ہٕے  یُس  تخلیقُک  منصوبہٕ  بناون  وول  تہٕ  تتھ  نٲفذ  کرن  وول  تہٕ  تتھ  مُطٲبق  صوٗرت  گری  کرن  وول  چُھ۔  تس  خٲطرٕ  چِھ  بہترین  ناو۔  پرٛتھ  کانٛہہ  چیز  یُس  آسمانن  تہٕ  زمینس  منٛز  چُھ،  چُھ  تٔمۍ  سٕنز  تسبیح  کران،  ﴿یعنی  زبانِ  قال  یا  زبانِ  حال  سان  چُھ  یِہ  بیان  کران  زِ  تٔمۍ  سُند  خٲلِق  چُھ  پرٛتھ  عیبہٕ،  نُقصہٕ،  کمزوری  تہٕ  غلطی  نِشہِ  پاک﴾  بیٚیہِ  چُھ  سُہ  زبردست  تہٕ  حکمت  وول۔"
  }
]