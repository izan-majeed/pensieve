[
  {
    "verse_id": 1,
    "translation": "ص،  نصیحت  دِنہٕ  والہِ  قرآنُک  قسم،"
  },
  {
    "verse_id": 2,
    "translation": "بلکہ  یِمے  لُکھ،  یِمو  ماننہٕ  نِشہِ  انکار  چُھ  کوٚرمُت،  چِھ  سخت  تکبرس  تہٕ  ضِدس  منٛز  مبتلا۔  ﴿یعنی  یِمن  مُنکِرن  ہٕندِ  انکارُک  وجہ  چُھنہٕ  یِہ  زِ  یُس  دین  یِمن  برونٛہہ  کنہِ  پیش  چُھ  یِوان  کرنہٕ  تتھ  منٛز  چھےٚ  کانٛہہ  خلل۔  بلکہ  چُھ  اَمِیُک  وجہ  صرف  یِہٕنز  اَپزٕ  پیٚژِ  ڈٲری،  یُہُند  جٲہلانہٕ  بجر  تہٕ  یِہٕنز  ہٹ  دھرمی۔﴾"
  },
  {
    "verse_id": 3,
    "translation": "یِمو  برونٛہہ  کٲتیاہ  یِتھی  قوم  چِھ  اسہِ  ہلاک  کٔرمٕتۍ  ﴿تہٕ  ییٚلہِ  تِمن  شہمت  چھےٚ  آمٕژ﴾  تِمو  چھےٚ  کریکہٕ  دِژمژٕ،  مگر  سُہ  وقت  چُھنہٕ  بچنُک  آسان۔"
  },
  {
    "verse_id": 4,
    "translation": "یِمن  لُکن  گوٚو  اَتھ  کتھہِ  پیٚٹھ  تعجب  زِ  اکھ  کھۅژناون  وول  آو  خۅد  یِموٕے  منٛزٕ۔  مُنکر  لٔگۍ  وَننہٕ  زِ،  یِہ  چُھ  سٲحر،  سخت  اَپزِیور  چُھ۔"
  },
  {
    "verse_id": 5,
    "translation": "کیا  أمۍ  بنوواہ  سارِنٕے  خُداین  ہٕنزِ  جایِہ  اَکوے  خُداے؟  یِہ  چھےٚ  بڈٕ  عجیب  کتھ۔"
  },
  {
    "verse_id": 6,
    "translation": "تہٕ  قومٕکۍ  زٕٹھۍ  درٛاے  یِہ  ونان  ونان  زِ  پٔکِو  روٗزِو  بیٚیہِ  ڈٔٹِتھ  پننیٚن  معبودن  ہٕندِس  عبادتس  پیٚٹھ۔  یِہ  کتھ  چھےٚ  کَمہِ  تام  بدلٕے  غرضہ  کِنۍ  وَننہٕ  یِوان۔  ﴿تِہُند  مطلب  اوس  یِہ  زِ  اتھ  کامہِ  چُھ  کیا  تام  بدل  مقصد۔  دراصل  چھےٚ  یِہ  دعوت  امہِ  غرضہٕ  کِنۍ  دِنہٕ  یِوان  زِ  أسۍ  سٲری  گژَھو  محمد  صلی  اللہ  علیہ و سلمن  ہٕندِ  فرمانٕکۍ  تٲبع  بٕننۍ،  تہٕ  یِم  گژھن  اَسہِ  پیٚٹھ  پنُن  حکم  چلاوٕنۍ۔﴾"
  },
  {
    "verse_id": 7,
    "translation": "یِہ  کتھ  بوٗز  نہٕ  اسہِ  پٔتِمہِ  مِلتہٕ  منٛزٕ  کٲنٛسہِ  نِشہِ۔  یِہ  چُھنہٕ  کِہِنۍ  مگر  اکھ  تُھرنہٕ  آمٕژ  کتھ  ﴿بہتان﴾۔"
  },
  {
    "verse_id": 8,
    "translation": "کیا  اسہِ  درمیان  اوسا  بس  یۅہے  اکھ  شخص  روٗدمُت  یَس  پیٚٹھ  اللہ  تعالیٰ  سٕنز  ذِکر  نٲزِل  آیِہ  کرنہٕ؟  اصلی  کتھ  چھےٚ  یِہ  زِ  یِم  چِھ  میانہِ  ذِکر  پیٚٹھ  شک  کران  ﴿دوٚیِمیٚن  لفظن  منٛز  چُھ  اللہ  تعالیٰ  فرماوان  زِ  اے  محمد  صلی  اللہ  علیہ و سلم،  یِم  لُکھ  چِھو  نہٕ  دراصل  تۅہیِہ  بُتھ  پھِران  بلکہ  چِھ  مےٚ  بُتھ  پھِران۔  یِمن  چُھنہٕ  شک  تُہٕندیٚن  تعلیماتن  پیٚٹھ  بلکہ  چُھکھ  شک  میانیٚن  تعلیماتن  پیٚٹھ﴾،  تہٕ  یِمہٕ  سارے  کتھہٕ  چِھ  امہِ  موجوٗب  کران  زِ  یِمو  چُھنہٕ  میانہِ  عذابُک  مزٕہ  وُچھمُت۔"
  },
  {
    "verse_id": 9,
    "translation": "کیا  تُہٕندِس  عطا  کرن  وٲلِس  تہٕ  غٲلب  پروردِگارٕ  سٕندۍ  رحمتٕکۍ  خزانہٕ  چھا  یِہندِس  قبضس  منٛز؟"
  },
  {
    "verse_id": 10,
    "translation": "کیا  یِم  چھا  آسمان  تہٕ  زمین  تہٕ  تِمن  درمیان  کیٚن  چیزن  ہٕندۍ  مٲلِک؟  اچھا،  وُچِھن  یِم  عالمِ  اسباب  کیٚن  تھزرن  پیٚٹھ  کھٔستھ!"
  },
  {
    "verse_id": 11,
    "translation": "یِہ  چھےٚ  چھۅکو  منٛزٕ  اکھ  لۅکٕٹ  ہِش  چھۅکھ  یۅسہٕ  ییٚتھۍ  جایِہ  شکست  کھیٚنہٕ  واجِنۍ  چھےٚ۔  ﴿ییٚتھۍ  جایِہ  ہُند  اشارہ  چُھ  مکّہ  معظمہ  ہس  کُن۔  یعنی  یَتھ  جایِہ  یِم  لُکھ  یِمہٕ  کتھہٕ  بناوان  چِھ،  أتھۍ  جایِہ  کھیٚن  یِم  اکہِ  دۅہ  شکست،  تہٕ  ییٚتی  چُھ  سُہ  وقت  واتن  وول  ییٚلہِ  یِم  کٲر  نوٚمرٲوِتھ  تٔسۍ  شخصس  برونٛہہ  کنہِ  وۅدنہِ  آسن  یَس  یِم  ؤسۍ  پایِہ  زٲنِتھ  نبی  تسلیم  کرنہٕ  نِشہِ  انکار  چِھ  کران۔﴾"
  },
  {
    "verse_id": 12,
    "translation": "یِمن  برونٛہہ  چُھ  نوح  علیہ  السلام  سٕندۍ  قومن،  تہٕ  عادن،  تہٕ  میخہٕ  وٲلۍ  فرعونن  بُتھ  پھِیرُمُت،"
  },
  {
    "verse_id": 13,
    "translation": "بیٚیہِ  چُھ  ثمودن  تہٕ  قومِ  لوٗطن  تہٕ  اَیکَہ  والیو  بُتھ  پھِیرُمُت۔  تِمہِ  آسہٕ  جمٲعژ۔"
  },
  {
    "verse_id": 14,
    "translation": "تِمَو  کوٚر  پرٛتھ  کٲنٛسہِ  رسولس  انکار  تہٕ  میانہِ  عذابُک  فٲصلہٕ  روٗد  تِمن  پیٚٹھ  چپساں  سپدِتھ۔"
  },
  {
    "verse_id": 15,
    "translation": "یِم  لُکھ  تہِ  چِھ  بس  أکِس  دھماکس  پراران،  ییٚمہِ  پتہٕ  کانٛہہ  دوٚیِم  دھماکہٕ  سپدِنہٕ۔"
  },
  {
    "verse_id": 16,
    "translation": "بیٚیہِ  چِھ  یِم  ونان  زِ  اے  سانہِ  ربّہٕ،  حساب  کہ  دۅہ  برونٹُھے  دِہ  جلدی  جلدی  اَسہِ  پنُن  حصّہٕ۔"
  },
  {
    "verse_id": 17,
    "translation": "اے  نبی  صلی  اللہ  علیہ و سلم،  صبر  کٔرِو  تِمن  کتھن  پیٚٹھ  یِمہٕ  یِم  لُکھ  بناوان  چِھ،  تہٕ  یِمن  برونٛہہ  کنہِ  کٔرِو  سٲنِس  بندٕہ  داوٗد  علیہ  السلام  سُند  قصّہٕ  بیان  یُس  بڈیٚن  طاقتن  ہُنٛد  مٲلِک  اوس،  پرٛتھ  معاملس  منٛز  اوس  خُدایس  کُن  رجوع  کرن  وول۔"
  },
  {
    "verse_id": 18,
    "translation": "اسہِ  ٲسۍ  تس  سٍتۍ  پہاڑ  کٔرِمٕتۍ  مُسخر،  تِم  ٲسۍ  صبح  و  شام  تس  سٍتۍ  تسبیح  کران۔  تہٕ  پرندٕہ  ٲسۍ  جمع  سپدان،"
  },
  {
    "verse_id": 19,
    "translation": "اَند  ہیٚتھ  ٲسۍ  سٲری  تٔمۍ  سٕنزِ  تسبیح  کُن  مُتوجّہ  سپدان۔"
  },
  {
    "verse_id": 20,
    "translation": "اَسہِ  ٲس  تٔمۍ  سٕنز  سلطنت  مضبوط  کٔرمٕژ،  تس  ٲس  حکمت  عطا  کٔرمٕژ،  تہٕ  فٲصلہٕ  کرن  واجِنۍ  کتھ  وَننٕچ  صلٲحیت  ٲسٕس  بخٕشمٕژ۔"
  },
  {
    "verse_id": 21,
    "translation": "پتہٕ  چَھوٕ  تۅہیِہ  کینہہ  خبر  وٲژمٕژ  تِمن  مُقدمہٕ  والیٚن  ہٕنز،  یِم  دیوارس  کھٔسِتھ  تٔمۍ  سٕندِس  بالاخانس  منٛز  ژامٕتۍ  ٲسۍ؟"
  },
  {
    "verse_id": 22,
    "translation": "ییٚلہِ  تِم  داوٗد  علیہ  السلامس  نِشہِ  وٲتۍ،  ییٚلہِ  تٔمۍ  تِم  وُچھ  سُہ  بانبرِیوو۔  تِمو  ووٚن،  کھوٚژِو  مَہ،  أسۍ  چِھ  مُقدٕمٕکۍ  زٕ  فریق  یِمَو  منٛزٕ  أکۍ  چھےٚ  دوٚیِمِس  پیٚٹھ  زیادتی  کٔرمٕژ۔  توٚہۍ  کٔرِو  اسہِ  درمیان  ٹھیک  ٹھیک  حقہٕ  سان  فٲصلہٕ،  بے  انصٲفی  کٔرِزیٚو  نہٕ  تہٕ  اسہِ  ؤنِو  سِیٔز  وَتھ۔"
  },
  {
    "verse_id": 23,
    "translation": "یِہ  چُھ  میون  بوے  أمِس  نِشہِ  چھےٚ  نمنمتھ  ﴿99﴾  دُنبِنہِ،  تہٕ  مےٚ  نِش  چھےٚ  صرف  اَکٲے  دُنبِنۍ۔  أمۍ  ووٚن  مےٚ  زِ  اکھ  دُنبِنۍ  تہِ  کرُن  مےٚ  حوالہٕ  تہٕ  کتھ  باتھہِ  منٛز  دبوونس  بٕہ  أمۍ۔  ﴿مدد  منگن  وول  چُھنہٕ  وَنان  یِہ  زِ  مےٚ  نِیَن  دُنبِنۍ  بلکہ  چُھ  یِہ  ونان  زِ  میٲنۍ  دُنبِنۍ  تہِ  چُھ  منگان  تہٕ  یژھان  چُھ  زِ  بٕہ  گژٕھہ  یِہ  تس  حوالہٕ  کرُن۔  چونکہ  یِہ  چُھ  بٔڈ  شخصیت،  اَمی  موجوٗب  چُھ  مےٚ  پیٚٹھ  أمۍ  سُند  دباو﴾"
  },
  {
    "verse_id": 24,
    "translation": "داوٗد  علیہ  السلام  چُھ  جواب  دِوان،  أمۍ  شخصن  چُھ  پننیٚن  دُنبِنیٚن  سٍتۍ  چٲنۍ  دُنبِنۍ  رَلاونُک  مُطالبہٕ  کٔرِتھ  یقیناً  ژےٚ  پیٚٹھ  ظلم  کوٚرمُت،  تہٕ  پزر  چُھ  یِہ  زِ  رٔلِتھ  مِیٖلِتھ  یکہٕ  وٹہٕ  روزن  وٲلۍ  لُکھ  چِھ  اکثر  اکھ  أکِس  پیٚٹھ  زیادتِیِہ  کران  روزان،  بس  تِمے  لُکھ  چِھ  امہِ  نِشہِ  بٔچِتھ  یِم  ایمان  چِھ  اَنان  تہٕ  عملِ  صالح  چِھ  کران،  تہٕ  یِتھۍ  لُکھ  چِھ  کمٕے  پہن۔  ﴿یِہ  کتھ  ونان  ونان﴾  چُھ  داوٗد  علیہ  السلامس  فِکرِ  تران  زِ  اسہِ  چھےٚ  دراصل  أمِس  یِہ  آزمٲیش  کٔرمٕژ،  چنانچہ  مٔنٛج  تٔمۍ  پننِس  ربّس  معٲفی،  تہ  سجدس  ؤسِتھ  کوٚرُن  رجوع۔"
  },
  {
    "verse_id": 25,
    "translation": "تمہِ  پتہٕ  کوٚر  اسہِ  تٔمۍ  سُند  سُہ  قصور  معاف  ﴿اَمہِ  تلہٕ  چُھ  ننان  زِ  حضرت  داوٗد  علیہ  السلامس  اوس  قصور  سپُدمُت،  تہٕ  سُہ  اوس  تِیُتھ  کانٛہہ  قصور  یُس  دُنبِنیٚن  ہٕندِس  مُقدمَس  سٍتۍ  کُنہِ  پٲٹھۍ  اوس  ہِشر  تھاوان،  اَمی  موجوب  آو  تمِیُک  فٲصلہٕ  بوزناوان  بوزناوان  تِمن  یِہ  خیال  زِ  یِہ  چھےٚ  مےٚ  آزمٲیش  سپدان،  وٕں گوٚو  امہِ  قصورٕچ  نوعیت  ٲس  نہٕ  تِژھہ  سخت  زِ  تس  یِیہِ  ہے  نہٕ  معاف  کرنہٕ،  یا  اگر  معاف  یِیہِ  ہیٚس  کرنہٕ،  تیٚلہِ  یِہَن  تِم  پننہِ  بُلند  مرتبہ  نِشہِ  گِراونہٕ۔  اللہ  تعالیٰ  چُھ  خۅد  یتھ  جایِہ  وضاحت  فرماوان  زِ  ییٚلہِ  تِمو  سجدس  ؤسِتھ  توبہٕ  کوٚر،  پتہٕ  آو  نہٕ  تِمن  علیہ  السلامن  معافٕے  یوت  کرنہٕ،  بلکہ  یُس  بلند  مقام  تِمن  دُنیاہس  تہٕ  ٲخرتس  منٛز  حاصل  اوس،  تتھ  منٛز  تہِ  آیِہ  نہٕ  کانٛہہ  فرق﴾  تہٕ  یقیناً  چُھ  تس  خٲطرٕ  نزدیکی  ہُند  مقام  تہٕ  بہتر  انجام۔"
  },
  {
    "verse_id": 26,
    "translation": "﴿اسہِ  ووٚن  تس﴾  اے  داوٗو  اسہِ  چُھکھ  ژٕ  زمینس  اندر  خلیفہٕ  بنوومُت،  لہٰذا  کر  ژٕ  لُکن  درمیان  حق  سان  حکومت،  تہٕ  نفس  چِہ  خوٲہِشہِ  ہٕنز  پیروی  مَہ  کر  تِکیازِ  سۅ  ڈٲلی  ژےٚ  اللہ  تعالیٰ  سٕنزِ  وَتہِ  نِشہِ۔  یِم  لُکھ  اللہ  تعالیٰ  سٕنزِ  وَتہِ  نِشہِ  راوان  چِھ،  یقیناً  چُھ  تِہندِ  خٲطرٕ  سخت  سزا  تِکیازِ  تِمو  مٔشرو  حسابُک  دۅہ۔"
  },
  {
    "verse_id": 27,
    "translation": "اَسہِ  چُھنہٕ  یِہ  آسمان  تہٕ  زمین  بیٚیہِ  یِہ  دُنیا،  یُس  یِمن  درمیان  چُھ  فضول  پٲدٕ  کوٚرمُت  کینہہ۔  یِہ  چُھ  تِمن  لُکن  ہُند  گُمان  یِمو  کُفر  چُھ  کوٚرمُت،  تہٕ  یِتھیٚن  کٲفرن  خٲطرٕ  چھےٚ  بربٲدی  جہنم  کہ  نارٕ  سٍتۍ۔"
  },
  {
    "verse_id": 28,
    "translation": "أسۍ  کروکھہٕ  یکسان  تِم  لُکھ  یِم  ایمان  چِھ  انان  تہٕ  نیک  اعمال  چِھ  کران،  تہٕ  تِم  یِم  زمینس  منٛز  فساد  کرن  وٲلۍ  چِھ؟  کیا  مُتقی  کروکھہٕ  أسۍ  فٲجرن  ﴿یعنی  بد  کردارن﴾  ہِوۍ؟"
  },
  {
    "verse_id": 29,
    "translation": "یِہ  چھےٚ  اَکھ  بٔڈ  برکت  واجِنۍ  کتاب  یۅسہٕ  ﴿اے  نبی  صلی  اللہ  علیہ و سلم﴾  اسہِ  تۅہیِہ  کُن  چھےٚ  نٲزِل  کٔرمٕژ،  تاکہ  یِم  لُکھ  کرن  اَمہِ  کیٚن  آیاتن  پیٚٹھ  غور  تہٕ  عقل  تہٕ  فکر  تھاون  وٲلۍ  رَٹن  امہِ  نِشہِ  سبق۔"
  },
  {
    "verse_id": 30,
    "translation": "تہٕ  داوٗد  علیہ  السلامَس  کوٚر  اسہِ  سلیمان  علیہ  السلامس  ﴿ہِیوٗ  فرزند﴾  عطا،  بہترین  بندٕہ،  کثرت  سان  پننِس  ربّس  کُن  رجوع  کرن  وول۔"
  },
  {
    "verse_id": 31,
    "translation": "قٲبِل  ذِکر  چُھ  سُہ  موقع  ییٚلہِ  شام  کہ  وقتہٕ  تس  برونٛہہ  کنہِ  سیٚٹھاہ  أصیل  خوبصورت  گُرۍ  آے  پیش  کرنہٕ،"
  },
  {
    "verse_id": 32,
    "translation": "پتہٕ  ووٚ  ن  تٔمۍ،  مےٚ  چُھ  ییٚمہِ  مالُک  محبت  پننِس  ربّ  سٕندِ  یادکہ  وجہ  کِنۍ  اختیار  کوٚرمُت  یوٚت  تام  زن  تِم  گُرۍ  نظرو  نِشہِ  دوٗر  سپدۍ  پتہٕ  ﴿چُھ  سُہ  حکم  دِوان  زِ﴾"
  },
  {
    "verse_id": 33,
    "translation": "یِم  أنیوٗکھ  واپس  مےٚ  نِشہِ،  پتہٕ  لوٚگ  تِہندیٚن  زیٖریٚن  تہٕ  گردٕنیٚن  پھَش  دِنہِ۔"
  },
  {
    "verse_id": 34,
    "translation": "بیٚیہِ  ﴿وُچِھو  زِ﴾  سلیمان  علیہ  السلام  تہِ  ترٛوو  اَسہِ  آزمٲیشہِ  منٛز،  تہٕ  تٔمۍ  سٕنزِ  کُرسی  پیٚٹھ  تروو  اکھ  جسد  أنِتھ،  پتہٕ  کوٚر  تٔمۍ  رجوع۔"
  },
  {
    "verse_id": 35,
    "translation": "تہٕ  ووٚنُن  زِ  اے  میانہِ  ربّہٕ،  مےٚ  کر  معاف  تہٕ  مےٚ  دِ  سۅ  بادشٲہی  یۅسہٕ  میانہِ  پتہٕ  کٲنٛسہِ  ہٕندِ  خٲطرٕ  دستیاب  آسہِ  نہٕ۔  بے  شک  چُھکھ  ژٕے  اصلی  عطا  کرن  وول۔  ﴿سلسلہ  کلام  کہ  لحاظہٕ  چُھ  صاف  پے  لگان  زِ  یتھ  جایِہ  چُھ  یِہ  وَنُن  مقصد  زِ  خداین  چِھنہٕ  حضرت  داوٗد  علیہ  السلام  تہٕ  حضرت  سلیمان  علیہ  السلامس  ہِوۍ  عالی  مرتبہٕ  وٲلۍ  انبیا  علیہ  السلام  تہٕ  ٹٲٹھۍ  بندٕ  تہِ  مُحاسبہٕ  کرنہٕ  ورٲے  یلہٕ  ترٲوِمٕتۍ۔  ییٚمہِ  فِتنٕچ  یتھ  جایِہ  ذِکر  چھےٚ  کرنہٕ  آمٕژ،  اَمِیُک  کانٛہہ  یقینی  تفصیل  چُھنہٕ  اَسہِ  پے  یتھ  پیٚٹھ  مُفسرینن  ہُند  اتفاق  آسہِ۔  البتہ  حضرت  سلیمان  علیہ  السلامن  ہٕندِ  دُعاہکۍ  یِم  الفاظ  زِ،  اے  میانہِ  ربّہٕ،  مےٚ  کر  معاف  تہٕ  مےٚ  دِ  سۅ  بادشٲہی  یۅسہٕ  میانہِ  پتہٕ  کٲنٛسہِ  خٲطرٕ  دستیاب  آسہِ  نہٕ۔  اگر  تواریخ  بنی  اسرائیل  چِہ  روشنی  منٛز  پرنہٕ  یِن  تیٚلہِ  چُھ  بظٲہر  یِہ  باسان  زِ  تِہندِس  دِلس  منٛز  ٲس  غالباً  یِہ  خوٲہش  زِ  تِہندِ  پتہٕ  گوٚژھ  تِہُند  فرزند  جانشین  آسُن،  تہٕ  حکومت  تہٕ  فرماں  روٲیی  گٔژھ  آیندٕہ  تِہندِسٕے  نسلس  منٛز  پتھ  کُن  روزٕنۍ۔  یۅہٕے  چیز  دِیُت  خُداین  تِہندِس  حقّس  منٛز  فِتنہٕ  قرار،  تہٕ  اتھ  پیٚٹھ  سپٕدۍ  تِم  تمہِ  وقتہٕ  مُتنبہ  ییٚلہِ  تِہُند  ولی  عہد  رَحُبعام  تِیُتھ  اکھ  نالایق  نوجوان  بٔنِتھ  ووٚتھ  ییٚمۍ  سٕندۍ  طور  طریقہٕ  صاف  ونان  ٲسۍ  زِ  سُہ  ہیٚکہِ  نہٕ  ژۅن  دۅہن  تہِ  داوٗد  علیہ  السلامن  ہٕنز  سلطنت  سنبھٲلِتھ۔  تِہِنزِ  کُرسی  پیٚٹھ  اکھ  جسد  أنِتھ  تراونُک  مطلب  چُھ  غالباً  یی  زِ  یَس  فرزندس  تِم  پننہِ  کُرسی  پیٚٹھ  بیٚہناوُن  یژھان  ٲسۍ،  سُہ  اوس  اکھ  بے  وقوف  انسان  زنتہٕ  میٚژِ  لۅپُن۔﴾"
  },
  {
    "verse_id": 36,
    "translation": "تمہِ  پتہٕ  کوٚر  اسہِ  تٔمۍ  سٕندِ  خٲطرٕ  ہوا  مُسخّر،  یُس  تٔمۍ  سٕندِ  حکمہٕ  نرمی  سان  پکان  اوس،  یپٲرۍ  یژھان  اوس  تپٲرۍ،"
  },
  {
    "verse_id": 37,
    "translation": "تہٕ  شیاطین  کٔرۍ  مُسخّر،  پرٛتھ  قسمٕکۍ  معمار  تہٕ  غۅطہٕ  خور،"
  },
  {
    "verse_id": 38,
    "translation": "تہٕ  باقی  یِم  ہانکلن  منٛز  گٔنڈِتھ  ٲسۍ۔"
  },
  {
    "verse_id": 39,
    "translation": "﴿اسہِ  ووٚن  تس﴾  یِہ  چھےٚ  سٲنۍ  بخشش،  ژےٚ  چُھے  اختیار  یَس   یژھکھ  تس  دِ،  تہٕ  یس  یژھکھ  تس  رُکاو،  کُنہِ  حسابہٕ  ورٲے۔"
  },
  {
    "verse_id": 40,
    "translation": "یقیناً  چُھ  امہِ  خٲطرٕ  اسہِ  نِشہِ  نزدیکی  ہُنٛد  مقام  تہٕ  بہتر  انجام۔"
  },
  {
    "verse_id": 41,
    "translation": "تہٕ  سٲنِس  بندٕہ  ایوب  علیہ  السلام  سٕنز  ذِکر  کٔرِو۔  ییٚلہِ  تٔمۍ  پننِس  ربّس  ناد  لوے  زِ،  شیطانن  چُھس  بٕہ  تکلیفس  تہٕ  عذابس  منٛز  تروومُت۔  ﴿امِیُک  چُھنہٕ  یِہ  مطلب  زِ  شیطانن  چُھنَس  بٕہ  بیمارِ  منٛز  مُبتلا  کوٚرمُت،  مےٚ  چِھن  تکلیف  کٔرِمٕتۍ  نٲزِل،  بلکہ  چُھ  امیُک  صحیح  مطلب  یِہ  زِ  بیمارِ  ہٕنز  شِدّت،  مال  و  دولتچٕ  بربٲدی  تہٕ  قرابت  دارن  تہٕ  رشتہٕ  دارن  ہٕندِ  بُتھ  پھِرنہٕ  سٍتۍ  یتھ  تکلیفس  تہٕ  عذابس  منٛز  بٕہ  مُبتلا  چُھس،  تَمہِ  کھۅتہٕ  کھٔسِتھ  تکلیف  تہٕ  عذاب  چُھ  میانہِ  خٲطرٕ  یِہ  زِ  شیطان  چُھ  پننٚیو  وَسوَسَو  سٍتۍ  مےٚ  تنگ  کران۔  سُہ  چُھ  یِمن  حالاتن  منٛز  مےٚ  پننِس  ربّس  نِشہِ  مایوٗس  کرنٕچ  کوٗشش  کران،  مےٚ  چُھ  پننِس  ربّ  سُند  ناشُکر  گزار  بناوُن  یژھان،  تہٕ  اتھ  کتھہِ  چُھ  پتہٕ  لٔگِتھ  زِ  بٕہ  گژٕھہ  صبرُک  دامن  اتھہٕ  منٛزٕ  یلہٕ  تراوُن۔﴾"
  },
  {
    "verse_id": 42,
    "translation": "﴿اسہِ  دِیُت  تس  حُکم﴾  پننہِ  کھۅرٕ  سٍتۍ  دِ  زمینس  لتھ،  یِہ  چُھ  ٹھنڈٕ  آب  غسل  کرنہٕ  خٲطرٕ  تہٕ  چیٚنہٕ  خٲطرٕ۔"
  },
  {
    "verse_id": 43,
    "translation": "اَسہِ  دِتۍ  تس  تٔمۍ  سٕندۍ  اہل  و  عیال  واپس،  تہٕ  تِمن  سٍتۍ  دِتِس  بیٚیہِ  تیٖتۍ  پننہِ  طرفہٕ  رحمت  کہ  طور،  تہٕ  عقل  و  فکر  تھاون  والیٚن  ہٕندِ  خٲطرٕ  سبقہٕ  رٔنگۍ۔"
  },
  {
    "verse_id": 44,
    "translation": "﴿تہٕ  اسہِ  ووٚن  تس﴾  گاسہٕ  تُجن  ہُنٛد  اَکھ  تھوپ  رَٹھ  تہٕ  اَمہِ  سٍتۍ  ترٛاو  ژٔنٛڈ،  پَنُن  قسم  مَہ  پُھٹراو۔  ﴿یِمن  لفظن  پیٚٹھ  غور  کرنہٕ  سٍتۍ  چھےٚ  یِہ  کتھ  صاف  ظٲہر  سپدان  زِ  حضرت  ایوٗب  علیہ  السلامن  اوس  بیمارِ  ہِندِس  حالتس  منٛز  ناراض  سپدِتھ  کس  تام  لاینُک  قسم  کھیوٚمُت۔  روایات  چِھ  زِ  خاندارِنہِ  لاینُک  قسم  اوسُن  کھیوٚمُت﴾  تہٕ  أتھۍ  قسمس  منٛز  اوس  تِمو  یِتہِ  ووٚنمُت  زِ  ژےٚ  والَے  ییٖتیاہ  کوڑٕ۔  ییٚلہِ  اللہ  تعالیٰ  تِمن  صحتِ  کٲمِل  چُھ  عطا  کران  تہٕ  بیمارِ  ہٕندِ  حالتُک  سُہ  شرارت  چُھ  دوٗر  گژھان  یتھ  منٛز  یِہ  قسم  کھیٚنہٕ  اوس  آمُت،  پتہٕ  چھےٚ  تِمن  یِہ  پریشٲنی  لاحق  سپدان  زِ  اگر  بٕہ  قسم  پوٗرٕ  کر  تیٚلہِ  پیٚیَم  خواہ  مخواہ  أکِس  بے  گناہس  لایُن۔  وۅنۍ  اگر  قسم  پُھٹراوٕ  تیٚلہِ  تہِ  چُھ  یِہ  اکہِ  گناہُک  اِرتکاب۔  امہِ  مُشکلہٕ  منٛزٕ  چُھ  اللہ  تعالیٰ  تِمن  یِتھہٕ  پٲٹھۍ  کڑان  زِ  تِمن  چُھ  حکم  دِوان،  اکھ  لژُھل  اَن  یتھ  منٛز  تیٖژاہ  تُجہِ  آسن  یٖتیاہ  کوڑٕ  مارنُک  ژےٚ  قسم  چُھے  کھیوٚمُت،  تمہِ  لژھلہِ  سٍتۍ  لاے  تس  شخصس  اکھ  ژٔنٛڈ  تاکہِ  چون  قسم  تہِ  گژِھہ  پوٗرٕ  تہٕ  تس  واتہِ  نہٕ  تکلیف  تہِ﴾  اسہِ  لوٚب  سُہ  صٲبر  بہترین  بندٕہ،  پننِس  ربّس  کُن  سیٚٹھاہ  رجوع  کرن  وول۔"
  },
  {
    "verse_id": 45,
    "translation": "تہٕ  ذکر  کٔرِو  سانیٚن  بندن،  ابراہیم  علیہ  السلام  تہٕ  اسحاق  علیہ  السلام  تہٕ  یعقوب  علیہ  السلام  سٕنز۔  عملہِ  ہٕنز  بٔڈ  قوّت  تھاون  وٲلۍ  تہٕ  دیدہ  وَر  لُکھ  ٲسۍ  تِم۔  ﴿یعنی  زانن  مانن  وٲلۍ  ٲسۍ﴾"
  },
  {
    "verse_id": 46,
    "translation": "اسہِ  ٲسۍ  تِم  أکِس  خٲلِص  صفت  کِس  بُنیادس  پیٚٹھ  برگزیدٕہ  کٔرِمٕتۍ،  تہٕ  سۅ  ٲس  دارِ  ٲخرتچٕ  یاد۔"
  },
  {
    "verse_id": 47,
    "translation": "یقیناً  چُھ  تِہُند  شُمار  ژٲرِمٕتیو  نیک  شخصَو  منٛزٕ۔"
  },
  {
    "verse_id": 48,
    "translation": "تہٕ  ذکر  کٔرِو  اسماعیل  علیہ  السلام  تہٕ  الیسع  علیہ  السلام  تہٕ  ذُولکِفل  علیہ  السلام  سٕنز،  یِم  سٲری  ٲسۍ  نیک  لُکو  منٛزٕ۔"
  },
  {
    "verse_id": 49,
    "translation": "یِہ  ٲس  اکھ  ذِکر۔  ﴿وۅنۍ  بوٗزِو  زِ﴾  متقی  لُکن  خٲطرٕ  چُھ  یقیناً  بہترین  ٹھکانہٕ۔"
  },
  {
    "verse_id": 50,
    "translation": "ہمیشہ  روزن  وٲلۍ  جنّت  یِہندۍ  دروازہ  تِہندِ  خٲطرٕ  ؤتھۍ  آسن۔"
  },
  {
    "verse_id": 51,
    "translation": "تِمن  منٛز  آسن  تِم  تکیہ  لگٲوِتھ  بِہِتھ،  تِمن  منٛز  منگناون  واریاہ  میوٕہ  شربتہٕ،"
  },
  {
    "verse_id": 52,
    "translation": "تہٕ  تِمن  نِشہِ  آسن  شرم  دار  ہم  عمر  خاندارِنہِ۔"
  },
  {
    "verse_id": 53,
    "translation": "یِم  چِھ  تِم  چیز  یِم  حساب  کہ  دۅہ  تۅہیِہ  عطا  کرنُک  وعدہ  چُھ  یِوان  کرنہٕ۔"
  },
  {
    "verse_id": 54,
    "translation": "یِہ  چُھ  سون  رِزق  یُس  زانٛہہ  چُھنہٕ  ختم  سپدن  وول۔"
  },
  {
    "verse_id": 55,
    "translation": "یِہ  چُھ  متقی  یَن  ہُند  انجام۔  تہٕ  بُتھۍ  پھِریٚن  ہٕندِ  خٲطرٕ  چُھ  بدترین  ٹھِکانہٕ،"
  },
  {
    "verse_id": 56,
    "translation": "جہنم،  یتھ  منٛز  تِمن  مٕسلہٕ  وَسہِ،  سیٚٹھٕہے  بُرٕ  روزن  جاے۔"
  },
  {
    "verse_id": 57,
    "translation": "یِہ  چُھ  تِہٕندِ  خٲطرٕ،  لہٰذا  وُچِھن  تِم  مزٕہ  گرٛکہٕ وٕنہِ  آبُک،  بیٚیہِ  خونُک  تہٕ  پاکُک۔"
  },
  {
    "verse_id": 58,
    "translation": "تہٕ  یِتھِنٕے  قسمہٕ  چن  باقی  تلخی یَن  ہُند۔  ﴿ییٚلہِ  تِم  پننیٚن  پیرو  کارن  وُچھن  جہنمس  کُن  یِوان  تِم  ونن  پانہٕ  وٲنۍ﴾"
  },
  {
    "verse_id": 59,
    "translation": "یِہ  چُھ  اکھ  لشکر  تۅہیِہ  کُن  پکان  اَژان،  یِمن  خٲطرٕ  چَھنہٕ  کانٛہہ  خۅش  آوے،  یِم  چِھ  تِم  یِمن  نارس  منٛز  مٕسلہٕ  وَسہِ۔"
  },
  {
    "verse_id": 60,
    "translation": "تِم  دِن  تِمن  جواب،  نہ  بلکہ  چُھو  تۅہی  یِوان  مٕسلہٕ  والنہٕ،  تُہندِ  خٲطرٕ  چُھنہٕ  کانٛہہ  خیر  مقدم۔  تۅہی  چُھو  یِہ  انجام  ﴿مصیبت﴾  اسہِ  برونٛہہ  کُن  اوٚنمُت،  کٍژاہ  بُرٕ  چھےٚ  یِہ  روزَن  جاے۔"
  },
  {
    "verse_id": 61,
    "translation": "پتہٕ  ونن  تِم،  اے  سانہِ  ربّہٕ،  ییٚمۍ  اسہِ  یتھ  انجامَس  واتناونُک  بندوبست  کوٚر،  تس  دِ  جہنمُک  دۅگنہٕ  عذاب۔"
  },
  {
    "verse_id": 62,
    "translation": "تہٕ  تِم  وَنن  پانہٕ  وٲنۍ،  کیا  دٔلیل،  أسۍ  چِھکھ  نہٕ  تِم  لُکھ  وُچھان  یِم  أسۍ  دُنیاہس  منٛزٕ  بُرٕ  ٲسِکھ  سمجھان؟"
  },
  {
    "verse_id": 63,
    "translation": "اَسہِ  ٲسۍ  بٔلۍ  تِم  مذاق  بنٲوِمٕتۍ،  کِنہٕ  تِم  چِھ  نظرو  نِشہِ  دوٗر؟"
  },
  {
    "verse_id": 64,
    "translation": "بے  شک  چھےٚ  یِہ  کتھ  پٔز،  اہلِ  دوزخن  منٛز  چِھ  یِمے  جھگڑٕ  سپدن  وٲلۍ۔"
  },
  {
    "verse_id": 65,
    "translation": "﴿اے  نبیؐ﴾  یِمن  ؤنِو،  بٕہ  چُھس  بس  خبردار  کرن  وول۔  کانٛہہ  حقیقی  معبود  چُھنہٕ  مگر  اللہ،  یُس  کُن  چُھ،  سارِنٕے  پیٚٹھ  غٲلب،"
  },
  {
    "verse_id": 66,
    "translation": "آسمانن  ہُند  تہٕ  زمینُک  مٲلِک،  تہٕ  تِمن  سارِنٕے  چیزن  ہُند  مٲلِک  یِم  تِمن  درمیان  چِھ،  زبردست  تہٕ  درگزر  کرن  وول۔"
  },
  {
    "verse_id": 67,
    "translation": "یِمن  ؤنِو،  یِہ  چھےٚ  اکھ  بٔڈ  خبر،"
  },
  {
    "verse_id": 68,
    "translation": "یۅسہٕ  بوٗزِتھ  توٚہۍ  بُتھ  چِھو  پھِران۔"
  },
  {
    "verse_id": 69,
    "translation": "﴿یِمن  ؤنِو﴾  مےٚ  ٲس  نہٕ  تمہِ  وقتچٕ  کانٛہہ  خبر  ییٚلہِ  ملاء  اعلیٰ  ہن  درمیان  جھگڑٕ  اوس  سپدان۔"
  },
  {
    "verse_id": 70,
    "translation": "مےٚ  چھےٚ  صرف  وحی  ہٕندِ  ذریعہ  یِمہٕ  کتھہٕ  صرف  امہِ  موجوٗب  وَننہٕ  یِوان  زِ  بٕہ  چُھس  صاف  صاف  خبردار  کرن  وول۔"
  },
  {
    "verse_id": 71,
    "translation": "ییٚلہِ  تُہٕندۍ  ربّن  فرشتن  ووٚن،  بٕہ  چُھسن  میٚژِ  اکھ  بشر  بناون  وول،"
  },
  {
    "verse_id": 72,
    "translation": "پتہٕ  ییٚلہِ  سُہ  بٕہ  پوٗرٕ  پٲٹھۍ  بناون،  تہٕ  تتھ  منٛز  چھکہٕ  پنُن  روح،  پتہٕ  ؤسِو  توٚہۍ  تس  برونٛہہ  کنہِ  سجدس۔"
  },
  {
    "verse_id": 73,
    "translation": "اَمہِ  حکمہٕ  مطابق  ؤتھۍ  اندہیٚتھ  سٲری  فرشتہ  سجدس۔"
  },
  {
    "verse_id": 74,
    "translation": "مگر  ابلیسن  کوٚر  پننہِ  بجرُک  تکبر  تہٕ  سُہ  سپُد  کٲفرو  منٛزٕ۔"
  },
  {
    "verse_id": 75,
    "translation": "ربّن  فرموو،  اے  ابلیس،  ژےٚ  کُس  چیز  بنے  تس  سجدہ  کرنَس  منٛز  ٹھوٚر  یُس  مےٚ  پننیو  اَتھو  چُھ  بنوومُت؟  کیا  ژٕ  چُھکھہٕ  بوٚڈ  بنان  کِنہٕ  ژٕ  چُھکھ  تھدِ  درجہ  واجِنیو  ہستِیو  منٛزٕ؟"
  },
  {
    "verse_id": 76,
    "translation": "تٔمۍ  دِیُت  جواب،  بٕہ  چُھس  تٔمۍ  سٕندِ  کھۅتہٕ  بہتر۔  تۅہیِہ  چھوٗس  بٕہ  نارٕ  سٍتۍ  پٲدٕ  کوٚرمُت  تہٕ  یِہ  چھوٗن  میٚژِ  نِشہِ۔"
  },
  {
    "verse_id": 77,
    "translation": "فرماونہٕ  آس،  اچھا  نیر  ژٕ  ییٚتہِ،  ژٕ  چُھکھ  مَردوٗد،"
  },
  {
    "verse_id": 78,
    "translation": "تہٕ  ژےٚ  پیٚٹھ  چھےٚ  یومُ  الجزاہس  تام  میٲنۍ  لعنت۔"
  },
  {
    "verse_id": 79,
    "translation": "تٔمۍ  ووٚن،  اے  میانہِ  ربّہٕ،  اگر  یِہ  کتھ  چھےٚ  تیٚلہِ  دِیِو  مےٚ  تتھ  وقتس  تام  مہلت  ییٚلہِ  یِم  لُکھ  دُبارٕہ  یِن  تُلنہٕ۔"
  },
  {
    "verse_id": 80,
    "translation": "فرماونہٕ  آس،  ژےٚ  چھےٚ  تتھ  دۅہس  تام  مہلت،"
  },
  {
    "verse_id": 81,
    "translation": "ییٚمیُک  وقت  مےٚ  پے  چُھ۔"
  },
  {
    "verse_id": 82,
    "translation": "تٔمۍ  ووٚن،  چانہِ  عزتُک  قسم،  بٕہ  ڈالکھ  یِم  سٲری  لُکھ،"
  },
  {
    "verse_id": 83,
    "translation": "سِواے  چٲنۍ  تِم  بندٕہ  یِم  ژےٚ  خٲلِص  چِھتھکھ  کٔرِمٕتۍ۔"
  },
  {
    "verse_id": 84,
    "translation": "فرماونہٕ  آس،  تیٚلہِ  چُھ  حق  یِہ،  تہٕ  بٕہ  چُھس  حقٕے  ونان۔"
  },
  {
    "verse_id": 85,
    "translation": "زِ  بٕہ  بَرن  جہنم  چانہِ  سٍتۍ،  تہٕ  تِمو  سارِوٕے  لُکو  سٍتۍ  یِم  یِمو  انسانو  منٛزٕ  چٲنۍ  پیروی  کرن۔"
  },
  {
    "verse_id": 86,
    "translation": "﴿اے  نبیؐ﴾  یِمن  ؤنِو  زِ  بٕہ  چُھسَو  نہٕ  تۅہیِہ  یتھ  تبلیغس  پیٚٹھ  کانٛہہ  اجر  منگان،  تہٕ  نہ  چُھس  بٕہ  بناوٹی  لُکو  منٛزٕ۔"
  },
  {
    "verse_id": 87,
    "translation": "یِہ  چھےٚ  اکھ  نصیحت  سارِنٕے  جہان  والیٚن  خٲطرٕ۔"
  },
  {
    "verse_id": 88,
    "translation": "تہٕ  کمٕے  کال  سپدِ  زِ  تۅہیِہ  سپدیٚو  اَمِیُک  حال  پانہٕ  معلوم۔"
  }
]