[
  {
    "verse_id": 1,
    "translation": "ییٚلہِ  آسمانس  چھلہٕ  گژھن،"
  },
  {
    "verse_id": 2,
    "translation": "تہٕ  سُہ  کرِ  تعمیل  پننِس  رب  سٕنٛدِس  فرمانس  تہٕ  تٔمۍ  سٕنٛدِ  خٲطرٕ  چُھ  حق  یۅہے  ﴿زِ  پننِس  رب  سُنٛد  حُکم  مانہِ﴾۔"
  },
  {
    "verse_id": 3,
    "translation": "تہٕ  ییٚلہِ  زمین  زیٹھراونہٕ  یِیِہ،  ﴿زمین  زیٹھراونُک  مطلب  چُھ  یِہ  زِ  سمندرن  تہٕ  دریاون  یِیہِ  برٲے  کرنہٕ  تہٕ  پہاڑ  یِن  ریزٕہ  ریزٕہ  کٔرِتھ  چٔھکراونہٕ  تہٕ  زمینُک  سنیر  وۅگنیار  ہموار  کٔرِتھ  یِیہِ  اکھ  ہموار  مٲدان  بناونہٕ﴾"
  },
  {
    "verse_id": 4,
    "translation": "تہِ  یِکینٛژھاہ  اَتھ  اندر  چُھ  تہِ  چھکہِ  نیٚبر  تہٕ  گژِھہ  خٲلی  ﴿یعنی  ییٖتیاہ  موٗدِمٕتۍ  انسان  اَتھ  اندر  آسن  تِم  سٲری  کڑِ  یِہ  نیٚبر،  تہٕ  یِتھے  پٲٹھۍ  نیرن  یِہٕنزن  عملن  ہٕنٛزٕ  سارے  شہادتہٕ  تہِ  اند  ہیٚتھ  نیٚبر،  کانٛہہ  چیز  روزِ  نہٕ  اَتھ  منٛز  چُھپِتھ  تہٕ  دٔبِتھ﴾۔"
  },
  {
    "verse_id": 5,
    "translation": "تہٕ  کرِ  پننِس  رب  سٕنٛدِس  حُکمس  تعمیل  تہٕ  تٔمۍ  سٕنٛدِ  خٲطرٕ  چُھ  حق  یۅہے  ﴿زِ  پننِس  رب  سُنٛد  حُکم  مانہِ﴾۔"
  },
  {
    "verse_id": 6,
    "translation": "اے  انسان،  ژٕ  چُھکھ  زبردستی  ﴿چار و ناچار﴾  پننِس  ربس  کُن  پکان  تہٕ  تس  چُھکھ  سمکھنہٕ  وول۔"
  },
  {
    "verse_id": 7,
    "translation": "پتہٕ  ییٚمۍ  سُنٛد  نامۂ  اعمال  تس  دٔچھنِس  اَتھس  منٛز  دِنہٕ  آو،"
  },
  {
    "verse_id": 8,
    "translation": "تس  یِیہِ  لۅتہِ  وایِہ  حساب  ہیٚنہٕ  ﴿یعنی  أمِس  یِیہِ  نہٕ  سخت  حساب  فہمی  کرنہٕ۔  أمِس  یِیہِ  نہٕ  یِہ  پٕرٛژھنہٕ  زِ  فلٲنۍ  فلٲنۍ  کٲم  کیازِ  ٲسٕے  ژےٚ  کٔرمٕژ  تہٕ  یِمن  کامیٚن  خٲطرٕ  کیا  عذر  اوس  ژےٚ  نِشہِ۔  أمۍ  سٕنٛزن  نِیکین  سٍتۍ  آسن  أمۍ  سٕنٛز  بُرٲیِیِہ  تہِ  اعمال  نامَس  منٛز  ضرور  موجود،  مگر  صرف  یِہ  وُچِھتھ  زِ  نیکین  ہُنٛد  پوتُر  چُھ  بُرٲییو  کھۅتہٕ  گوٚب،  یِیہِ  أمۍ  سٕنٛدیٚن  قصورن  درگزر  کرنہٕ  تہٕ  أمِس  یِیہِ  معاف  کرنہٕ﴾۔"
  },
  {
    "verse_id": 9,
    "translation": "تہٕ  سُہ  پھیرِ  پننیٚن  لُکن  کُن  خوشی  سان  ﴿پننیٚن  لُکن  کُن  چُھ  مُراد  انسان  سُنٛد  سُہ  اہل و عیال  رشتہٕ دار  تہٕ  سٲتھی  یِمن  أمۍ  سٕنٛدی  پٲٹھۍ  معاف  آسہِ  کرنہٕ  آمُت﴾۔"
  },
  {
    "verse_id": 10,
    "translation": "روٗد  سُہ  شخص  ییٚمۍ  سُنٛد  نامۂ  اعمال  تس  پُشتہٕ  پٔتۍ  دِنہٕ  یِیِہ،  ﴿سورۂ  الحاقہ ہس  اندر  چُھ  فرماونہٕ  آمُت  زِ  ییٚمہِ  سُنٛد  اعمال  نامۂ  تٔمۍ  سٕنٛدِس  کھوورِس  اَتھس  منٛز  دِنہٕ  یِیِہ،  تہٕ  یَتھ  جایِہ  چُھ  ارشاد  سپُدمُت  زِ  پُشتہٕ  پٔتۍ  یِیَس  دِنہٕ۔  غالباً  آسہِ  اَمِچ  صورت  یِہ  زِ  سٲرِسٕے  خلقتس  برونٛٹھہٕ  کنہِ  کھووٕرِس  اَتھس  منٛز  نامۂ  اعمال  رٹنہٕ  وقتہٕ  مندچِھ  یِہ  اَمہِ  موجوٗب  نِیِہ  سُہ  پنُن  اَتھہٕ  پَتھ  کُن،  مگر  نامۂ  اعمال  یِیہِ  سُہ  بہرحال  رَٹناونہٕ  خواہ  سُہ  اَتھہٕ  پِلنٲوِتھ  رٔٹۍ تَن  یا  تھٲوِتن  پٔتۍ  کِنۍ  ژھایِہ﴾"
  },
  {
    "verse_id": 11,
    "translation": "سُہ  لایِہ  ناد  موتس۔"
  },
  {
    "verse_id": 12,
    "translation": "تہٕ  گژھِہ  لمبک  وۅتھوٕنِس  نارَس  منٛز۔"
  },
  {
    "verse_id": 13,
    "translation": "سُہ  اوس  پننیٚن  بٲژن  اندر  مست۔"
  },
  {
    "verse_id": 14,
    "translation": "تٔمۍ  اوس  سمجھمُت  زِ  تس  چُھنہٕ  زانٛہہ  تہِ  واپس  پھیرُن۔"
  },
  {
    "verse_id": 15,
    "translation": "واپس  کیازِ  اوسُس  نہٕ  پھیرُن،  تٔمۍ  سُنٛد  رب  اوس  تٔمۍ  سٕنٛدۍ  کرتوٗت  وُچھان۔"
  },
  {
    "verse_id": 16,
    "translation": "پَس  نَہ،  بٕہ  چُھس  قسم  ہاوان  شفقتُک،  ﴿شفق  گو  آفتاب  لوسنہٕ  وقتُک  وۅزجار  یُس  آسمان  کِس  اَندس  پیٚٹھ  چُھ  آسان﴾"
  },
  {
    "verse_id": 17,
    "translation": "تہٕ  رٲژ  ہُنٛد  تہٕ  یِہ  کینٛژھاہ  سۅ  ؤٹِتھ  چھےٚ  نِوان۔"
  },
  {
    "verse_id": 18,
    "translation": "بیٚیہِ  زوٗنہِ  ہُنٛد  ییٚلہِ  سۅ  مکمل  زوٗن  بنان  چھےٚ۔"
  },
  {
    "verse_id": 19,
    "translation": "تۅہیِہ  چُھو  ضرور  درجہ  بدرجہ  اکہِ  حالت  پیٚٹھہٕ  دوٚیِمِس  حالتس  کُن  پکان  روزُن۔  ﴿یعنی  تۅہیِہ  چُھو  ونہٕ  أکِس  حالتس  منٛز  روزُن  بلکہ  آسہِ  تۅہیِہ  جوٲنی  پیٚٹھہٕ  بُجرس،  بُجرٕ  پیٚٹھہ  موتس،  موت  پیٚٹھہٕ  برزخَس،  برزخ  پتہٕ  دُبارٕہ  زندگی،  دُبارٕہ  زندگی  پتہٕ  میدانِ  حشر،  پتہٕ  حساب  و  کتاب،  پتہٕ  جزا  تہٕ  سزا  کیٚو  بے شمار  مٔنزِلَو  کِنۍ  گُزرُن۔  اَتھ  کتھہِ  پیٚٹھ  چُھ  ترٛیٚن  چیزن  ہُنٛد  قسم  کھیٚنہٕ  آمُت:  ﴿1﴾  آفتاب  لوسنہٕ  پتہٕ  شفق کہ  وۅزجارُک  ﴿2﴾  دۅہ  پتہٕ  رٲژ  ہٕنٛزِ  تٲریکی  ہُنٛد،  تہٕ  رٲژ  منٛز  واریاہن  انسانن  تہٕ  حیوانن  ہُنٛد  سٔمِتھ  یُن  یِم  دۅہلہِ  زمینس  پیٚٹھ  چٔھکرِتھ  ٲسۍ  تہٕ  ﴿3﴾  زوٗنہِ  ہُنٛد  ہِلالہٕ  پیٚٹھہٕ  درجہ  بدرجہ  بڈُن  تہٕ  مکمل  سپدُن۔  یِم  چِھ  گویا  تِم  کینہہ  چیز  یِم  ییٚمہِ  کتھہِ  ہٕنٛز  اعلانیہ  شہادت  چِھ  دِوان  زِ  یَتھ  کائناتس  منٛز  انسان  روزان  چُھ،  اَتھ  منٛز  چُھنہٕ  کُنہِ  چیزس  ٹٔھہراو،  اکھ  مسلسل  تغیّر  تہٕ  درجہ  بدرجہ  تبدیلی  چھےٚ  پرٛتھ  طرفہٕ  نظرِ  گژھان۔  لہٰذا  چُھنہٕ  کٲفرن  ہُنٛد  یِہ  خیال  صحیح  زِ  موت کِس  أکِس  ہِکِس  سٍتی  گژِھہ  معاملہٕ  ختم۔﴾"
  },
  {
    "verse_id": 20,
    "translation": "تیٚلہِ  کیا  چُھ  یِمن  لُکن  گوٚمُت  زِ  یِم  چِھنہٕ  ایمان  اَنان۔"
  },
  {
    "verse_id": 21,
    "translation": "تہٕ  ییٚلہِ  قرآن  یِمن  برونٛٹھہٕ  کَنہِ  پَرنہٕ  یِوان  چُھ  تیٚلہِ  چِھنہٕ  سجدٕہ  کران؟"
  },
  {
    "verse_id": 22,
    "translation": "بلکہ  چِھ  یِم  منکرین  پوٚت  پھیٖرِتھ  انکار  کران۔"
  },
  {
    "verse_id": 23,
    "translation": "حالانکہ  یِکینٛژھاہ  یِم  ﴿پننِس  اعمال  نامس  منٛز﴾  جمع  چِھ  کران،  اللہ  تعالیٰ  چُھ  تَتھ  ٹھیک  پٲٹھۍ  زانان  ﴿دوٚیم  مطلب  ہیٚکہِ  یِتہِ  ٲسِتھ  زِ  پننیٚن  سیٖنَن  منٛز  یُس  کُفر،  دشمنی،  عداوتِ  حق،  بُرٕ  اِرادَن  تہٕ  فٲسِد  نِیتَن  ہٕنٛز  گندگی  تِمو  بٔرِتھ  تھٲومٕژ  چھےٚ،  اللہ  تعالیٰ  چُھ  تَتھ  ٹھیک  پٲٹھۍ  زانان﴾"
  },
  {
    "verse_id": 24,
    "translation": "لہٰذا  دِیِو  یِمن  دَگ  تُلوٕنہِ  عذابٕچ  بشارت۔"
  },
  {
    "verse_id": 25,
    "translation": "البتہ  یِمَو  لُکو  ایمان  چُھ  اوٚنمُت  تہٕ  یِمَو  نیک  عملہٕ  چھےٚ  کرِمژٕ،  تِہنٛدِ  خٲطرٕ  چُھ  سُہ  اَجر  یُس  نہٕ  زانٛہہ  تہِ  ختم  گژِھہ۔"
  }
]