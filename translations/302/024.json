[
  {
    "verse_id": 1,
    "translation": "(یہِ)  چُھ  اَکھ  (تھَدِ  پایُک)  سورٕہ  یُس  اَسہِ  نٲزل  چُھ  کۆرمُت  تہٕ  اَسہِ  چُھ  یہِ  (یعنی  امِکۍاحکام)  فرض  کۆرمُت  تہٕ  اَسہِ  چِھ  اَتھ  منٛزواضح  آیات  نٲزل  کٔرۍ  مٕتۍ  تاکہ  تۆہۍ  کٔرِو  نصیحت  حٲصل۔"
  },
  {
    "verse_id": 2,
    "translation": "بدکار  زنان  تہٕ  بدکار  مرد  (ہرگاہ  نیترٕ  رۆس  آسن)  تیٚلہِ  لٲیِو  تِمن  دۅشوٕنۍ  منٛزٕ  پۯتھ  أکِس  (حد  کیو  شرٲیطو  سان  زناہُک  جرم  ثٲبت  سپدنس  پیٚٹھ)  ہَتھ  (ہَتھ)  کوڑٕ  (ییٚلہِ  زن  نیترٕ  وٲلِس  مردس  تہٕ  زنانہِ  ہٕنزِ  بدکٲری  پیٚٹھ  رجم  چُھ  سزا  تہٕ  یہِ  چُھ  موتُک  سزا)  تہٕ  تۅہیہِ  گژھیٚو  نہٕ  تِمن  دۅشوٕنۍ  پیٚٹھ  اللہ  تعالیٰ  سٕندِس  دینس  منٛز  (یعنی  دینُک  حُکم  نٲفذ  کرنس  منٛز)  رَژھ  تہِ  عار  یُن  اگر  تۅہیہِ  اللہ  تعالیٰ  ہس  پیٚٹھ  تہٕ  ٲخرت  کِس  دۅہس  پیٚٹھ  ایمان  چُھو  بیٚیہِ  پَزِ  زِ  تِمن  دۅشوٕنۍ  ہٕندِس  سزاہس  (یعنی  سزا  دنہٕ  کِس  موقعس)  پیٚٹھ  گژِھہ  مسلمانن  ہٕنز  (اَکھ  جان  تہٕ  بٔڑ)  جماعت  موجود  آسٕنۍ۔"
  },
  {
    "verse_id": 3,
    "translation": "بدکار  مرد  چُھنہٕ  بدکار  زنانہِ  یا  مشرک  زنانہِ  وَرٲے  (کٲنسہِ  پاک  خاتونہِ  سٍتۍ)  نکاح  (کرُن  پسند)  کران  تہٕ  بدکار  زنانہِ  سٍتۍ  (تہِ)  چُھنہٕ  بدکار  مرد  س  یا  مشرکس  وَرٲے  کانٛہہ  (صالح  شخص)  نکاح  (کرُن  پسند)  کران،  تہٕ  یہِ  (بدکٲری  ہٕنز  کٲم)  چھے٘  مسلمانن  پیٚٹھ  حرام  کرنہٕ  آمٕژ۔"
  },
  {
    "verse_id": 4,
    "translation": "تہٕ  یِم  لُکھ  پاک  دامن  خاتونن  پیٚٹھ  (بدکٲری  ہٕنز)  تہمت  لاگن  پتہٕ  ہیٚکن  نہٕ  ژور  گواہ  پیش  کٔرِتھ  تیٚلہِ  لگٲوِو  تۆہۍ  تِمن  (سزائے  قذف  کہ  طور)  شیٖتھ  کوڑٕ  تہٕ  زانٛہہ  تہِ  مَہ  کٔرِو  تِہٕنز  گوٲہی  قبول،  تہٕ  یِمَے  لُکھ  چِھ  بدکردار۔"
  },
  {
    "verse_id": 5,
    "translation": "تِمَو  وَرٲے  یِمو  امہِ  (تہمت  لاگنہٕ)  پتہٕ  توبہ  کۆر  بیٚیہِ  کۆرُکھ  (پانس)  اصلاح،  تیٚلہِ  چُھ  بے  شک  اللہ  تعالیٰ  بۆڈ  بخشن  وول  سیٚٹھاہ  مہربان  (تِم  یِن  نہٕ  فاسقن  منٛز  گٕنزراونہٕ  مگر  اَمہِ  سٍتۍ  گژِھہ  نہٕ  حدِ  قذف  معاف)۔  "
  },
  {
    "verse_id": 6,
    "translation": "تہٕ  یِم  لُکھ  پننیٚن  خاندارِنیٚن  پیٚٹھ  (بدکٲری  ہٕنز)  تہمت  لاگن  تہٕ  تِمن  نِشہِ  آسہِ  نہٕ  پننہِ  ذاتہٕ  وَرٲے  کانٛہہ  گواہ  تیٚلہِ  چھے٘  یِتھِس  کٲنسہِ  تہِ  أکِس  شخصہٕ  سٕنز  گوٲہی  یہِ  زِ  (سُہ)  دِیِن  (پانہٕ)  ژورِ  لٹہِ  اللہ  تعالیٰ  سُنٛد  قسم  کھیٚتھ  گوٲہی  زِ  سُہ  چُھ  (الزام  لاگنس  منٛز)  پٔزۍیور۔"
  },
  {
    "verse_id": 7,
    "translation": "تہٕ  پونٛنژمہِ  لٹہِ  (ؤنِن)  یہِ  زِ  تس  پیٚٹھ  ٲسِن  اللہ  تعالیٰ  سٕنز  لعنت  اگر  سُہ  اَپزِیور  آسہِ۔"
  },
  {
    "verse_id": 8,
    "translation": "تہٕ  (یِتھے  پٲٹھۍ)  ہیٚکہِ  یہِ  کتھ  تس  (خاتونہِ)  نِشہِ (تہِ)  سزا  دوٗر  کٔرِتھ  زِ  سۅ  دِیِن  ژورِ  لٹہِ  اللہ  تعالیٰ  سُنٛد  قسم  کھیٚتھ  (پانہٕ)  گوٲہی  زِ  سُہ  (مرد)  چُھ  (یہِ  تہمت  لاگنس  منٛز)  اَپزِیور۔"
  },
  {
    "verse_id": 9,
    "translation": "تہٕ  پوٗنژِمہِ  لَٹہِ  (ؤنِن)  یہِ  زِ  تس  پیٚٹھ  (یعنی  مے٘  پیٚٹھ)  ٲسِن  اللہ  تعالیٰ  سُنٛد  غضب  اگر  یہِ  (مرد  اَتھ  الزام  لاگنس  منٛز)  پٔزۍیور  آسہِ۔"
  },
  {
    "verse_id": 10,
    "translation": "تہٕ  اگر  تۅہیہِ  پیٚٹھ  اللہ  تعالیٰ  سُنٛد  فضل  تہٕ  تٔمۍ  سٕنز  رحمت  آسِہے  نہٕ  (تیٚلہِ  گٔژِھہِو  تۆہۍ  یِتھیٚن  حالاتن  منٛز  زیادٕہ  پریشان)  تہٕ  بے  شک  چُھ  اللہ  تعالیٰ  سیٚٹھہٕے  توبہٕ  قبول  کرن  وول  بۆڈ  حکمت  وول۔"
  },
  {
    "verse_id": 11,
    "translation": "بے  شک  یِمَو  لُکو  (عائشہ  صدیقہ  طیبہ  طاہرہ  رضی  اللہ  تعالیٰ  عنھا  ہس  پیٚٹھ)  بہتان  لوگ  (سۅتہِ)  ٲس  تۅہی  منٛزٕ  اَکھ  جماعت،تۆہۍ  مَہ  سمجھِو  سُہ  (بہتانُک  واقعہ)  پننِس  حقس  منٛز  بُرٕ  بلکہ  چُھ  سُہ  تُہٕندِس  حقس  منٛزبہتر  (سپُدمُت،  تکیٚاز  توٚہیہِ  گیو  امی  حوالہ  شریعتکۍ  احکام  حٲصل  تہٕ  عایشہ  صدیقہ  طیبہ  طاہرہ  رضی  اللہ  تعالیٰ  عنھا  ہن  ہٕنزِ  پاکدامنی  ہُند  گواہ  بنیٚاو  پانہ  اللہ  تعالیٰ  ییٚمہ  سٍتۍ  توٚہیہِ  تسندِ  مرتبُک  پَےلوٚگو)،  تِمَو  منٛزٕ  چُھ  پۯتھ  أکِس  خٲطرٕ  تِیُتُے  گناہ  یوٗتاہ  تٔمۍ  کموو  تہٕ  تِمَو  منٛزٕ  ییٚمۍ  اَتھ (بہتانس)  منٛز  سارِوٕے  کھۅتہٕ  زیادٕہ  حصہٕ  نیوٗ  تس  خٲطرٕ  چُھ  زبردست  عذاب۔"
  },
  {
    "verse_id": 12,
    "translation": "یہِ  کیازِ  سَپُد  نہٕ  زِ  ییٚلہِ  تۅہیہِ  سُہ  (بہتان)  بوٗزمُت  اوسُو  تیٚلہِ  کرہن  مومن  مرد  تہٕ  مومن  خاتوٗنہٕ  پننیٚن  متعلق  نیک  گُمان  تہٕ  (یہِ) ونہن  زِ  یہِ  چُھ  ٹاکارٕہ  (اپزِس  پیٚٹھ  بنیومُت)  بہتان۔"
  },
  {
    "verse_id": 13,
    "translation": "یِمَو  (بہتان  تھُرن  والیو  لُکو)  کیازِ  أنۍ  نہٕ  اَتھ  (طوفانس) پیٚٹھ  ژور  گواہ،پتہٕ  ییٚلہِ  تِمو  گواہ  ہیٚکۍ  نہٕ  أنِتھ  تیٚلہِ  چِھ  یِمَے  لُکھ  اللہ  تعالیٰ  ہس  نزدیک  اَپزِیٲرۍ۔"
  },
  {
    "verse_id": 14,
    "translation": "تہٕ  ہرگاہ  تۅہیہِ  پیٚٹھ  دنیاہس  تہٕ  ٲخرتس  منٛز  اللہ  تعالیٰ  سُنٛد  فضل  تہٕ  تٔمۍ  سٕنز  رحمت  آسِہے  نہٕ  تیٚلہِ  یَتھ  (تہمت  کِس)  چرچس  منٛز  تۆہۍ  ہیٚنہٕ  آیوٕ  تَتھ  پیٚٹھ  واتہِ  ہے  تۅہیہِ  زبردست  عذاب۔"
  },
  {
    "verse_id": 15,
    "translation": "ییٚلہِ  تۆہۍ  سۅ  (کتھ  اکھ  أکِس  نِشہِ  بوٗزِتھ)  پننیٚن  زیٚوَن  پیٚٹھ  اَنان  روٗدۍوٕ  تہٕ  پننہِ  چانٛٹہِ  روٗدۍوٕ  تِکینٛژھاہ  ونان  ییٚمِیُک  نہٕ  تۅہیہِ  (پانس)  کانٛہہ  علم  اوسُو  تہٕ  تَتھ  (تُلٲنۍ  تُلٲنۍ  کرنس)  روٗدۍوٕ  معمولی  کتھ  سمجھان،  ییٚلہِ  زن  سۅ  اللہ  تعالیٰ  سٕندِس  دربارس  منٛز  سیٚٹھاہ  بٔڑ  (جسارت  سپدان)  ٲس۔"
  },
  {
    "verse_id": 16,
    "translation": "تہٕ  ییٚلہِ  تۅہیہِ  یہِ  (بہتان)  بوزمُت  اوسُو  تیٚلہِ  کیازِ  وۆنُو  نہٕ  تۅہیہِ  (تَمی  ساعتہٕ)  یہِ  زِ  سانہِ  خٲطرٕ  چُھنہِ  یہِ  (جٲیزٕے)  زِ  أسۍ  اَنَو  یہِ  زیٚوِ  پیٚٹھ  (بلکہ  ؤنۍہِو  تۆہۍ  یہِ  زِ  اے  اللہ!)  ژٕ  چُھکھ  پاک  (اَمہِ  کتھہِ  نِشہِ  زِ  تِژھ  خاتون  بناوہن  ژٕ  پننِس  حبیب  مکرم  صلی  اللہ  علیہ  وسلمن  ہٕنز  ٹٲٹھ  خاندارِنۍ)  یہِ  چُھ  سیٚٹھاہ  بۆڈ  بہتان۔"
  },
  {
    "verse_id": 17,
    "translation": "اللہ  تعالیٰ  چُھو  تۅہیہِ  نصیحت  کران  زِ  وۅنۍ  کٔرۍزیٚو  نہٕ  زانٛہہ  تہِ  یِژھ  کتھ  (پوٗرٕ  وٲنسہِ)  اگر  تۆہۍ  ایمان  وٲلۍ  چِھو۔"
  },
  {
    "verse_id": 18,
    "translation": "تہٕ  اللہ  تعالیٰ  چُھ  تُہٕندِ  خٲطرٕ  آیات  کران  واضح  پٲٹھۍ  بیان،تہٕ  اللہ  تعالیٰ  چُھ  وارٕ  پٲٹھۍ  زانن  وول  بۆڈ  حکمت  وول۔"
  },
  {
    "verse_id": 19,
    "translation": "بے  شک  یِم  لُکھ  اَتھ  کتھہِ  پسند  چِھ  کران  زِ  مسلمانن  منٛز  گٔژھ  بے  حیٲیی  پھٲ  لٕنۍ  تِہِندِ  خٲطرٕ  چُھ  دنیا  ہس  تہٕ  ٲخرتس  منٛز  دگ  تُلوُن  عذاب،تہٕ  اللہ  تعالیٰ  چُھ  (یِتھیٚن  لُکن  ہٕندۍ  ارادہ)  زانان  تہٕ  تۆہۍ  چِھو  نہٕ  زانان۔"
  },
  {
    "verse_id": 20,
    "translation": "تہٕ  اگر  تۅہیہِ  پیٚٹھ  (أمِس  رسولِ  مکرّم  صلی  اللہ  علیہ  وسلمن  ہٕندِ  صدقہٕ)  اللہ  تعالیٰ  سُنٛد  فضل  تہٕ  تٔمۍ  سٕنز  رحمت  آسِہے  نہٕ  تیٚلہِ  (یِیہِ  ہِو  تۆہۍ  تہِ  گۅڈنِکیٚن  اُمّتن  ہٕندۍ  پٲٹھۍ  تباہ  کرنہٕ)  مگراللہ  تعالیٰ  چُھ  سیٚٹھاہ  شفقت  وول  بۆڈ  رحم  فرماون  وول۔"
  },
  {
    "verse_id": 21,
    "translation": "اے  ایمان  والیو!  شیطان  سٕنزن  وتن  پیٚٹھ  مَہ  پٔکِوٗ  تہٕ  یُس  شخص  شیطان  سٕنزن  وتن  پیٚٹھ  پکان  چُھ،  سُہ  چُھ  یقینا  بے  حیٲیی  تہٕ  بُرٕ  کامیٚن  ہُنٛد  (پھانٛپھلاونُک)  حکم  دِوان،  تہٕ  اگر  تۅہیہِ  پیٚٹھ  اللہ  تعالیٰ  سُنٛد  فضل  تہٕ  تٔمۍ  سٕنز  رحمت  آسِہے  نہٕ  تیٚلہِ  ہیٚکہِ  ہے  نہٕ  تۅہیہِ  منٛزٕ  کانٛہہ  شخص  تہِ  زانٛہہ  (اَمہِ  تہمت  کہ  گناہ  کہ  داغہٕ  نِشہِ)  پاک  سپدِتھ  اماپۆز  اللہ  تعالیٰ  یس  یژھان  چُھ  پاک  چُھس  کران،  تہٕ  اللہ  تعالیٰ  چُھ  وارٕ  پٲٹھۍ  بوزن  وول  زانن  وول۔"
  },
  {
    "verse_id": 22,
    "translation": "تہٕ  تۅہیہِ  منٛزٕ  مَہ  کھیٚیِن  (وۅنۍ  دینی)  بُزرگی  وٲلۍتہٕ  (دنیٲوی)  وُسعت  وٲلۍ  اَمہِ  کتھہِ  ہُنٛدقسم  زِ  تِم  دِن  (نہٕ  اَتھ  بہتان  کِس  جُرمس  منٛز  شریک) رشتہٕ  دارن  تہٕ  مۅحتاجن  تہٕ  اللہ  تعالیٰ  سٕنزِ  وَتہِ  منٛز  ہجرت  کرن  والیٚن  (مٲلی  امداد)  تِمن  پَزِ  زِ  (تِہُنٛد  قصور)  کٔرِن  معاف  تہٕ  (تِہٕنزِ  غلطی  نِشہِ)  کٔرِن  درگزر،  کیا  تۆہۍ  چِھو  نا  یہِ  کتھ  پسند  کران  زِ  اللہ  تعالیٰ  گژھیٚو  تۅہیہِ  مغفرت  کرُن،  تہٕ  اللہ  تعالیٰ  چُھ  بۆڈ  بخشن  وول  مہربان۔"
  },
  {
    "verse_id": 23,
    "translation": "بے  شک  یِم  لُکھ  تِمن  پاکدامن  مومن  خاتونن  پیٚٹھ  یِمہٕ  (بُرٲیی  ہٕندِ  تصور  نِشہِ  تہِ)  بے  خبر  تہٕ  اَن  زان  چھے٘  (یِژھ)  تہمت  لاگان  چِھ  تِم  چِھ  دنیاہس  تہٕ  ٲخرتس  (دۅشوٕنۍ  جہانن)  منٛزلعنتی  تہٕ  تِہٕندِ  خٲطرٕ  چُھ  زبردست  عذاب۔"
  },
  {
    "verse_id": 24,
    "translation": "ییٚمہِ  دۅہ  (پانہٕ)  تِہٕنزٕ  زیٚوٕ  تہٕ  تِہِندۍ  اَتھہٕ  تہٕ  تِہِندۍ  کھۅر  تِمنٕے  خلاف  گوٲہی  دِن  زِ  یِکینٛژھاہ  تِم  کران  روزان  ٲسۍ۔"
  },
  {
    "verse_id": 25,
    "translation": "تَمہِ  دۅہ  دِیہِ  اللہ  تعالیٰ  تِمن  (تِہٕنزن  عملن  پیٹھ)  تِہُنٛد  پوٗرِ  پوٗر  جزا  ییٚمِکۍ  تِم  صحیح  حقدار  چِھ  تہٕ  تِمن  لگہِ  پے  زِ  اللہ  تعالیٰ  چُھ  (پانہٕ  تہِ)  حق  (تہٕ  حقس)  چُھ  نۆن  کڑن  وول  (تہِ)۔  "
  },
  {
    "verse_id": 26,
    "translation": "ناپاک  زنانہٕ  چھے٘  ناپاک  مردن  خٲطرٕ  (مخصوص)  تہٕ  ناپاک  مرد  چِھ  ناپاک  زنانن  خٲطرٕ،  تہٕ  (یِتھے  پٲٹھۍ)  چھے٘  پاک  تہٕ  رٕژٕخاتوٗنہٕ  پاک  مردن  خٲطرٕ  (مخصوص)  تہٕ  پاک  تہٕ  رٕتۍ  مرد  چِھ  پاک  خاتونن  خٲطرٕ  (تیٚلہِ  سوٗنچ  زہیوپانہٕ  تۆہۍ  زِرسول  اللہ  صلی  اللہ  علیہ  وسلمن  ہٕنز  پٲکیزگی  تہٕ  شوٗژر  وُچِھتھ  کِژھ  پاک  تہٕ  رٕژخاندارِنۍ  آسہِ  اللہ  تعالیٰ  ہن  تِہِندِ  خٲطرٕ  بنٲومٕژ)،  یِم  (پاک  لُکھ)  چِھ  تِمَو  (تہمتو)  نِشہِ  پوٗرٕپٲٹھۍ  بٔری  یِمہٕ  یِم  (بدزبان)  لُکھ  ونان  چِھ،  یہنٛد  خٲطرٕ  چِھ  بخشٲیش  تہ  عزت  تہٕ  بزرگی  واجنۍ  عطا  (مقدّر  بنیمژ،  تۆہۍ  کیازِ  چِھوتِہِندِس  شانس  منٛز  زبان  درٲزی  کٔرِتھ  پَانس  رۅے  سیٲہی  کران  تہٕ  پَنُن  ٲخرت  تباہ  تہٕ  برباد  کران)۔"
  },
  {
    "verse_id": 27,
    "translation": "اے  ایمان  والیو!  پننیٚو  گرَو  وَرٲے  مَہ  ٲسِو  دۆیِمیٚن  ہٕندیٚن  گرَن  منٛز  اَژان،  یۆت  تام  نہٕ  تۆہۍتِمن  اجازت  ہیٚیِو  تہٕ  تِہٕندیٚن  روزن  والیٚن  ٲسِو  (اَژوُنُے)  سلام  کران،  یہِ  چھے٘  تُہٕندِ  خٲطرٕ  بہتر  (نصیحت)  تاکہ  تۆہۍ  کٔرِو  (اَمہِ  چن  حکمتن  منٛز)  غوروفکر۔"
  },
  {
    "verse_id": 28,
    "translation": "پتہٕ  ہرگاہ  تۆہۍ  تِمن  (گرَن)  منٛز  کانٛہہ  شخص  موجود  لٔبِیوٗن  نہٕ  تیٚلہِ  مَہ  ٲسِو  تۆہۍ  تِمن  منٛز  اژان  یۆت  تام  نہٕ  توہیہِ  (اَمہِ  کتھہِ  ہُنٛد)  اجازت  یِیہِ  دِنہٕ  تہٕ  ہرگاہ  تۅہیہِ  وَننہٕ  یِیہِ  زِ  واپس  گٔژِھو  تیٚلہِ  ٲسِو  تۆہۍ  واپس  نیران،  یہِ  چھے٘  تُہٕندِس  حقس  منٛز  سیٚٹھاہ  پٲکیزٕہ  کتھ،  تہٕ  اللہ  تعالیٰ  چُھ  تِمَو  کامیو  نِشہِ  یِمہٕ  تۆہۍ  کران  چِھو  وارٕ  پٲٹھۍ  زٲنِیاب۔"
  },
  {
    "verse_id": 29,
    "translation": "اَتھ  منٛز  چُھنہٕ  تۅہیہِ  پیٚٹھ  گناہ  زِ  تۆہۍ  أژِو  تِمن  مکانن  (تہٕ  عمارتن)  منٛز  یِمہٕ  کٲنسہِ  ہٕنزٕ  مستقل  روزن  جایہِ  چھَنہٕ  (مثلاً  ہوٹل،  سراے  تہٕ  مسافر  خانہٕ  وغٲرن  منٛز  اژو  اجازت  وَرٲے  تِکیازِ)  تِمن  منٛز  چُھ  تۅہیہِ  فٲیدٕہ  تُلنُک  حق  (حٲصل)،  تہٕ  اللہ  تعالیٰ  چُھ  تِمن (تمام  کتھن)  زانان  یِمہٕ  تۆہۍ  ظٲہر  چِھو  کران  تہٕ  یِمہٕ  تۆہۍ  کٔھٹِتھ  چِھو  تھاوان۔"
  },
  {
    "verse_id": 30,
    "translation": "تۆہۍ  فرمٲوِو  مومن  مردن  زِ  تِم  ٲسِن  پننہِ  نظرٕ  بۅن  کُن  تھاوان  تہٕ  پننیٚن  شرمگاہن  ٲسِن  رٲچھ  کران،  یہِ  چھے٘  تِہِندِ  خٲطرٕ  سیٚٹھاہ  پٲکیزٕہ  کتھ۔  بے  شک  چُھ  اللہ  تعالیٰ  تِمَو  کامیو  نِشہِ  وارٕ  پٲٹھۍ  زٲنیاب  یِمہٕ  یِم  کران  چِھ۔"
  },
  {
    "verse_id": 31,
    "translation": "تہٕ  تۆہۍ  فرمٲوِو  مومن  خاتونن  زِ  تِمہٕ  (تہِ)  ٲسِن  پننہِ  نظرٕ  بۅن  کُن  تھاوان  تہٕ  پننیٚن  شرمگاہن  ہٕنز  رٲچھ  ٲسِن  کران  تہٕ  پنٕنۍ  زینت  تہٕ  مٲرۍ  منٛزر  مہَ  ٲسِن  نۆن  کڑان  تَمہِ  (حصہٕ)  وَرٲے  یُس  اَمہِ  منٛزٕ  پانے  نۆن  چُھ  نیران  تہٕ  تِمہٕ  روٗزِن  پنیٚن  کلن  پیٚٹھ  ؤلِتھ  ڈُپٹہٕ  (تہٕ  ژادرٕ)  پننیٚن  نالن  تہٕ  سیٖنن  پیٚٹھ  (تہِ)  ترٲوِتھ  تہٕ  تِمہٕ  مَہ  ٲسِن  پَنُن  پٲراو  سنگار  (کٲنسہِ  نِشہِ)  نۆن  کڑان  پننیٚو  خاندارو  وَرٲے  یا  پننیو  مالیو  بُڈِببو  یا  پننین  خاندارن  ہٕندیٚو  مالیو  بُڈِ  ببویاپننیو  نیچویو  یا  پننیٚن  خاندارن  ہٕندیٚو  نیچویو  یا  پننیو  بھایو  یا  پننیو  بابتھٕرو  یا  پننیو  بیٚنتھٕرو  یا  پننیو  (ہم  مذہب،  مسلمان)  خاتونو  یاپننیو  مملوکہ  کینزویا  مردو  منٛزٕ  تِم  خدمت  گار  یِم  خوٲہش  تہٕ  شہوت  نِشہِ  ژٔھرۍ  آسن  یا  تِمو  شُریو  یِم  (شُرۍ  خیالہٕ  کِنۍ  وُنہِ)  زنانن  ہٕندیو  پردٕہ  والیو  چیزو  نِشہِ  باخبر  سپٕدۍ  نہٕ  (یِم  تہِ  چِھ  مستثنیٰ)  تہٕ  نَہ  مہَ  ٲسِن  (پکان  پکان)  پنٕنۍ  کھۅر  (زمینس  پیٚٹھ  تِتھہٕ  پٲٹھۍ)  دٲرِتھ  دِوان  زِ  (کھۅرو  ہٕندِ  چھَنۍ  چھَنۍ  سٍتۍ)  لگہِ  تِہِندِ  تَمہِ  پٲراوُک  پے  یُس  تِمہٕ  (شریعت  کہ  حکمہٕ  سٍتۍ)  کٔھٹِتھ  چھے٘  تھٲوِتھ، تہٕ  تۆہۍ  سٲری  کٔرِو  اللہ  تعالیٰ  سٕنزِ  بارگاہِ  منٛز  توبہٕ  اے  مومنو!  تاکہ  تۆہۍ  لٔبِو  (یِمن  احکامن  پیٚٹھ  عمل  کٔرِتھ)  کامیٲبی۔"
  },
  {
    "verse_id": 32,
    "translation": "تہٕ  تۆہۍ  ٲسِو  پننیو  مردو  تہٕ  خاتونو  منٛزٕ  تِہُنٛد  نکاح  کران  یِم  (نکاح  چہ  وٲنسہِ  باوجود)  اَزدوٲجی  زندگی  وَرٲے  (روزان)  آسن  تہٕ  پننیٚن  صلاحیت  تھاون  والین  غلامن  تہٕ  کنیزن  ہُنٛدتہِ  (ٲسِو  نکاح  کران)،  ہرگاہ  تِم  مۅحتاج  آسن  (تیٚلہِ)  کرِ  اللہ  تعالیٰ  تِمن  پننہِ  فضل  سٍتۍ  غنی،تہٕ  اللہ  تعالیٰ  چُھ  سیٚٹھاہ  وسعت  وول  سیٚٹھاہ  علم  وول۔"
  },
  {
    "verse_id": 33,
    "translation": "تہٕ  تِتھیٚن  لُکن  پَزِ  پاک  دامنی  ورتاوٕنۍ  یِمن  نکاح  (کرنُک  طاقت)  چُھنہٕ  یۆت  تام  زِ  اللہ  تعالیٰ  کرِ  تِمن  پننہِ  فضل  سٍتۍ  غنی  (یعنی  دولت  کرِ  عطا)،  تہٕ  تُہٕندیو  زیرِ  دستو  (یعنی  ماتحت  غلاموتہٕ  کنیزو)  منٛزٕیِم  مکاتب  (یعنی  کینہہ  مال  کمٲوِتھ  دِنہٕ  کِس  شرطس  پیٚٹھ  آزاد)  سپدُن  یژھن  تیٚلہِ  کٔرِیوٗکھ  تِم  مکاتب  (کینہہ  مال  کمٲوِتھ  دِنہٕ  کِس  شرطس  پیٚٹھ  آزاد)  اگر  تۆہۍ  تِمن  منٛز  رٕژر  زانان  چِھو  تہٕ  تۆہۍ  دِیِو  (پانہٕ  تہِ)  تِمن  اللہ  تعالیٰ  سٕندِ  مالہٕ  منٛزٕ  (آزاد  سپدنہٕ  خٲطرٕ)  یُس  تٔمۍ  تۅہیہِ  عطا  چُھنو  کۆرمُت،  تہٕ  پننہِ  کنیزٕہ  مَہ  کٔرِیوٗکھ  دنیٲوی  زندگی  ہُنٛد  فٲیدٕہ  حٲصل  کرنہٕ  مۅکھہٕ  بدکٲری  پیٚٹھ  مجبور  ییٚلہِ  زن  تِمہٕ  پاک  دامن  (یا  نکاح  کِس  حفاظتس  منٛز)  روزُن  چھے٘  یژھان،تہٕ  یُس  شخص  تِمن  مجبور  کرِ  تیٚلہِ  چُھ  اللہ  تعالیٰ  تِہِندِ  مجبور  سپدنہٕ  پتہٕ  (تہِ)  بۆڈ  بخشن  وول  مہربان۔"
  },
  {
    "verse_id": 34,
    "translation": "تہٕ  بے  شک  چِھ  اَ  سہِ  تۅہیہِ  کُن  واضح  تہٕ  ٹاکارٕہ  آیات  نٲزل  کرِمٕتۍتہٕ  کینہہ  تِمن  لُکن  ہٕنز  مثالہٕ  (یعنی  قصہ  عائشہ  ہٕکۍپٲٹھۍ  قصہ  مریم  تہٕ  قصہ  یوسف)  یِم  تۅہیہِ  برونٛہہ  چِھ  گزریمٕتۍ  تہٕ  (یہِ)  چھے٘  پرہیزگارن  خٲطرٕ  نصیحت۔"
  },
  {
    "verse_id": 35,
    "translation": "اللہ  تعالیٰ  چُھ  آسمانن  ہُنٛد  تہٕ  زمینُک  نور۔تٔمۍ  سٕندِ  نورٕچ  مثال  (یُس  نورِ  محمدی  چہ  شکلہِ  منٛز  دنیاہس  منٛز  روشن  چُھ)  چھے٘  تَمہِ  طاقچِ  (یعنی  طاق  ہِوِ  متبرک  سیٖنٕچ)  ہِش  یَتھ  منٛز  (نبوتُک  پۯ  زلہٕ  وُن)  ژونگ  چُھ؛  (سُہ)  ژونگ  چُھ  (قلبِ  محمدی  کِس)  قندیلس  منٛزتھٲوِتھ۔  (یہِ)  قندیل  (چُھ  نورِ  الٰہی  کہ  پرتو  سٍتۍ  تیوٗتاہ  نوٗرٕ  بو٘رُتھ)  زنتہٕ  اَکھ  پۯ  زلہٕ  وُن  تارُک  چھ  (یہِ  نبوتُک  ژونگ)  یُس  زیتون  کہ  مبارک  کُلہِ  سٍتۍ  (یعنی  مقدس  عالم  کہ  بابرکت  وحی  ہٕندِ  رٲبطہٕ  سٍتۍ  یا  انبیاہن  تہٕ  رسولن  ہٕندِ  نبوت  کہ  شجرٕہ  سٍتۍ)  روشن  چُھ  سَپُدمُت  نَہ  چُھ  (فقط)  شرقی  تہٕ  نَہ  غربی  (بلکہ  پننِس  نوٗرٕ  کِہ  فٲض  کِس  وسعتس  منٛز  چُھ  عالم  گیر)۔  باسان  چُھ  زِ  اَمِیُک  تیٖل  چھ  (پانے)  پۯ  زلان  اگر  چہ  وُنہِ  اَتھ  (ربّٲنی  وحی  تہٕ  آسمٲنۍ  معجزاتن  ہٕندۍ)  نارن  اَتھہٕ  تہِ  چُھنہٕ  لوگمُت۔  (سُہ)  چُھ  نورس  پی٘ٹھ  نور  (یعنی  نورِ  وجودس  پی٘ٹھ  نورِنبوت  یعنی  سۅ  ذات  چھے٘  دۅگنہٕ  نورُک  پیکر)۔  اللہ  تعالیٰ  یس  یژھان  چُھ  تس  چُھ  پننِس  نورس  (یعنی  نوٗرٕکِس  معرفتس)  تام  واتناوان،  تہٕ  اللہ  تعالیٰ  چُھ  لُکن  (ہٕندِ  ہدایت)  خٲطرٕ  مثالہٕ  کران  بیان،  تہٕ  اللہ  تعالیٰ  چُھ  پۯ  تھ  چیزٕ  نِشہِ  وارٕ  پٲٹھۍ  باخبر۔ یہِ  چُھ  حضرت  عبداللہ  بن  عباسرضی  اللہ  تعالۍٰ  عنہ  تہٕ  عبداللہ  بن  عمر  رضی  اللہ  تعالۍٰ  عنہ  ہس  علاوہ  تابعینو  منٛزٕ  کعب  الاحبارسعید  بن  جبیر،  ابولعالیہ  تہٕ  الضحاک  بن  مزاحم  سُند  بیان  کرنہ  آمُت  معنی؛  یُس  امام  عبد  بن  حمید،  ابن  جریر  الطبری،  ابن  المنذر،  ابنِ  ابی  حاتم  الرازی،  ابو  منصور  الماتریدی،  الطبرانی،  ابواللیث  السمرقندی،  السلمی،ابواسحاق  العلبی،  مکی  بن  ابی  طالب  المقری،  البغوی،  القاضی  عیاض،  ابن  عطیہ،  ابن  الجوزی،  فخرالدین  الرازی،  القرطبی،  ابن  حیان،ابن  القیم،  ابوحفص  الحنبلی،  السیوطی،  القسطلانی،  الآلوسی  تہٕ  باقی  واریاہو  مفسرو  بیان  چُھ  کوٚرمُت۔"
  },
  {
    "verse_id": 36,
    "translation": "(اللہ  تعالیٰ  سُنٛد  یہِ  نور  چُھ)  تِتھیٚن  گرَن  (مسجدن  تہٕ  مرکزن)  منٛز  (حٲصل  گژھان)  یِمن  (ہٕنٛزقدرتہٕ  بجر)  بلند  کرنُک  تہٕ  یِمن  منٛز  اللہ  تعالیٰ  سٕندِ  ناوٕچ  ذکر  کرنُک  حکم  اللہ  تعالیٰ  ہن  دِیُتمُت  چُھ  (یِم  چِھ  تِم  گرٕ  زِ)  یمن  منٛز  چِھ  (اللہ  وٲلۍ)  صبح  و  شام  تٔمۍ  سٕنز  تسبیح  کران۔"
  },
  {
    "verse_id": 37,
    "translation": "(اللہ  تعالیٰ  سنٛدِ  امہِ  نوٗرٕکۍ  حٲمل)  چِھ  تِمَے  مردانِ  (خدا)  یِمن  تجارت  تہٕ  ہیۆن  کٕنُن  نَہ  اللہ  تعالیٰ  سٕنزِ  ذکرِ  نِشہِ  غٲفل  چُھ  کران  تہٕ  نَہ  نماز  قٲیِم  کرنہٕ  نِشہِ  تہٕ  نَہ  زکوٰۃ  ادا  کرنہٕ  نِشہِ  (بلکہ  دنیٲوی  فرض  ادا  کرنس  دوران  تہِ)  چِھ  تِم  (پۯتھ  ساعتہٕ)  تَتھ  دۅہس  کھوژان  روزان  یَتھ  منٛز  (خوف  کِنۍ)  دِلن  تہٕ  أچھن  (سارِنٕے)  تلُک  پیٹھ  سپدِ۔"
  },
  {
    "verse_id": 38,
    "translation": "تاکہ  تِمن  دِیہِ  اللہ  تعالیٰ  تِمن  (نیک)  عملن  ہُنٛد  بہتر  بدلہٕ  یِم  تِمَو  کرِمژٕ  چھے٘  تہٕ  پننہِ  فضل  سٍتۍ  کرِ  تِمن  بیٚیہِ (تہِ) زیادٕہ (عطا)،تہٕ  اللہ  تعالیٰ  یس  یژھان  چُھ  حساب  وَرٲے  رزق (تہٕ  کرمہٕ) سٍتۍ  چُھس  نوازان۔"
  },
  {
    "verse_id": 39,
    "translation": "تہٕ  کٲفرن  ہٕندۍ  اعمال  چِھ  ہموار  مٲدانس  منٛز  سرابٕکۍپٲٹھۍ  یَتھ  تریشہِ  ہۆت  آب  چُھ  سمجھان۔  اۆت  تام  زِ  ییٚلہِ  اَتھ  نِشہِ  یِوان  چُھ  تیٚلہِ  چُھنہٕ  تَتہِ  کِہِنۍ (تہِ) لبان (یِتھے  پٲٹھۍ)  لۆب  (تٔمۍ)  اللہ  تعالیٰ  (ٲخرتس  منٛز)  پانس  نِشہِ  مگر  اللہ  تعالیٰ  ہن  اوس  تٔمۍ  سُنٛد  پوٗرٕ  حساب  (دنیاسٕے  منٛز)  نکھہٕ  وولمُت،  تہٕ  اللہ  تعالیٰ  چُھ  جلد  حساب  کرن  وول۔"
  },
  {
    "verse_id": 40,
    "translation": "یا  چِھ  (کٲفرن  ہٕندۍ  اعمال)  تَمہِ  سنہِ  سمندرچن  اَنہِ  گٹن  ہِوۍیَتھ  لہر  آسہِ  وُرُن  کٔرِتھ  (پتہٕ)  آسہِ  تَتھ  پیٚٹھ  بیاکھ  لہر  (تہٕ)  تَتھ  پیٚٹھ  آسہِ  اۆبُر  (یِمہٕ  تہہ  دار)  اَنہِ  گٹہٕ  چھے٘  اَکھ  أکِس  پیٚٹھ،ییٚلہِ  (یِتھِس  سمندرس  منٛز  بۆڈتھ  گژھن  وول  کانٛہہ  شخص)  پَنُن  اَتھہٕ  نیٚبر  کڑِ  تیٚلہِ  ہیٚکہِ  نہٕ  تتھ  (کٕہٕنۍ  تہِ)  وُچِھتھ،تہٕ  ییٚمِس  خٲطرٕ  اللہ  تعالیٰ  نٕے  (ہدایتُک)  نور  بنوونہٕ  تیٚلہِ  چُھنہٕ  تس  خٲطرٕ  (کُنہِ  تہِ  جایہِ)  نور  آسان۔"
  },
  {
    "verse_id": 41,
    "translation": "کیا  ژے٘  وُچُھتھ  نا  زِ  یُس  کانژھاہ  تہِ  آسمانن  تہٕ  زمینس  منٛز  چُھ  تِم  (سٲری)  چِھ  اللہ  تعالیٰ  سٕنزٕے  تسبیح  کران  تہٕ  جاناوار  (تہِ  چِھ  فضاہن  منٛز)  پکھہٕ  وہرٲوِتھ  (تٔمۍ  سٕنزٕے  تسبیح  کران)،  پۯتھ  اَکھ  چُھ  (اللہ  تعالیٰ  سٕنزِ  بارگاہِ  منٛز)  پنٕنۍ  نماز  تہٕ  پنٕنۍتسبیح  زانان،  تہٕ  اللہ  تعالیٰ  چُھ  تِمَوکامیو  نِشہِ  وارٕ  پٲٹھۍ  باخبر  یِمہٕ  تِم  کران  چِھ۔"
  },
  {
    "verse_id": 42,
    "translation": "تہٕ  تمام  آسمانن  ہنٛز  تہٕ  زمینٕچ  حکمرٲنی  چھے٘  اللہ  تعالیٰ  سٕنزٕے،  تہٕ  سارِنٕے  چُھ  تٔسۍ  کُن  پۆت  پھیٖرِتھ  گژُھن۔"
  },
  {
    "verse_id": 43,
    "translation": "کیا  ژے٘  وُچُھتھ  نا  زِ  اللہ  تعالیٰ  ہٕے  چُھ  (گۅڈٕ)  اۆبرس  وارٕ  وارٕ  پکناوان  پتہٕ  چُھ  اَتھ  (یعنی  امہِ  کین  مختلف  ٹُکرن)  پانہٕ  وٲنۍ  رَلاوان  پتہٕ  چُھ  اَتھ  تہہ  داربناوان  پتہٕ  چھو  تۆہۍوُچھان  زِ  اَتھ  درمیان  چُھ  خٲلی  جایَو  نِشہِ  نیٖرِتھ  روٗد  پیٚوان،  تہٕ  سُہ  چُھ  أتھۍ  آسمانس  (یعنی  فضاہس)  منٛز  شیٖنہٕ  بالن  ہٕندۍ  پٲٹھۍ  (بوزنہٕ  یِنہٕ  والہِ)  اۆبرٕ  منٛزٕڈونٛٹھ  تراوان،  پتہٕ  یس  پیٚٹھ  یژھان  چُھ  تَتھ  ڈونٛٹھس  چُھ  تراوان  تہٕ  یس  نِشہِ  یژھان  چُھ  تَتھ  چُھ  پۆت  پھِران  (اَمہِ  مزید  چُھ  اَمی  اۆبرٕ  نِشہِ  وُزملہٕ  تہِ  پٲدٕ  کران)،  باسان  چُھ  زِ  اَمہِ  (اۆبرٕچ)  وُزملہِ  ہٕنز  چمک  نِیہِ  (دُگوش  کٔرِتھ)  أچھن  ہُنٛد  گاش  تھپہِ۔"
  },
  {
    "verse_id": 44,
    "translation": "تہٕ  اللہ  تعالیٰ  چُھ  راتس  تہٕ  دۅہس  (اَکھ  أکِس  پیٚٹھ)  پھِران  روزان،تہٕ  بے  شک  چھے٘  اَتھ  منٛز  عقل  تہٕ  بصیرت  تھاون  والیٚن  خٲطرٕ  (بٔڑ)  رہنمٲیی۔"
  },
  {
    "verse_id": 45,
    "translation": "تہٕ  اللہ  تعالیٰ  ہن  کٔر  ہر  کٲنٛسہ  پکن  وٲلِس  (جاندار)  سٕنزپیدٲیش  (ہٕنٛز  کیمیٲیی  ابتدأ)  آبہٕ  نِشہِ،  پتہٕ  سپٕدۍ  تِمَو  منٛزٕ  کینہہ  تِم  یِم  یٔڈ  ککھرِ  پکان  چِھ  تہٕ  یِمَو  منٛز  سپٕدۍ  کینہہ  تِم  یِم  دۅن  زنگن  پیٚٹھ  پکان  چِھ،  تہٕ  یِمَو  منٛز  سپٕدۍ  کینہہ  تِم  یِم  ژۅن  (زنگن)  پیٚٹھ  پکان  چِھ،  اللہ  تعالیٰ  یہِ  یژھان  چُھ  تہِ  چُھ  پٲدٕکران  روزان،  بے  شک  چُھ  اللہ  تعالیٰ  پۯتھ  چیزس  پیٚٹھ  قدرت  تھاوان۔"
  },
  {
    "verse_id": 46,
    "translation": "یقینا  چِھ  اَسہِ  واضح  تہٕ  روشن  بیان  وٲلۍ  آیات  نٲزل  کٔرۍمٕتۍ،  تہٕ  اللہ  تعالیٰ  یس  یژھان  چُھ  (یہِندِ  ذریعہ)  چُھس  سیٚزِ  وَتہِ  کُن  رہنمٲیی  کران۔"
  },
  {
    "verse_id": 47,
    "translation": "تہٕ  تِم  (لُکھ)  چِھ  ونان  زِ  اَسہِ  چُھ  اللہ  تعالیٰ  ہس  پیٚٹھ  تہٕ  رسولس  (صلی  اللہ  علیہ  وسلم)  پیٚٹھ  ایمان  اۆنمُت  بیٚیہِ  چِھ  اطاعت  کران  پتہٕ  چُھ  اَمہِ  (قولہٕ)  پتہٕ  تِمَو  منٛزٕ  اَکھ  دۆر  (پننہِ  اقرارٕ  نِشہِ)  بُتھ  پھِران،تہٕ  یِم  لُکھ  چِھنہٕ  (حقیقتس  منٛز)  مومن۔"
  },
  {
    "verse_id": 48,
    "translation": "تہٕ  ییٚلہِ  یِمن  لُکن  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  کُن  ناد  چُھ  یِوان  دِنہٕ  زِ  سُہ  کٔرِن  یِمن  درمیان  فٲصلہٕ  تیٚلہِ  چُھ  تَمہِ  ساعتہٕ  یِمَو  منٛزٕ  اَکھ  دۆر  (دربارِ  رسالتس  منٛز  یِنہٕ  نِشہِ)  بُتھ  پھِران۔"
  },
  {
    "verse_id": 49,
    "translation": "تہٕ  اگر  تِم  حقس  پیٚٹھ  آسہن  تیٚلہِ  یہِن  تِم  أمِس  (رسول  صلی  اللہ  علیہ  وسلمس)  کُن  اطاعت  گزار  سپدِتھ  تیزی  سان۔"
  },
  {
    "verse_id": 50,
    "translation": "کیا  یہِندیٚن  دِلن  منٛز  چھا (منافقتٕچ) بیٚمٲرۍ  کِنہٕ  تِم  چِھ  (شانِ  رسالتس  منٛز)  شک  کران  کِنہٕ  تِمن  چُھ  اَمہِ  کتھہِ  ہُنٛد  اندیشہِ  زِ  اللہ  تعالیٰ  تہٕ  تٔمۍ  سُنٛد  رسول (صلی  اللہ  علیہ  وسلم) کرن  تِمن  پیٚٹھ  ظلم،  (نَہ)  بلکہ  چِھ  تِمَے  لُکھ  پانہٕ  ظٲلم۔"
  },
  {
    "verse_id": 51,
    "translation": "ایمان  والیٚن  ہٕنزکتھ  چھے٘  صرف  یہِ  آسان  زِ  ییٚلہِ  تِمن  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  کُن  ناد  چُھ  یِوان  دِنہٕ  تاکہ  سُہ  کرِ  تِمن  درمیان  فٲصلہٕ  تیٚلہِ  چِھ  تِم  یی  ونان  زِ  اَسہِ  بوٗز،  تہٕ  اَسہِ  کٔر  (پوٗرٕ  پٲٹھۍ)  اطاعت،  تہٕ  یِتھی  لُکھ  چِھ  کامیٲبی  لبن  وٲلۍ۔"
  },
  {
    "verse_id": 52,
    "translation": "تہٕ  یُس  شخص  اللہ  تعالیٰ  تہٕ  تٔمۍ  سٕندِس  رسول  (صلی  اللہ  علیہ  وسلم)  سٕنز  اطاعت  چُھ  کران  بیٚیہِ  چُھ  اللہ  تعالیٰ  ہس  کھوژان  تہٕ  تٔمۍ  سُنٛد  تقویٰ  چُھ  اختیار  کران  تیٚلہِ  چِھ  یِتھی  لُکھ  مُرادلبن  وٲلۍ۔"
  },
  {
    "verse_id": 53,
    "translation": "تہٕ  تِم  لُکھ  چِھ  اللہ  تعالیٰ  سٕندۍبٔڑۍبارٕ  (تٲکیدی)  قسم  کھیٚوان  زِ  اگر  تۆہۍ  تِمن  حکم  دِیِو  تیٚلہِ  نیرن  تِم  (جہاد  خٲطرٕ)  ضرور،  تۆہۍ  فرمٲوِو  زِ  تۆہۍ  مَہ  کھیٚیِو  قسم  (بلکہ)  ننہ  وانہ  فرمانبردٲری  چھے٘  (درکار)،  بے  شک  چُھ  اللہ  تعالیٰ  تِمَو  کامیو  نِشہِ  وارٕ  پٲٹھۍ  باخبر  یِمہٕ  تۆہۍ  کران  چِھو۔"
  },
  {
    "verse_id": 54,
    "translation": "فرمٲوِو،  تۆہۍ  کٔرِو  اللہ  تعالیٰ  سٕنز  اطاعت  بیٚیہِ  کٔرِو  رسول  (صلی  اللہ  علیہ  وسلم)  سٕنز  اطاعت،پتہٕ  اگر  تۆہۍ  (اطاعت  نِشہِ)  بُتھ  پھِرُو  تیٚلہِ  (زٲنِو)  رسول  (صلی  اللہ  علیہ  وسلم)  سٕندِ  ذمہٕ  چُھ  تی  کینٛژھاہ  یہِ  تِمن  پیٚٹھ  لٲزم  کرنہٕ  آو  تہٕ  تُہٕندِ  ذمہٕ  چُھ  تہِ  یہِ  تۅہیہِ  پیٹھ  لٲزم  چُھ  آمُت  کرنہٕ،  تہٕ  اگر  تۆہۍ  تِہٕنز  اطاعت  کٔرِو  تیٚلہِ  لٔبوِ  ہدایت،  تہٕ  رسولس  (صلی  اللہ  علیہ  وسلم)  پیٚٹھ  چُھنہٕ  ٹاکارٕہ  پٲٹھۍ  (احکام)  واتناونہٕ  وَرٲے  کِہِنۍ  (لٲزم)۔"
  },
  {
    "verse_id": 55,
    "translation": "اللہ  تعالیٰ  ہن  چُھ  تِتھیٚن  لُکن  سٍتۍ  وعدٕہ  کۆرمُت  (ییٚمِیُک  پوٗرٕ  کرُن  تہٕ  تعمیل  اُمّتس  پیٚٹھ  لٲزم  چُھ)  یِمَو  تۅہیہِ  منٛزٕ  ایمان  اۆن  بیٚیہِ  روٗدۍ  نیک  عمل  کران  سُہ  کرِ  ضرور  تِمنٕے  زمینس  منٛز  خلافت  (یعنی  اقتدارکہ  امانتُک  حق)  عطا  یِتھہٕ  پٲٹھۍ  زن  تٔمۍتِمن  لُکن  اقتدار  (یعنی  اقتدارُک  حق)  بخُشمُت  اوس  یِم  یِمن  برونٛہہ  ٲسۍ  بیٚیہِ  کرِ  یہِندِ  خٲطرٕ  یہِندِس  دیٖنس  یُس  تٔمۍیہنٛد  خٲطرٕ  پسند  چُھ  کۆرمُت  (غلبہ  تہٕ  اقتدارکہ  ذریعہ)  مضبوط  تہٕ  پایدار  تہٕ  سُہ  بدلاوِضرور  (اَمہِ  برداشت  کرنہٕ  کہ  بٲعث)  تِہُنٛد  پٔتِم  خوف  (یُس  تِہِنزِ  سیٲسی،  معٲشی  تہٕ  سمٲجی  کمزوری  کِنۍ  اوس)  تِہِندِ  خٲطرٕ  امن  تہٕ  حفاظت  کہ  حالتہٕ  سٍتۍ،  تِم  کرن  (بے  خوف  سپدِتھ)  میٲنۍ  عبادت  مے٘  سٍتۍ  بناون  نہٕ  کٲنسہِ  شریک  (یعنی  صرف  روزن  میٲنِس  حکمس  تہٕ  نظامس  تٲبع)،  تہٕ  ییٚمۍ  اَمہِ  پتہٕ  ناشکری  کٔر  (یعنی  میانیٚو  حکمونِشہِ  پھِرُن  بُتھ  تہٕ  انکارکۆرُن)  تیٚلہِ  آسن  تِمَے  لُکھ  فاسق  (تہٕ  نافرمان)۔"
  },
  {
    "verse_id": 56,
    "translation": "تہٕ  تۆہۍ  تھٲوِو  نمازِ (ہُنٛد  نظام) قٲیِم  بیٚیہِ  روٗزِو  زکوٰۃ  تٕچ  ادائیگی  (ہُنٛد  انتظام)  کران  تہٕ  رسول  (صلی  اللہ  علیہ  وسلم)  سٕنز  (مکمل)  اطاعت  أنِو  بجا  یُتھ  زن  تۅہیہِ  پیٚٹھ  رحم  یِیہِ  کرنہٕ  (یعنی  غلبہ  تہٕ  اقتدار،  استحکام  تہٕ  امن  تہٕ  حفاظت  چہ  نعمتہٕ  یِن  برقرار  تھاونہٕ)۔"
  },
  {
    "verse_id": 57,
    "translation": "تہٕ  یہِ  خیال  کٔرۍزیٚو  نہٕ  ہرگززِ  انکار  تہٕ  ناشکری  کرن  وٲلۍ  لُکھ  کرن  زمینس  منٛز  (پننہِ  ہلاکت  نِشہِ  اللہ  تعالیٰ  ہس)  عٲجز،  تہٕ  تِہُنٛد  ٹھکانہٕ  چُھ  جہنم،  تہٕ  سُہ  چُھ  سیٚٹھہٕے  خراب  ٹھکانہٕ۔"
  },
  {
    "verse_id": 58,
    "translation": "اے  ایمان  والیو!  تُہٕندۍ  زیردست  (یعنی  ماتحت  غلام  تہٕ  کنیزٕ)  تہٕ  تُہٕندی  تِم  شُرۍ  یِم  (وُنہِ)  جوان  سپٕدۍ  نہ  ٲسِن  (تۅہیہِ  نِشہِ  یِنہٕ  خٲطرٕ)  تریٚن  موقعن  پیٚٹھ  تۅہیہِ  اجازت  ہیٚوان،  (اَکھ)  صبح  نمازِ  برونٛہہ  تہٕ  (دۆیُم)  دوپہرکہ  وقتہٕ  ییٚلہِ  تۆہۍ  (آرام  خٲطرٕ)  پلو  چِھو  کڑان  تہٕ  (ترییُم)  خۅفتن  نمازِ  پتہٕ  (ییٚلہِ  تۆہۍ  شۅنگن  کُٹھیٚن  منٛز  اژان  چِھو)،  (یِم)  ترے٘  (وقت)  چِھ  تُہٕندِ  پردٕکرنٕکۍ،یِمَو  (وقتو)  علاوٕہ  نَہ  چُھ  تۅہیہِ  پیٚٹھ  کانٛہہ  گناہ  تہٕ  نَہ  چُھ  تِمن  پیٚٹھ،  (تِکیازِ  باقی  وقتن  منٛز)  چِھ  (تِم)  تۅہیہِ  نِشہِ  کثرت  سان  اَکھ  أکِس  نِشہِ  یِوان  گژھان  روزان،  یِتھے  پٲٹھۍ  چُھ  اللہ  تعالیٰ  تُہٕندِ  خٲطرٕ  آیات  واضح  فرماوان  تہٕ  اللہ  تعالیٰ  چُھ  وارٕ  پٲٹھۍ  زانن  وول  حکمت  وول۔"
  },
  {
    "verse_id": 59,
    "translation": "تہٕ  ییٚلہِ  تۅہیہِ  منٛزٕ  شُرۍ  بالغ  گژھنہٕ  کِس  حدس  واتن  تیٚلہِ  ٲسِن  تِم  (تۅہیہِ  نِشہِ  یِنہٕ  خٲطرٕ)  اجازت  ہیٚوان  یِتھہٕ  پٲٹھۍ  زن  یِمن  برونٛہہ  (باقی  بالغ  نفر)  اجازت  چِھ  ہیٚوان  روزان،یِتھہٕ  پٲٹھۍ  چُھ  اللہ  تعالیٰ  تُہٕندِ  خٲطرٕ  پنٕنۍ  احکام  وارٕپٲٹھۍ  واضح  کران،  تہٕ  اللہ  تعالیٰ  چُھ  سیٚٹھاہ  علم  وول  تہٕ  حکمت  وول۔"
  },
  {
    "verse_id": 60,
    "translation": "تہٕ  تِمہٕ  گرَن  منٛز  روزن  واجِنہِ  بُڈٕ  خاتونہٕ  یِمن  (وۅنۍ)  نکاحٕچ  خوٲہش  روٗز  نہٕ  تِمن  پیٚٹھ  چُھنہٕ  اَتھ  کتھہِ  منٛز  کانٛہہ  گناہ  زِ  تِم  کڑن  پنٕنۍ  (پیٚٹھِم  ولنٕکۍ  ہُریمانہٕ)  پلو  نیبربشرطیکہ  تِمہٕ  (تہِ)  بنن  نہٕ  پنٕنۍ  زینت  ظٲہر  کرن  واجنہِ،تہٕ  ہرگاہ  تِمہٕ  (مزید)  پرہیزگٲری  ورتاون  (یعنی  ہُریمانہٕ  ولنٕکۍ  پلو  تہِ  کڑن  نہٕ)  تیٚلہِ  چُھ  تِہِندِ  خٲطرٕ  بہتر،تہٕ  اللہ  تعالیٰ  چُھ  وارٕ  پٲٹھۍ  بوزن  وول  زانن  وول۔"
  },
  {
    "verse_id": 61,
    "translation": "أنِس  پیٚٹھ  چھَنہٕ  کانٛہہ  رکاوٹ  تہٕ  نَہ  چُھ  لٔنگِس  پیٚٹھ  کانٛہہ  حرج  تہٕ  نَہ  چُھ  بیمارس  پیٚٹھ  کانٛہہ  گناہ  تہٕ  نَہ  چُھ  پانہٕ  تُہٕندِ  خٲطرٕ  (کانٛہہ  عٲب)  زِ  تۆہۍ  کھیٚیِو  پننین  گرَن  منٛز  (کھیٚن)  یا  پننیٚن  مٲلِس  بُڈِ  بب  سٕندیٚن  گرَن  منٛز  یا  پننیٚن  ماجن  ہٕندیٚن  گرَن  منٛز  یا  پننین  باین  ہنٛدین  گرَن  منٛز  یا  پننین  بیٚنیٚن  ہٕندیٚن  گرَن  منٛز  یا  پننیٚن  پیٚترن  ہٕندیٚن  گرَن  منٛزیا  پننیٚن  پۅپھن  ہٕندیٚن  گرَن  منٛزیا  پننیٚن  مامن  ہٕندیٚن  گرَن  منٛزیا  پننیٚن  ماسن  ہٕندیٚن  گرَن  منٛزیایِمن  گرَن  ہٕنزٕ  کُنزٕ  تُہٕندِس  ورتاوس  منٛزچھے٘  (یعنی  یِمن  منٛز  تِہِندیٚن  مٲلکن  ہٕندِ  طرفہٕ  تۅہیہِ  پۯتھ  قسمہٕ  کہ  ورتاوُک  اجازت  چُھ)  یا  پننیٚن  دوستن  ہٕندیٚن  گرَن  منٛز (چُھنہٕ  کھیٚن  کھیٚنس  منٛز  پرواے)،  توہیہِ  پیٚٹھ  چُھنہٕ  اَتھ  کتھہِ  منٛز  کانٛہہ  گناہ  زِ  تۆہۍ  سٲری  کھیٚیِو  یِکہٕ  وٹہٕ  یا  (کھیٚیِو)  بیۆن  بیۆن،  پتہٕ  ییٚلہِ  تۆہۍ  گرَن  منٛز  اژان  ٲسِوتیٚلہِ  ٲسِو  پننیٚن  (بٲژن)  سلام  ونان  (یہِ)  چُھ  اللہ  تعالیٰ  سٕندِ  طرفہٕ  بابرکت  پٲکیزٕہ  دعا،  یِتھہٕ  پٲٹھۍ  چُھ  اللہ  تعالیٰ  پنٕنۍ  آیات  کران  تۅہیہِ  پیٚٹھ  واضح  تاکہ  تۆہۍ  ہیٚکِو  (شریعتٕکۍ  احکام  تہٕ  زندگی  ہٕندۍ  آداب)  سمجھِتھ۔"
  },
  {
    "verse_id": 62,
    "translation": "ایمان  وٲلۍ  چِھ  تِمَے  لُکھ  یِمو  اللہ  تعالیٰ  ہس  پیٚٹھ  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  ایمان  چُھ  اۆنمُت  تہٕ  ییٚلہِ  تِم  تۅہیہِ  سٍتۍ  کُنہِ  تِژِھہ  (اجتمٲعی)  کامہِ  پیٚٹھ  حٲضرسپدن  یۅسہٕ  (لُکن)  یکجا  کرن  واجِنۍ  آسہِ  تیٚلہِ  مَہ  نیٖرِو  تَتہِ  (یعنی  اُمّتس  منٛز  اجتماعیت  تہٕ  وحدت  پٲدٕ  کرنہٕ  چہ  کامہِ  منٛز  گٔژِھو  وَژِھہ  وٲنِجہِ  شریک)  یۆت  تام  نہٕ  تِم  (کُنہِ  خاص  عذرٕ  کِنۍ)  تۅہیہِ  اجازت  ہیٚن، (اے  رسولِ  معظم!)  بے  شک  یِم  لُکھ  (تۅہی  حٲکم  تہ  چھَپن  جاے  زٲنِتھ)  تۅہیہِ  اجازت  چِھ  منگان  تِمے  لُکھ  چِھ  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  ایمان  تھاون  وٲلۍ،  پتہٕ  ییٚلہِ  تِم  تۅہیہِ  پننہِ  کُنہِ  کامہِ  (گژھنہٕ)  خٲطرٕ  اجازت  یژھن  تیٚلہِ  چِھو  تۆہۍ  (حاکم  تہٕ  مختار) یِمَو  منٛزٕ  یس  ییٚژِھو  (تس)  دِیِو  اجازت  تہٕ  تِہِندِخٲطرٕ  مٔنگِو  (پننہِ  مجلسہِ  نِشہِ  اجازت  ہیٚتھ  گژھنس  پیٚٹھ  تہِ)  اللہ  تعالیٰ  ہس  مغفرت  (زِ  یِژِی  کتھہِ  پیٚٹھ  تہِ  گٔژھۍنہٕ  رٹنہ  ینۍ)،  بے  شک  چُھ  اللہ  تعالیٰ  بۆڈ  بخشن  وول  سیٚٹھاہ  مہربان۔"
  },
  {
    "verse_id": 63,
    "translation": "(اے  مسلمانو!)  تۆہۍ  مَہ  سمجھِو  رسول  سُنٛد  ناد  دِیُن  پانہٕ  وٲنۍ  اَکھ  أکِس  ناد  دِیُن  ہیوٗ  (ییٚلہِ  رسولِ  اکرم  صلی  اللہ  علیہ  وسلمس  ناد  دِیُن  تُہٕندِس  باہمی  نادس  ہیوٗ  چُھنہٕ  تیٚلہِ  کِتھہٕ  پٲٹھۍ  ہیٚکہِ  خۅد  رسول  صلی  اللہ  علیہ  وسلمن  ہٕنز  ذاتِ  گرامی  تۅہیہِ  ہِش  ٲسِتھ)،  بے  شک  چُھ  اللہ  تعالیٰ  تِتھیٚن  لُکن (وارٕ  پٲٹھۍ)  زانان  یِم  تۅہیہِ  منٛزٕ  اَکھ  أکِس  ژھایہِ  روٗزِتھ (دربارِ  رسالت  نِشہِ) ژوٗرِ  پٲٹھۍ  چِھ  نیران،لہٰذا  کھوٗژِن  تِم  لُکھ  یِم  رسول  (صلی  اللہ  علیہ  وسلم)  سٕندِ  س  (ادب  کِس)  حکمس  خلاف  ورزی  چِھ  کران  زِ  (دنیاسٕے  منٛز)  واتہِ  تِمن  کانٛہہ  آفت  یا  واتہِ  (ٲخرتس  منٛز)  تِمن  پیٚٹھ  دگ  تُلوُن  عذاب۔"
  },
  {
    "verse_id": 64,
    "translation": "خبردار!  یِکینٛژھاہ  آسمانن  تہٕ  زمینس  منٛز  چُھ  (سورُے)  چُھ  اللہ  تعالیٰ  سُندُے،  سُہ  چُھ  یقینا  زانان  یَتھ  حالس  پیٚٹھ  تۆہۍ  چِھو  (ایمانس  پیٚٹھ  چِھوٕ  کِنہٕ  منافقتس  پیٚٹھ  چِھو)،  تہٕ  ییٚمہِ  دۅہ  لُکھ  تس  کُن  واپس  یِن  نِنہٕ  پتہٕ  وَنہِ  سُہ  تِمن  یِکینٛژھاہ  تِم  کران  کراوان  ٲسۍ،  تہٕ  اللہ  تعالیٰ  چُھ  پۯتھ  چیزس  وارٕ  پٲٹھۍ  زانن  وول۔"
  }
]