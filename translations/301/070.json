[
  {
    "verse_id": 1,
    "translation": "أکۍ  سٲیلن  پُرٛوژھ  عناد  و  انکارٕ  کِنۍ  تتھ  عذابس  متعلق،"
  },
  {
    "verse_id": 2,
    "translation": "یُس  کٲفرن  پٮ۪ٹھ  ضرور  واقع  سپدٕوُن  چھُ  (سُہ  شخص  سوال  کروُن  اوس  کافرو  أندرٕہ  نضر  بن  الحارث،  سُے  لوٚگ  دَپنہِ  گستا  خانہ  اللھم  اِن  کانَ  ھٰذا  ھو  الحق  من  عندِک  فَامتِر  عَلَینا  حِجَارَۃ  الخ،)  یتھ  عذابس  نہٕ  کانٛہہ  اکھہَ  پتھ  ہیٚکہِ  رٔٹِتھ۔"
  },
  {
    "verse_id": 3,
    "translation": "سُے  عذاب  چھُ  واقع  سپدٕوُن  تَس  پروردِگارٕ  سٕندِ  طرفہٕ  یُس  آسمانن  ہُنٛد  مٲلک  چھُ۔  (یِم  آسمان  اَکھ  أکِس  پٮ۪ٹھ  چھِ  درجہٕ  بدرجہٕ  ہیرٕ  پاویٚن  ہٕندۍ  پٲٹھۍ۔)"
  },
  {
    "verse_id": 4,
    "translation": "یِمَو  ہیرَو  کِنۍ  ملٲیک  تہٕ  با  ایمانن  ہٕندۍ  روح  چھِ  تَس  نِشہِ  کھسان۔  (تس  نِشہِ  کھسنہٕ  اندرٕ  چھِ  مُراد  تِم  چھِ  عالمِ  بالاہس  اندر  تتھ  مقامس  واتان  یُس  تِہندِ  عروجُک  نہایت  مقرر  کرنہٕ  آمُت  چُھ۔  چونکہ  اَمہِ  تِہندِ  کھسنٕچ  وَتھ  چھےٚ  آسمان،  اَمی  آو  تِمن  وَننہٕ  معارِج۔  معارِج  چھُ  جمعِ  معراج،  معراج  چھِ  ونان  ہیرِ۔  سُے  عذاب  ییٚمیُک  کٲفر  پٕرٛژھان  چھِ،)  سُہ  عذاب  سپدِ  واقع  تتھ  دۅہس  اندر  ییٚمیُک  مقدار  تہٕ  مدت  آسہِ  دنیاہٕک  پنژاہ  ساس  ؤری۔  (سُہ  دۅہ  گوٚو  قیامتُک  دۅہ،  بیٚیِس  آیہ  کریمس  منٛز  چھُ  اللہ  تعالیٰ  فرماوان  ﴿کَان  مِقدارُہ  ألفَ  سنتہ  مِمّا  تَعدّون﴾  یعنی  قیامت  کہ  دۅہُک  مقدار  آسہِ  اَکھ  ساس  ؤری  تِمَو  ؤرِیو  أندرٕہ  یِم  توٚہۍ  گٕنزران  تہٕ  شمار  کران  چھِو۔  یہِ  تفاوت  آسہِ  کٲفرن  ہٕندیو  احوالو  موجوب،  کٲنسہِ  سپدِ  محسوس  سُہ  دۅہ  زِیوٗٹھ  أکِس  ساسس  ؤرِیَس  برابر،  کٲنسہِ  یِیہِ  بوزنہٕ  سُہ  دۅہ  سختی  تہٕ  بے  چینی  مۅکھہٕ  پنژاہ  ساس  ؤری  مگر  با  ایمانن  سپدِ  سُہ  دۅہ  محسوس  أکِس  فرض  نٮ۪مازِ  برابر،  تِی  فرموو  حضرت  نبی  کریمنؐ۔  ییٚلہِ  کٲفرن  عذاب  ضرور  واقع  سپدِ)"
  },
  {
    "verse_id": 5,
    "translation": "پس  کٔرِو  توٚہۍ  یا  رسول  اللہؐ  کٲفرن  ہٕندِس  مخالفتس  پٮ۪ٹھ  پوٗرٕ  صبر،  (تِیتھُے  صبر  یَتھ  سٍتۍ  نہٕ  کُنہِ  قسمٕچ  شکایت  آسہِ  یعنی  تِہِندِس  کفرس  تہٕ  مخالفت  کرنس  پٮ۪ٹھ  گژِھہ  نہٕ  تُہُند  دل  تنگ  سپدِتھ  شکایت  کرُن  بلکہ  گژِھہ  تُہُند  یہِ  کتھ  زٲنِتھ  پوٗرٕ  صبر  و  تحمل  کرُن  کہ  تِمن  یِیہِ  ضرور  اَتھ  کفر  و  مخالفتس  پٮ۪ٹھ  سزا  دِنہٕ  قیامتُک  دوہ۔)"
  },
  {
    "verse_id": 6,
    "translation": "تِم  چھِ  تتھ  دۅہس  وُچھان  تمیُک  اعتقاد  تہٕ  پژھ  نہ  آسنہٕ  مۅکھہٕ  دوٗر  تہٕ  بعید۔"
  },
  {
    "verse_id": 7,
    "translation": "أسۍ  چھِن  وُچھان  سۅ  قیامت  نزدیک۔  (کیازِ  اَسہِ  چھُ  معلوم  سۅ  سپدِ  ضرور  واقع۔)"
  },
  {
    "verse_id": 8,
    "translation": "(سُہ  عذاب  سپدِ  واقع  تِمن  کٲفرن  پٮ۪ٹھ  تَمہِ  دۅہ)  ییٚمہِ  دۅہ  آسمانُک  رنگ  آسہِ  پٔلِم  ہیوٗ  کِرٛہُن۔"
  },
  {
    "verse_id": 9,
    "translation": "بیٚیہِ  آسن  کوہ  دوننہٕ  آمُت  رونگمُت  پھمب  ہِۍ،  (تَمہِ  چے  لِشہٕ  آسن   وُڈان۔)"
  },
  {
    "verse_id": 10,
    "translation": "تَمہِ  دۅہ  آسہِ  نہٕ  کانٛہہ  دوس  کٲنسہِ  دوستس  پٕرٛژھان  تہِ۔"
  },
  {
    "verse_id": 11,
    "translation": "اَکھ  أکِس  آسن  بوزنہٕ  یِوان  مگر  کٲنسہِ  آسہِ  نہٕ  کٲنسہِ  ہٕنز  ہمدردی،  پرٛتھ  أکِس  آسہِ  پننی  پننی  پریشٲنی،  تَمہِ  دۅہ  کرِ  مجرم  یعنی  کٲفر  تمنا  ہرگاہ  تَمہِ  دۅہ  کہ  عذاب  نِشہِ  بچنہٕ  خٲطرٕ  مےٚ  پییہِ  ہے  فِدیہِ  تہٕ  بدلہٕ  دِیُن،  پنٕنۍ  نیچِوۍ  تہٕ  گبر،"
  },
  {
    "verse_id": 12,
    "translation": "بیٚیہِ  پنٕنۍ  آشِنۍ  بیٚیہِ  پنُن  بوے،"
  },
  {
    "verse_id": 13,
    "translation": "بیٚیہِ  پنُن  سورُے  قبیلہٕ  کرٛون  یُس  دنیاہس  اندر  مصیبت  کہ  وقتہٕ  تس  پناہ  دِوان  اوس،"
  },
  {
    "verse_id": 14,
    "translation": "بیٚیہِ  تِم  سٲری  لوٗکھ  یِم  دنیاہس  اندر  چھِ،  سُے  فِدیہِ  تہٕ  بدلہٕ  دِنُے  مےٚ  نجات  دِیہِ  ہے  (یعنی  تَمہِ  دۅہ  آسہِ  تَمہِ  قسمٕچ  نفسا  نفسی  کہ  پرٛتھ  اَکَھہ  آسہِ  پننی  فکر  کران۔  دنیاہس  اندر  یِہندِ  خٲطرٕ  زُو  دِوان  اوس  تَمہِ  دۅہ  کرِ  تمنا  کہ  ہرگاہ  یِمے  میانہِ  بدل  لگہٕ  ہن  بہٕ  گوٚژُھس  مۅکلُن۔  اللہ  تعالیٰ  فرماوان)"
  },
  {
    "verse_id": 15,
    "translation": "تہِ  بنہِ  نہٕ  ہرگز  یعنی  کانٛہہ  ہیٚکہِ  نہٕ  لٔگِتھ  کٲنسہِ  ہندِ  بدلہٕ،  بے  شک  سُہ  جہنم  چھُ  شولہٕ  ماران  تہٕ  ریٚہہ  تراوان۔"
  },
  {
    "verse_id": 16,
    "translation": "یُس  تِمن  بُتھیُک  مٕسلہٕ  تانۍ  زالہِ۔"
  },
  {
    "verse_id": 17,
    "translation": "سُے  جہنم  دِیہِ  پانے  ناد  تَس  شخصس  ییٚمۍ  دنیاہس  اندر  پٔزِس  کُن  تھر  پھِرمٕژ  آسہِ۔  خداے  سٕنزِ  فرماں بردٲری  نِشہِ  بُتھ  پھیُرمُت  آسہِ۔"
  },
  {
    "verse_id": 18,
    "translation": "بیٚیہِ  آسیٚن  لوٗکن  ہُنٛد  حق  کھے  کھے  مال  جمع  کوٚرمُت،  (سُے  آسیٚن  صندوقن  تہٕ  شِستٕرویٚن  الماریٚن  اندر  رٲچھ  کٔرِتھ  تھوومُت۔)"
  },
  {
    "verse_id": 19,
    "translation": "بے  شک  انسان  چھُ  پٲدٕہ  کرنہٕ  آمُت  بے  صبر  تہٕ  کم  ہمت۔"
  },
  {
    "verse_id": 20,
    "translation": "ییٚلہِ  تَس  سختِیَہ  تہٕ  مصیبتَہ  واتان  چھُ  تَمہِ  ساعتہٕ  چھُ  ژہٹہٕ  ژہٹہٕ  تہٕ  جزع  و  فزع  کران۔"
  },
  {
    "verse_id": 21,
    "translation": "توپتہٕ  ییٚلہِ  تَس  کانٛہہ  خیرَہ  واتان  چھُ  تَمہِ  ساعتہٕ  چھُ  خیرچو  کامیٚو  نِشہِ  پتھ  روزان۔"
  },
  {
    "verse_id": 22,
    "translation": "مگر  چھِ  یِمو  عذابو  نِشہِ  مستثنیٰ  تِم  با  ایمان  لوٗکھ  یِم  پننیٚن  نٮ۪مازن  پٮ۪ٹھ  برابر  توجّہ  تہٕ  ڈاڈ  کرٕوُنۍ  چھِ۔"
  },
  {
    "verse_id": 23,
    "translation": "بیٚیہِ  چھِنہٕ  نٮ۪مازِ  اندر  بیٚیہِ  کُنہِ  چیزس  کُن  توجّہ  کران۔"
  },
  {
    "verse_id": 24,
    "translation": "بیٚیہِ  تِم  با  ایمان  یِہندِس  مال  و  دولتس  اندر  مقرر  حق  چھُ،"
  },
  {
    "verse_id": 25,
    "translation": "منگہٕ  وُنیٚن  خٲطرٕ  تہِ  نَہ  منگہٕ  وُنیٚن  ہندِ  خٲطرٕ  تہِ  (یعنی  زکوٰۃ  علاوٕہ  تہِ  چھِ  تِم  پنُن  مال  خرچ  کران  رٕژن  رٕژن  وَتن  اندر۔)"
  },
  {
    "verse_id": 26,
    "translation": "بیٚیہِ  یِم  لوٗکھ  قیامت  کِس  دۅہس  تصدیق  تہٕ  پژھ  چھِ  کران۔"
  },
  {
    "verse_id": 27,
    "translation": "بیٚیہِ  یِم  پننِس  پروردِگارٕ  سٕندِس  عذابس  کھۅژٕوُنۍ  چھِ۔"
  },
  {
    "verse_id": 28,
    "translation": "بے  شک  تِہندِس  پروردگارٕ  سُنٛد  عذاب  چھُ  خطرناک  چیزَہ  ییٚمہِ  نِشہِ  نہٕ  بے  خوف  روزُن  شوٗبہِ۔"
  },
  {
    "verse_id": 29,
    "translation": "بیٚیہِ  یِم  لوٗکھ  پننیٚن  سترٕچَن  جاین  حرامہٕ  نِشہِ  رٲچھ  کران  چھِ۔"
  },
  {
    "verse_id": 30,
    "translation": "مگر  چھِنہٕ  رٲچھ  کران  سترٕچَن  جاین  پننیٚن  مَنکُوحَہ  زنانن  نِشہِ  بیٚیہِ  تِمن  زنانن  نِشہِ  یِمن  تِم  بَمِلکِ  یَمِین  مٲلک  آسن  یعنی  شرعی  کنیزن  نِشہِ  کیازِ  تِمن  چھُنہٕ  تَمہِ  خٲطرٕ  کانٛہہ  باز  خواست۔"
  },
  {
    "verse_id": 31,
    "translation": "وۅنۍ  یُس  شخصَہ  پنٕنۍ  شہوت  پوٗرٕ  کرنہٕ  خٲطرٕ  یِمو  دۅیو  حلال  صورتو  ورٲے  بیٚیہِ  کانٛہہ  حرام  صورتَہ  ژھانڈِ  تہٕ  اختیار  کرِ  پننہِ  نفسٕچ  خواہش  پوٗرٕ  کرنہٕ  خٲطرٕ،  پس  کیا  گٔے  تِمے  لوٗکھ  حدِ  شرعی  نِشہِ  ڈلہٕ  وُنۍ۔"
  },
  {
    "verse_id": 32,
    "translation": "بیٚیہِ  یِم  لوٗکھ  پننیٚن  امانتن  یِم  تِمن  سپرد  کرنہٕ  آسن  آمٕتۍ  بیٚیہِ  پننیٚن  عہدن  رٲچھ  کرٕوُنۍ  تہٕ  خیال  تھاوٕوُنۍ  آسن۔"
  },
  {
    "verse_id": 33,
    "translation": "بیٚیہِ  یِم  پننیٚن  گوٲہِیَن  پٮ۪ٹھ  ثٲبت  تہٕ  مضبوط  روزٕوُنۍ  آسن،  (تِمن  منٛز  آسن  نہٕ  کمی  یا  زیادتی  کران  یا  کٲنسہِ  ہُنٛد  رعایت  کٔرِتھ  کانٛہہ  کتھہَ  کھٹان۔)"
  },
  {
    "verse_id": 34,
    "translation": "بیٚیہِ  یِم  پننیٚن  فرض  نٮ۪مازن  پٮ۪ٹھ  پابندی  کران  چھِ۔"
  },
  {
    "verse_id": 35,
    "translation": "یِمنٕے  لوٗکن  کیا  یِیہِ  جنتن  اندر  تعظیم  و  تکریم  کرنہٕ،  (تِم  چیز  یِم  سعادت  و  شقاوتٕکۍ  موجب  چھِ  تِم  ییٚلہِ  بہ  وضاحت  بیان  کرنہٕ  آے۔)"
  },
  {
    "verse_id": 36,
    "translation": "پَس  کیا  سنا  گوٚو  کٲفرن  کہ  تِم  چھِ  تۅہیہِ  برونٛٹھ  کِنۍ  استہزا  تہٕ  ٹھٹھہٕ  پٲٹھۍ  دورٕ  دور  تہٕ  اورٕ  یور  کران۔"
  },
  {
    "verse_id": 37,
    "translation": "دٔچِھنۍ  تہٕ  کھووٕرۍ  چھِ  انکار  و  تکذیب  کرنہٕ  خٲطرٕ  ڈِھپرِ  کران۔"
  },
  {
    "verse_id": 38,
    "translation": "کیا  اَتھ  استہزا  و  انکار  کرنس  پٮ۪ٹھ  چَھا  تِمن  شانٛکھ  کہ  تِمو  اندرٕ  پرٛتھ  اَکھہَ  کیا  یِیہِ  واتناونہٕ  نعمتن  ہٕندِس  جنتس  اندر؟"
  },
  {
    "verse_id": 39,
    "translation": "تہِ  بنہِ  نہٕ  ہرگز  کُنہِ  صورتس  اندر،  (کیازِ  تِمو  چھےٚ  کرِمژٕ  تِمہٕ  کامہِ  یِمہٕ  سزاوارِ  نار  چھےٚ۔  تہِ  ٲسِتھ  کِتھہٕ  پٲٹھۍ  واتن  تِم  جنتس۔  جنتس  واتن  تِمے  لوٗکھ  یِمَو  تِمہٕ  کامہِ  کرِمَژٕ  آسن  یِمہٕ  سزاوارِ  جنت  چھےٚ۔  وۅنۍ  گوٚو  تِہُند  انکارِ  معاد  یعنی  مرنہٕ  پتہٕ  بیٚیہِ  دوبارٕہ  پٲدٕہ  سپدنس  انکار  کرُن،  تہِ  چھِ  تِم  کران  بے  وقوفی  سببہٕ،  تِم  چھِنہٕ  زانان  تِم  کتھ  چیزس  آے  پٲدٕہ  کرنہٕ  گۅڈٕ۔)  بے  شک  اَسہِ  کٔرۍ  تِم  پٲدٕ  تتھ  چیزس  ییٚمِچ  تِمن  خبرٕے  چھےٚ۔  (سُہ  گوٚو  آبِ  نطفہٕ  مگر  تامل  تہٕ  غور  چھِنہٕ  کران  کہ  یَتھ  آبِ  نطفس  انسان  آو  پٲدٕ  کرنہٕ  تتھ  ٲسنہٕ  حیات  تہٕ  زندگی  نکھہٕ  پٔچمٕژ۔  تتھ  ییٚلہِ  اللہ  تعالیٰ  ہن  انسان  پٲدٕ  کوٚر،  وۅنۍ  یۅسہٕ  مِیٔژ  یا  دۅدریمژٕ  أڈِجہِ  یِمن  کینٛہہ  کالَہ  حیاتُک  تہٕ  زندگی  ہُنٛد  تعلق  روٗدمُت  چھُ  تتھ  کیازِ  ہیکہِ  نہٕ  اللہ  تعالیٰ  بیٚیہِ  دوبارٕہ  زندٕہ  کٔرِتھ،  یہِ  تِہُند  ناممکن  تہٕ  محال  زانُن  گٔیہِ  تِہنز  بے  وقوفی۔)"
  },
  {
    "verse_id": 40,
    "translation": "توپتہٕ  چھُس  بہٕ  قسم  ہاوان  مَشرقن  تہٕ  مَغربن  ہٕندِس  پروردِگارٕ  سُنٛد  یعنی  بہٕ  چھُس  پننہِ  ذاتِ  پاکُک  قسم  ہاوان  کہ  اَسہِ  چھےٚ  ضرور  قدرت۔"
  },
  {
    "verse_id": 41,
    "translation": "یَتھ  کتھہِ  پٮ۪ٹھ  کہ  تِہنزِ  جایہِ  تہٕ  تِمن  بدل  انوکھ  أسۍ  دنیاہسٕے  اندر  تِم  لوٗکھ  یِم  تِہندِ  کھۅتہٕ  بہتر  آسن  یعنی  پٲدٕ  کروکھ۔  أسۍ  چھِنہٕ  تَمہِ  نِشہِ  عٲجز،  اَسہِ  نِشہِ  چھُ  نٔوۍ  مخلوق  پٲدٕ  کرٕنۍ  آسان،  توٚہۍ  دوبارٕہ  پٲدٕ  کرٕنۍ  کیا  مشکل  چھُ  سانہِ  خٲطرٕ۔  (وۅنۍ  ہرگاہ  یِم  لوٗکھ  اَمہِ  انکار  و  عنادٕ  نِشہِ  باز  یِن  نہٕ)"
  },
  {
    "verse_id": 42,
    "translation": "تیٚلہِ  ترٲوِیوٗکھ  توٚہۍ  تِم  أتھۍ  پننِس  شغلس،  بے  ہوٗدٕہ  کتھہٕ  کرنس  تہٕ  گِندنس  سٍتۍ  یوٚت  تانۍ  سمکھن  تِم  تتھ  دۅہس  ییٚمیُک  تِمن  وعدٕہ  کرنہٕ  یِوان  چھُ  یعنی  قیامت  کِس  دۅہس۔"
  },
  {
    "verse_id": 43,
    "translation": "ییٚمہِ  دۅہ  نیرن  تِم  قبرو  أندرٕہ  دوران  دوران  زَن  تِم  آسن  کُنہِ  نشانس  کُن  برونٛٹھ  واتنس  اندر  مان  مان  کران۔"
  },
  {
    "verse_id": 44,
    "translation": "بۅن  کُن  آسن  أچھ  تِہنزٕ  شرمندگی  سببہٕ،  وَلنہٕ  آسیٚکھ  آمٕژ  ذلت  تہٕ  خوٲری،  یۅہے  کیا  گوٚو  سُہ  دۅہ  ییٚمیُک  تِمن  وعدٕہ  اوس  یِوان  تھاونہٕ۔"
  }
]