[
  {
    "verse_id": 1,
    "translation": "فجرُک  قسم،"
  },
  {
    "verse_id": 2,
    "translation": "تہٕ  داہن  رٲژن  ہُنٛد،"
  },
  {
    "verse_id": 3,
    "translation": "بیٚیہِ  جُفتُک  تہٕ  طاقُک،"
  },
  {
    "verse_id": 4,
    "translation": "تہٕ  رٲژ  ہُنٛد  ییٚلہِ  سۅ  رخصت  آسہِ  ہیٚوان  سپدُن،"
  },
  {
    "verse_id": 5,
    "translation": "کیا  اَتھ  منٛز  چھا  کٲنٛسہِ  صاحبِ  عقل  ﴿انسان﴾  سٕنٛدِ  خٲطرٕ  کانٛہہ  قسم  ﴿ہاونٕچ  ضرورت﴾؟  ﴿یِنہٕ  والیٚن  آیتَن  پیٚٹھ  ییٚلہِ  انسان  غور  کران  چُھ،  صاف  چُھ  باسان  زِ  رسول  اللہ  صلی  اللہ  علیہ و سلمن  تہٕ  کٲفرن  درمیان  چُھ  جزا  تہٕ  سزا  کِس  مسلس  پیٚٹھ  بحث  سپدان  اوسمُت،  یَتھ  منٛز  رسولُ  اللہؐ  اَتھ  کتھہِ  ثابت  کران  ٲسۍ  تہٕ  کٲفر  ٲسۍ  اتھ  انکار  کران۔  اَتھ  پیٚٹھ  آو  ژۅن  چیزن  ہُنٛد  قسم  ہٲوِتھ  فرماونہٕ  زِ  اَتھ  حق  چہ  کتھہِ  پیٚٹھ  شہادت  دِنہٕ  خٲطرٕ  چھا  اَمہِ  پتہٕ  بیٚیہِ  کُنہِ  قسمٕچ  ضرورت  روزان؟﴾"
  },
  {
    "verse_id": 6,
    "translation": "کیا  تۅہیِہ  وُچُھونا  تُہٕنٛدۍ  ربن  کیا  برتاو  کوٚر  ﴿قومِ﴾  عادس  سٍتۍ۔"
  },
  {
    "verse_id": 7,
    "translation": "﴿یعنی﴾  تٔھدۍ  ستوٗن  ﴿بناوَن﴾  والیٚن  عادِ  اِرمن  سٍتۍ۔"
  },
  {
    "verse_id": 8,
    "translation": "تِمن  ہیوٗ  اوس  نہٕ  کانٛہہ  قوم  دُنیاہس  اندر  پٲدٕ  کرنہٕ  آمُت؟"
  },
  {
    "verse_id": 9,
    "translation": "بیٚیہِ  ثموٗدَس  سٍتۍ  یِمَو  وٲدی  اندر  بال  ٲسۍ  گٔرِمٕتۍ؟"
  },
  {
    "verse_id": 10,
    "translation": "تہٕ  میخہٕ  وٲلِس  فرعونس  سٍتۍ؟"
  },
  {
    "verse_id": 11,
    "translation": "یِم  ٲسۍ  تِم  لُکھ  یِمَو  دُنیاکیٚن  مُلکن  اندر  سیٚٹھاہ  سرکشی  ٲس  کٔرمٕژ۔"
  },
  {
    "verse_id": 12,
    "translation": "تہٕ  تِمن  منٛز  اوسُکھ  واریاہ  فساد  پٔھہلوومُت۔"
  },
  {
    "verse_id": 13,
    "translation": "ٲخر  کار  وول  تُہٕنٛدۍ  ربن  تِمن  عذابُک  کوڑٕ۔"
  },
  {
    "verse_id": 14,
    "translation": "حقیقت  چھےٚ  یِہ  زِ  تُہُنٛد  رب  چُھ  زاگ  لٲگِتھ  بِہِتھ۔  ﴿زاگ  چِھ  تتھ  جایِہ  ونان  یتھ  جایِہ  کانٛہہ  شخص  کٲنٛسہِ  ہٕنٛدِس  انتظارس  منٛز  اَمہِ  غرضہٕ  کٔھٹِتھ  چُھ  روزان  زِ  ییٚلہِ  سُہ  میٲنِس  زَدس  منٛز  یِیہِ  تمی  وقتہٕ  کرس  بٕہ  حملہٕ۔  انجامہٕ  نِشہِ  غٲفل،  بے  فکری  سان  چُھ  سُہ  اَپٲرۍ  نیران  تہٕ  اچانک  چُھ  شکار  گژھان۔  یٔہے  صورتِ  حال  چھےٚ  خدایس  مقابلہٕ  تِمن  ظٲلِمن  ہٕنٛز  یِم  دُنیاہس  اندر  فسادُک  طوفان  چِھ  برپا  کٔرِتھ  تھاوان،  تہٕ  تِمن  چُھنہٕ  اَمیُک  کانٛہہ  احساس  آسان  زِ  خداے  تہِ  چُھ  کانٛہہ  یُس  یِہٕنٛزٕ  حرکتہٕ  وُچھان  چُھ۔  تِم  چِھ  کھۅژنہٕ  ورٲے  دۅہ  کھۅتہٕ  دۅہ  زیادٕہ  زیادٕہ  غلطیِہ  کران۔  یوٚت  تام  زَن  سُہ  حد  چُھ  واتان  ییٚمہِ  برونٛہہ  اللہ  تعالیٰ  یِمن  چُھنہٕ  یَژھان  گژھنہٕ  دُین،  تمی  ساعتہٕ  چُھ  یِمن  پیٚٹھ  اچانک  عذابُک  کوڑٕ  وَسان۔﴾"
  },
  {
    "verse_id": 15,
    "translation": "مگر  انسان  سُنٛد  حال  چُھ  یِہ  زِ  ییٚلہِ  أمۍ  سُنٛد  رب  أمِس  آزمٲیشہِ  منٛز  ترٛاوان  چُھ  تہٕ  أمِس  چُھ  عزت  تہٕ  نعمت  دِوان،  تیٚلہِ  چُھ  سُہ  ونان  زِ  پنٕنۍ  ربن  بنوونَس  بٕہ  عزت  دار۔"
  },
  {
    "verse_id": 16,
    "translation": "ییٚلہِ  سُہ  أمِس  آزمایِشہِ  منٛز  ترٛاوان  چُھ  تہٕ  أمۍ  سُنٛد  رزق  چُھ  أمِس  تنگ  کران،  تیٚلہِ  چُھ  وَنان  بٕہ  کوٚرنس  پنٕنۍ  ربن  ذلیل۔  ﴿یعنی  یِہ  چُھ  انسان  سُنٛد  مادٕہ  پرستانہٕ  زندگی  ہُنٛد  نظریِہ۔  یتھ  دُنیاہس  اندر  مال  و  دولت  تہٕ  منصب  اقتدار  حٲصل  گژھنس  چُھ  سُہ  عزت  تہٕ  حٲصل  نہ  گژھنس  چُھ  ذلت  سمجھان۔  حالانکہ  اصل  حقیقت  یتھ  نہٕ  یِہ  سمجھان  چُھ  چھےٚ  یِہ  زِ  دُنیاہس  اندر  یَس  یِکینٛژھاہ  اللہ  تعالیٰ ہن  عطا  کوٚر،  تہِ  کوٚرنس  آزمٲیِشہِ  خٲطرٕ۔  دولت  تہٕ  اقتدار  تہِ  چُھ  آزمٲیش  تہٕ  غریبی  تہِ  چھےٚ  آزمٲیش۔﴾"
  },
  {
    "verse_id": 17,
    "translation": "ہرگز  نہ،  بلکہ  توٚہی  چِھو  نہٕ  یتیمس  سٍتۍ  عزتُک  سلوک  کران۔"
  },
  {
    "verse_id": 18,
    "translation": "تہٕ  اکھ  أکِس  چِھو  نہٕ  مسکین  سٕنٛدِس  کھیاونس  پیٚٹھ  رغبت  پٲدٕ  کران۔"
  },
  {
    "verse_id": 19,
    "translation": "تہٕ  میراثُک  سورُے  مال  چِھو  سۅمبرٲوِتھ  کھیوان۔"
  },
  {
    "verse_id": 20,
    "translation": "بیٚیہِ  چِھو  مال  کِس  محبتس  منٛز  بےٚ وایِہ  گرفتار۔"
  },
  {
    "verse_id": 21,
    "translation": "ہرگز  نہ  ﴿یعنی  تُہنٛد  یِہ  خیال  چُھ  غلط  زِ  توٚہۍ  کٔرِو  دُنیاہس  منٛز  یِہ  سورُے  کینٛژھاہ  تہٕ  اَمہِ  چِہ  پرٛژھگارِ  ہُنٛد  وقت  یِیہِ  نہٕ  زانٛہہ،  باز  پُرس  سپدِ  ضرور﴾  ییٚلہِ  زمینس  پیوٚٹُھس  پیٚٹھ  دٔگۍ  دٔگۍ  سیٚکہِ  پٔھلۍ  یِن  بناونہٕ۔"
  },
  {
    "verse_id": 22,
    "translation": "تہٕ  تُہُنٛد  رب  سپدِ  جلوہ  افروز  اَتھ  حالتس  اندر  زِ  فرشتہٕ  آسن  صف  در  صف  کھڑا۔"
  },
  {
    "verse_id": 23,
    "translation": "تہٕ  جہنم  یِیہِ  اَمہِ  دۅہ  برونٛہہ  کُن  اَننہٕ،  تَمہِ  دۅہ  یِیہِ  انسانس  سمجھ،  تہٕ  تَمہِ  ساعتہٕ  کیا  فٲیدٕہ  چُھ  تٔمۍ  سٕنٛدِس  سمجھنس؟"
  },
  {
    "verse_id": 24,
    "translation": "سُہ  وَنہِ  زِ  کاش  مےٚ  آسہِ ہے  پننہِ  زندگی  خٲطرٕ  برونٹُھے  کینہہ  سامانہٕ  ﴿رٕژ  عمل﴾  کوٚرمُت۔"
  },
  {
    "verse_id": 25,
    "translation": "پتہٕ  یُس  عذاب  تَمہِ  دۅہ  اللہ  تعالیٰ  دِیِہ،  تِیُتھ  عذاب  دِنہٕ  وول  چُھنہٕ  کانٛہہ۔"
  },
  {
    "verse_id": 26,
    "translation": "تہٕ  اللہ  تعالیٰ  ییٚمہِ  آیِہ  بند  کرِ  تَمہِ  آیِہ  بند  کرن  وول  چُھنہٕ  کانٛہہ اَکھا۔"
  },
  {
    "verse_id": 27,
    "translation": "﴿دوٚیِمہِ  پاسہٕ  سپدِ  ارشاد﴾  اے  نفسِ  مطمئن!  ﴿نفسِ  مطمئن  چُھ  مُراد  سُہ  انسان  ییٚمۍ  کُنہِ  شکہٕ  شُبہ  ورٲے  پوٗرٕ  اطمینانہٕ  تہٕ  ٹھنڈٕہ  دِلہٕ  سان  اللہ  وحدہٗ  لا  شریک  پنُن  رب  مون  تہٕ  انبیاہن  ہُنٛد  دینِ  حق  مونُن  پنُن  دین﴾"
  },
  {
    "verse_id": 28,
    "translation": "پکھ  پننِس  ربس  کُن  اَتھ  حالتس  اندر  زِ  ژٕ  چُھکھ  ﴿پننہِ  نیک  انجامہٕ  کِنۍ﴾  خۅش  ﴿تہٕ  پننِس  ربس  نزدیک  چُھکھ﴾  پسندیدٕہ۔"
  },
  {
    "verse_id": 29,
    "translation": "پس  شٲمل  گژھ  میانیٚن  ﴿نیک﴾  بندن  اندر۔"
  },
  {
    "verse_id": 30,
    "translation": "تہٕ  سپَد  دٲخل  میٲنِس  جنتس  منٛز۔"
  }
]