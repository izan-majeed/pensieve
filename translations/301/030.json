[
  {
    "verse_id": 1,
    "translation": "یِم  چھِ  حروف  مقطعات،  یِمن  ہُنٛد  معنی  زانہِ  خداے۔"
  },
  {
    "verse_id": 2,
    "translation": "روٗمٕکۍ  نصاریٰ  سپٕدۍ  أکِس  قریب  جایہِ  پٮ۪ٹھ  مغلوب  ییٚتہِ  نس  تِم  جنگ  ٲسۍ  کران  یۅسہٕ  جاے  فارس  کھۅتہٕ  مُلک  عربس  نکھہٕ  تلہٕ  چھےٚ،  تتھ  جایہِ  چھُ  ناو  ازرعات  تہٕ  بصریٰ  یِم  شامس  منٛز  زٕہ  شہر  چھِ۔  حکومتِ  رُومس  ماتحت  آسنہٕ  مۅکھہٕ  چھُ  روم  کِس  زمینس  سٍتۍ  شامل،  تتھ  جایہِ  سپٕدۍ  اہلِ  روم  یعنی  نصاریٰ  فارس  کیٚن  لوٗکن  مقابلہٕ  یِم  آتش  پرست  ٲسۍ  مغلوب،  ییٚمہِ  سٍتۍ  عربٕک  مشرک  خۅش  سپٕدۍ  کیازِ  تِم  ٲسۍ  نصاریٰ  ہن  اہلِ  کتاب  آسنہٕ  مۅکھہٕ  مسلماننٕے  سٍتۍ  زانان۔"
  },
  {
    "verse_id": 3,
    "translation": "پننہِ  مغلوب  سپدنہٕ  پتہٕ  سپدن  تِم  رُومی  جلدٕے  ضرور  غٲلب  اہلِ  فارسن  پٮ۪ٹھ  دوٚیِمِس  مقابلس  اندر  کینٛژھن  ؤرِین  تام۔  تریٚیَو  ؤرِیَو  پٮ۪ٹھہٕ  نَوَن  تام۔ "
  },
  {
    "verse_id": 4,
    "translation": "یہِ  مغلوب  سپدُن  تہٕ  غٲلب  سپدُن  چھُ  خداے  سٕندِ  سٕے  اختیارس  منٛز۔  مغلوب  سپدنہٕ  برونٹھ  تہِ  اوس  اختیار  خداے  سٕے  تہٕ  خداے  سٕے  اَتھہِ  چھُ  اختیار  گۅڈٕہ  تہِ  تہٕ  پتہٕ  تہِ۔  تَمہِ  دۅہ  سپدن  خۅش  باایمان۔"
  },
  {
    "verse_id": 5,
    "translation": "تٔمۍ  سٕنزِ  تَمہِ  یٲری  تہٕ  مددٕ  سٍتۍ،  سُہ  چھُ  یٲری  کران  یَس  یژھان  چھُ  تَس۔  سُہ  چھُ  سٮ۪ٹھاہ  غٲلب  تہٕ  سٮ۪ٹھاہ  رحم  کروُن۔"
  },
  {
    "verse_id": 6,
    "translation": "بیٚیہِ  چھُ  خداے  سُنٛد  وعدٕہ،  اللہ  تعالیٰ  چھُنہٕ  بدل  کران  پننِس  وعدس  مگر  اکثر  لوٗکھ  چھِنہٕ  تصرفاتِ  الہٰی  یَن  زانان۔  تِم  چھِ  صرف  ظٲہری  اَسبابن  کُن  وُچھِتھ  قیاس  آرٲیی  کران۔"
  },
  {
    "verse_id": 7,
    "translation": "یِم  چھِ  زانان  صرف  دنیاچہ  زندگی  ہُنٛد  ظٲہری  حال  مگر  تِم  چھِ  ٲخرت  نِشہِ  بالکل  بے  خبر۔  تِمن  چھُنہٕ  معلوم  ٲخرتس  منٛز  کیا  آسہِ  تِہُنٛد  حال۔  کیازِ  تِمن  چھُنہٕ  کانٛہہ  اندیشہ  تِمن  چیزن  ہُنٛد  یِمَو  چیزو  سٍتۍ  تِم  تَتہِ  عذابس  گرفتار  سپدن۔  مثلاً  کفروشرک  تہٕ  نافرمٲنی  خدا  و  رسولِ  خدا،  نہ  چھےٚ  تِمن  فکر  تِمن  چیزن  ہٕںز  یِمَو  سٍتۍ  تِمن  نجات  بنہِ  ہا،  سُہ  گوٚو  ایمان  تہٕ  فرمانبردٲری،  تِہٕنزٕ  نظرٕ  چھےٚ  فقط  دنیاسٕے  کُن"
  },
  {
    "verse_id": 8,
    "translation": "کیا  ٲخرت  چہ  صحیح  تہٕ  حق  آسنہٕ  چہ  دلیلہٕ  بوٗزِتھ  چھِنا  یِم  لوٗکھ  پانس  سٍتۍ  غور  تہٕ  فکر کران  کہ  اللہ  تعالیٰ  ہن  کوٚر  یہِ  زمین  تہٕ  آسمان  بیٚیہِ  یہِ  یِمن  منٛزباگ  چھُ  پٲدٕہ  مگر  کُنہِ  حکمت  سٕے  پٮ۪ٹھ،  بیٚیہِ  اَکہِ  مُعین  مدتہٕ  خٲطرٕ،  سُہ  مدت  گژِھہ  ختم  پتہٕ  آسہِ  قیامت  ییٚمہِ  دۅہ  لوٗکھ  خدایس  برونٹھ  کُن  پیش  یِن  کرنہٕ،  لیکن  اکثر  لوٗکھ  چھِ  قیامتس  پننِس  پروردگارس  سٍتۍ  ملاقات  سپدنس  اِنکارٕے  کران۔"
  },
  {
    "verse_id": 9,
    "translation": "کیا  تِم  لوٗکھ  چھِنا  زمینس  پٮ۪ٹھ  اورٕ  یور  پھیرمٕتۍ،  کیا  تِم  چھِنا  گرو  منٛزٕہ  نیبر  درامٕتۍ،  ہرگاہ  تِم  اورٕ  یور  پھیرہن  تیٚلہِ  وُچھہن  تِم  کہ  کیا  چھُ  سَپُدمُت  انجام  قیامت  کیٚن  تِمن  منکرن  ہُنٛد  یِم  تِمن  برونٹھ  ٲسۍ۔  تِہٕنز  حالت  ٲس  کہ  تِم  ٲسۍ  تُہٕندِ  کھۅتہٕ  زیادٕہ  قوتس  تہٕ  طاقتس  اندر،  بیٚیہِ  اوس  تِمَو  زمین  لوگمُت،  بیٚیہِ  اوسُکھ  سُہ  بیول  ؤوِتھ،  لَرِ  جایہِ  لٔدِتھ  یِہِندِ  کھۅتہٕ  زیادٕہ  آباد  کوٚرمُت،  تِمن  نِشہِ  تہِ  ووت  پیغمبر  تِہُنٛد  سانہِ  طرفہٕ  نٔنۍ  معجزات  ہیتھ  مگر  تِمَو  مون  نہٕ  کینٛہہ  تہِ،  توپتہٕ  کھیوٚو  تِمَو  تَمہِ  نافرمٲنی  ہُنٛد  سزا۔  تہِ  بنہِ  ہا  نہٕ  ہرگز  کہ  اللہ  تعالیٰ  کیا  کرِہا  تِمن  ظلم  مگر  تِم  ٲسۍ  کفرو  شرکہٕ  سٍتۍ  پیغمبرن  انکار  کرنہٕ  سٍتۍ  پٲنۍ  پانس  ظلم  کران۔"
  },
  {
    "verse_id": 10,
    "translation": "توپتہٕ  سَپُد  تِمن  یچھ  کامہِ  کروُنین  تہٕ  پیغمبرن  انکار  کروُنیٚن  ہُنٛد  انجام  تہِ  یچھی،  کیازِ  تِمَو  زٲنۍ  اَپٕزۍ  خداے  سٕندۍ  آیات  بیٚیہِ  ٲسۍ  تِم  آیاتن  ٹھٹھہٕ  کران۔"
  },
  {
    "verse_id": 11,
    "translation": "اللہ  تعالیٰ  چھُ  مخلوقاتن  گۅڈٕھ  تہِ  پٲدٕہ  کران،  تَمہِ  پتہٕ  کریکھ  سُہ  بیٚیہِ  دوبارٕہ  پٲدٕہ،  تَمہِ  پتہ  یِیِو  توٚہۍ  تس  کُن  واتناونہٕ  حساب  و  کتاب  خٲطرٕہ۔"
  },
  {
    "verse_id": 12,
    "translation": "بیٚیہِ  ییٚمہِ  دۅہ  قیامت  قٲیِم  سَپدِ،  ناامید  تہٕ  حٲران  سپدن  تَمہِ  دۅہ  کٲفر  تہٕ  نافرمان،  کانٛہہ  کتھ  ہیٚکن  نہٕ  تِم  کٔرِتھ۔"
  },
  {
    "verse_id": 13,
    "translation": "آسِنہٕ  بیٚیہِ  تِمن  پننیو  شریکو  اندرٕہ  یِمن  تِم  عبادتس  اندر  خدایس  شریک  ٹھٔہراوان  ٲسۍ  کانٛہہ  تہِ  شفاعت  کٔرِتھ  مۅکلاوُناہ۔  تِم  سپدن  تَمہِ  وقتہٕ  پانہٕ  پننین  شریکن ﴿یعنی  یِمن  تِم  شریک  خدا  زانان  ٲسۍ﴾  مُنکر۔"
  },
  {
    "verse_id": 14,
    "translation": "بیٚیہِ  ییٚمہِ  دۅہ  قیامت  قٲیِم  سپدِ  تَمہِ  دۅہ  سپدن  لوٗکھ  الگ  الگ۔"
  },
  {
    "verse_id": 15,
    "translation": "یِمَو  لوٗکو  ایمان  اوٚن  بیٚیہِ  کریکھ  رٕژٕ  عملہٕ  تِم  آسن  جنتہٕ  کِس  باغس  منٛز  سٮ۪ٹھاہ  خۅش  فرحت  و  سرورس  اندر۔"
  },
  {
    "verse_id": 16,
    "translation": "بیٚیہِ  یِمَو  خدایس  یا  خداے  سٕندِس  کُن  آسنس  انکار  کوٚر،  بیٚیہِ  زٲنِکھ  اَپٕزۍ  سٲنۍ  آیات،  بیٚیہِ  ٲخرتس  اندر  اَسہِ  سٍتۍ  ملاقات  کرنس،  پس  یِن  تِم  عذابس  گرفتار  کرنہٕ۔"
  },
  {
    "verse_id": 17,
    "translation": "ییٚلہِ  تۅہیہِ  ایمان  و  عملِ  صالحُک  فضیلت  معلوم  سپدِ،  پس  کٔرِو  توٚہۍ  بپٲکی  یادِ  خدا  ییٚمہِ  ساعتہٕ  توٚہۍ  شام  کران  چھِو  بیٚیہِ  ییٚمہِ  ساعتہٕ  توٚہۍ  صبح  کران  چھِو۔"
  },
  {
    "verse_id": 18,
    "translation": "کیازِ  تس  شوٗبن  سٲری  تعریف  یِم  کرنہٕ  یِوان  چھِ  آسمانن  تہٕ  زمینن  اندر،  بیٚیہِ  کٔرِو  توٚہۍ  تِہُندُے  یاد  دۅہ  کِس  پٔتِمِس  حصس  اندر،  بیٚیہِ  ییٚمہِ  ساعتہٕ  توٚہۍ  پیٚشنہٕ  کِس  وقتس  منٛز  داخل  چھِو  سپدان۔"
  },
  {
    "verse_id": 19,
    "translation": "سُہ  معبودِ  برحق  چھُ  جاندارس  کڑان  بے  جانس  نِشہِ  مثلاً  نطفہٕ  نِشہِ  انسانس،  ٹھوٗلہٕ  منٛزٕ  جانورس،  بیٚیہِ  چھُ  بے  جانس  کڑان  جاندارس  نِشہِ،  مثلاً  نطفس  انسانس  نِشہِ،  ٹھوٗلس  جانورس  نِشہِ۔  بیٚیہِ  چھُ  سُے  زمینس  زندٕہ  تہٕ  سبز  و  شاداب  کران  تَمہِ  کہ  مرنہٕ  پتے  یعنی  خشک  گژھنہٕ  پتہٕ۔  یِتھے  پٲٹھۍ  یِیِو  توٚہۍ  تہِ  قیامت  کہ  دۅہ  قبرو  منٛزٕہ  بیٚیہِ  کڑنہٕ۔"
  },
  {
    "verse_id": 20,
    "translation": "معبودِ  برحق  سٕندیو  قدرت  کیو  نِشانو  اندرٕ  چھُ  کہ  توٚہۍ  کٔرِنَو  پٲدٕہ  میٚژِ،  توپتہٕ  چھِو  توٚہۍ  انسان  بٔنِتھ  زمینس  پٮ۪ٹھ  چھٔکرنہٕ  یِتھ  پھیران۔  "
  },
  {
    "verse_id": 21,
    "translation": "بیٚیہِ  چھِ  تِہِندِ  قدرت  کیو  نشانو  اندرٕ  یی  زِ  پٲدٕھ  کٔرِن  تۅہی  منٛزٕ  تُہٕنزٕ  زنانہٕ  یُتھ  توٚہۍ  قرار  رٔٹِو  تِمن  نِشہِ،  بیٚیہِ  ترووُن  تۅہیہِ  دۅن  بٲژن  منٛز  محبت،  شفقت  تہٕ  ہمدردی۔  پٔزِپٲٹھۍ  اَتھ  منٛز  چھِ  بٔڑۍ  بٔڑۍ  نشانہٕ  غوروفکر  کروُنین  ہٕندِ  خٲطرٕ۔"
  },
  {
    "verse_id": 22,
    "translation": "تِہِندی  قدرت  کیو  نشانو  اندرٕہ  چھُ  آسمان  و  زمینُک  پٲدٕہ  کرُن،  بیٚیہِ  تُہٕنزٕہ  زیٚوٕہ  یعنی  لغت  تہٕ  تُہٕندین  بدنن  ہُنٛد  رنگ  مختلف  آسُن۔  پٔزِپٲٹھۍ  اَتھ  منٛز  چھِ  بٔڑۍ  بٔڑۍ  نشانہٕ  زانن  والین  تہٕ  عَالَمن  ہٕندِ  خٲطرٕ۔"
  },
  {
    "verse_id": 23,
    "translation": "بیٚیہِ  چُھ  تِہِندِ  قدرت  کیو  نشانو  اندرٕہ  تُہُند  شۅنگُن  رات  کُیت  زیادٕہ۔  بیٚیہِ  دۅہلہِ  تہِ  تُہُند  ژھانڈُن  تِہُند  فضل  یعنی  رزقُک  تلاش  کرُن۔  پٔزِپٲٹھۍ  اَتھ  منٛز  چھِ  بٔڑۍ  نشانہٕ  توجہ  سان  بوزَن  والین  ہٕندِ  خٲطرٕہ۔"
  },
  {
    "verse_id": 24,
    "translation": "بیٚیہِ  چُھ  تِہِندِ  قدرت  کیو  نشانو  اندرٕہ  کہ  سُہ  چھُ  تۅہیہِ  بیم  کرنہٕ  خٲطرٕ  بیٚیہِ  امید  دِنہٕ  کٲطرٕ  وُزملہٕ  ہاوان،  بیٚیہِ  آسمان  کہ  طرفہٕ  روٗد  ترٲوِتھ  موٚمتِس  یعنی  خشک  گٲمتِس  زمینس  زندٕہ  سرسبز  شاداب  کران۔  پٔزِپٲٹھۍ  اتھ  منٛز  تہِ  چھِ  قدرتٕکۍ  بٔڑۍ  نشانہٕ  عقلہِ  کٲم  ہیٚنہٕ  والین  ہٕندِ  خٲطرٕ۔"
  },
  {
    "verse_id": 25,
    "translation": "بیٚیہِ  چُھ  تِہِندِ  قدرت  کیو  نشانو  اندرٕہ  کہ  آسمان  تہٕ  زمین  چھُ  قٲیم  تِہِندی  حکمہٕ  تہٕ  ارادٕہ  سٍتۍ،  توٚہۍ  چھِو  أکِس  خاص  مقرر  کرنہٕ  آمتِس  وقتس  تانۍ  زندگی  بسر  کٔرِتھ  زمینس  اندر  دفن  کرنہٕ  یِوان۔  توپتہٕ  ییٚلہِ  سُہ  قیامتُک  دۅہ  تۅہیہِ  اَکہِ  خاص  قسمُک  آلو  دِیہِ،  أتی  نیٖرِو  توٚہۍ  سٲری  قبرو  منٛزٕ۔"
  },
  {
    "verse_id": 26,
    "translation": "یِم  آسمانس  تہٕ  زمینس  منٛز  مخلوق  چھِ  تِم  سٲری  چھِ  تِہِندی  مملوک۔  سٲری  چھِ  تِہندِسٕے  حکمس  تابع  تہٕ  فرمانبردار۔  اَمہِ  اندرٕ  سَپُد  ثٲبت  کہ،  "
  },
  {
    "verse_id": 27,
    "translation": "سُہ  پروردگار  گوٚو  سُے  ییٚمۍ  مخلوقات  گۅڈٕہ  پٲدٕہ  کٔرۍ،  توپتہٕ  کریکھ  سُے  بیٚیہِ  دوبارٕہ  پٲدٕہ  قیامتُک  دۅہ۔  تٔمِس  نِشہِ  چھُ  دوبارٕہ  بیٚیہِ  پٲدٕہ  کرُن  زیادٕہ  آسان  قدرت  بشریہ  کہ  اعتبارٕہ۔  تس  چھِ  تھٔدۍ  صفت  تہٕ  تھوٚد  شان،  تس  برابر  تہٕ  تس  ہیوٗ  چھُنہٕ  کانٛہہ  تہِ  اآسمانن  تہٕ  زمینن  اندر۔  سُے  چھُ  غلبہٕ  وول  قٲدر  مطلق  حکمت  وول۔"
  },
  {
    "verse_id": 28,
    "translation": "اللہ  تعالیٰ  ہن  کوٚر  بیان  تۅہیہِ  شرک  مذموم  تہٕ  بٲطل  آسُن  فکرِ  تارنہٕ  خٲطرٕ  تُہٕنزے  اَکھ  مثالاہ  اَکھ،  سۅ  مثال  گٔیہِ  یٔہے  کہ  وارٕھ  کٔرِو  توٚہۍ  غور  کہ  کیا  توٚہۍ  چھِوٕہ  برابر  مٲلک  کُنہِ  قسمہٕ  شریک  تتھ  مالس  اندر  یُس  اَسی  تۅہیہِ  عطا  کوٚرمُت  چھُ،  توٚہۍ  تہٕ  تُہٕندۍ  غلام  آسہن  تتھ  مالس  اندر  برابر  مٲلک،  توٚہۍ  ٲسِہِو  کھۅژان  تِمن  غلامن  تتھ  مالس  منٛز  تصرف  کرنس  اندر،  یِتھہٕ  پٲٹھۍ  توٚہۍ  پانہٕ  وٲنۍ  اَکھ  شریک  بیٚیِس  شریکس  نِشہِ  کھۅژان  چھِو،  یِتھے  پٲٹھۍ  چھِ  أسۍ  ویٚژھنٲوِتھ  بیان  کران  پنٕنۍ  آیات  تِمن  لوٗکن  ہٕندِ  خٲطرٕ  یِمن  عقل  چھےٚ  یعنی  توٚہۍ  ییٚلہِ  نہٕ  پننہِ  حقہٕ  غلامن  مملوکن  ہُنٛد  شریک  آسُن  برداشت  کران  چھِو،  خداے  سٕندۍ  مملوک  کیازِ  چھوٗکھ  تِہِندۍ  شریک  زانان،  یہِ  چھُ  بوٚڈ  ظلم۔"
  },
  {
    "verse_id": 29,
    "translation": "بلکہ  کٔر  یِمِو  ظٲلمو  کُنہِ  صحیح  دلیلہِ  ورٲے  پننین  خیالاتِ  فٲسدن  تہٕ  نفسٲنی  خوٲہشن  ہٕنز  پٲروی۔  ییٚمِس  اللہ  تعالیٰ  اَپزس  اصرار  کرنہٕ  سببہٕ  وَتھ  راورِہ  تس  کُس  اَکھاہ  ہیٚکہِ  وَتھ  تہٕ  ہدایت  کٔرِتھ،  یِمن  گمراہن  ییٚلہِ  عذاب  یِیہِ  کرنہٕ،  تَمہِ  ساعتہٕ  ہیٚکہِ  نہٕ  کانٛہہ  تِمن  کُنہِ  قسمہٕ  ہدایت  تہٕ  مدد  کٔرِتھ۔  لہٰذا  چھُ  رتھ  أکِس  بوزوُنِس  یِوان  وَننہٕ،"
  },
  {
    "verse_id": 30,
    "translation": "ژٕہ  سَپد  پرتھ  بٲطل  دین  نِشہِ  الگ،  توپتہٕ  کرژٕ  پَنُں  رۅخ  دینِ  حقس  کُن،  ژٕہ  کر  متابعت  تہٕ  پٲروی  تتھ  قٲبلیتس  یتھ  قٲبلیتس  پٮ۪ٹھ  اللہ  تعالیٰ  ہن  سٲری  انسان  پٲدٕہ  کٔرِمٕتۍ  چھِ۔  مطلب  امُیک  چھُ  کہ  اللہ  تعالیٰ  ہن  چھُ  پرتھ  شخصاہ  پٲدٕہ  کوٚرمُت،  پرتھ  أکِس  چھُن  استعداد  عطا  کوٚرمُت  کہ  ہرگاہ  سُہ  پٔز  کتھ  بوزٕنۍ  ییٚژِھہ،  فکرِ  ترن  ییٚژِھہ،  سُہ  ہیٚکہِ  بوٗزِتھ  تس  ہیٚکہِ  فکرِ  تٔرِتھ۔  تتھ  متابعت  کرٕنۍ  گٔیہِ  کہ  تتھ  استعدادس  تہٕ  قٲبلیتس  ہیٚیہِ  کٲم  سُہ  یتھ  منگان  چھُ  تَمہِ  موجب  کرِ  عمل۔  خداے  سٕندِس  اَتھ  پٲدٕہ  کٔرِمٕتِس  چیزس،  یتھ  پٮ۪ٹھ  تِم  سٲری  انسان  پٲدٕہ  کٔرِمٕتۍ  چھِ  گژِھہ  نہٕ  تغیر  و  تبدیل  کرُن۔  یٔہے  چھےٚ  دینٕچ  محکم  وَتھ،  مگر  اکثر  لوٗکھ  چھِنہٕ  بوجہ  عدم  تدبیر  زانان،  تَمہِ  مۅکھہٕ  چھِنہٕ  تمُیک  اِتباع  کران"
  },
  {
    "verse_id": 31,
    "translation": "اے  لوٗکو  توٚہۍ  کٔرِو  رجوع  تس  خدایس  کُن  بیٚیہِ  کھوٚژِو  تس،  تِہِندِس  مخالفتس  تہٕ  مخالفت  کِس  عذابس  بیٚیہِ  کٔرِو  دینِ  اسلام  قبول،  توپتہٕ  تھٲوِو  برپا  نٮ۪ماز  پابندی  سان،  بیٚیہِ  مَہ  ٲسِو  مُشرکو  اندرٕہ۔"
  },
  {
    "verse_id": 32,
    "translation": "بیٚیہِ  مَہ  ٲسِو  تِمَو  مشرکو  اندرٕہ  یِمَو  چھَلہٕ  کرِ  دینس  پننِس  تہٕ  گٔیکھ  واریاہ  جماعژ،  أکۍ  رٔٹ  اَکھ  وَتھ،  اَپزٕہ  تہٕ  بٲطل  وَتہٕ  چھےٚ  واریاہ،  یِمَو  تراو  پٔز  وَتھ،  اَپزٕہ  تہٕ  بٲطل  وَتہٕ  تراویکھ،  یی  گوٚو  پننِس  دینس  چھَلہٕ  کرنہِ،  أکۍ  رٔٹ  اَکھ  وتھ،  بے  رٔٹ  بیاکھ  وَتھ،  اَمی  سٍتۍ  گٔیہِ  واریاہ  جمٲعژ۔  اگر  پَزِ  وَتہِ  پٮ۪ٹھ  روزہن  تیٚلہِ  آسِہے  کُنی  جماعت۔  باوجود  آنکہ  یِمہٕ  سارے  وَتہٕ  چھےٚ  بٲطل  تہٕ  اَپزٕہ،  توتہِ  چھُ  جہل  ونادٲنی  کِنۍ  تِمَو  اندرٕہ  پرتھ  اکھاہ  پننہِ  پننہِ  وَتہِ  پیتھ  ژینگان۔  خیال  کران  کہ  بہٕ  چھُس  صحیح  وَتہِ  پٮ۪ٹھ  حالانکہ  یہِ  أمۍ  سُنٛد  خیال  چھُ  بالکل  غلط۔  سیز  وَتھ  چھےٚ  توحیدٕچ  وَتھ،  یتھ  وَتہِ  کُن  أسۍ  تِمن  ناد  دِوان  چھِ۔  عام  طور  چھُ  تِمن  لوٗکن  ہٕندِ  حال  و  قال  سٍتۍ  ثٲبت  سپدان  کہ  یۅہے  چھُ  دینِ  حق،  کیازِ  اضطرار  کہ  وقتہٕ  چھِ  تِم  اَتھ  دینس  تسلیم  کران،  ییٚمہِ  اندرٕہ  ثٲبت  چھُ  سپدان  کہ  واقعی  چھُ  یۅہے  دینِ  فطرت،  چنانچہ  اللہ  تعالیٰ  چھُ  فرماوان۔  "
  },
  {
    "verse_id": 33,
    "translation": "ییٚلہِ  لوٗکن  کانٛہہ  سختیاہ  واتان  چھٚے  تَمہِ  ساعتہٕ  چھِ  بے  قرار سپدِتھ  آلو  دِوان  پننِسٕے  حقیقی  پروردگارس  تس  کُن  رجوع  کٔرِتھ،  توپتہٕ  ییٚلہِ  سُہ  تِمن  پننہِ  رحمتُک  مزٕھ  چھُ  ہاوان  سۅ  سختی  دوٗر  کرنہٕ  سٍتۍ،  أتی  چھےٚ  تِمَو  اندرٕہ  اَکھ  جماعت  پننِس  پروردگارس  بیٚیہِ  شرک  اَنان۔"
  },
  {
    "verse_id": 34,
    "translation": "یُتھ  کفرانِ  نعمت  کرن  تتھ  نعمتس  یۅسہٕ  اَسہِ  تِمن  عطا  کرے،  پس  تُل  تِمَو  تمتعاہ  کینٛہہ  کالاہ،  برونہہ  پہن  زٲنِو  پانے  اَمُک  مزٕہ۔"
  },
  {
    "verse_id": 35,
    "translation": "کِنہٕ  اَسہِ  چھےٚ  تِمن  پٮ۪ٹھ  کانٛہہ  دلیلاہ  کانٛہہ  کتاباہ  نٲزل  کٔرمٕژ،  سۅے  کیا  چھےٚ  تِمن  دپان  شرکہٕ  چہ  کتھہٕ  تہٕ  کامہِ  مَہ  کٔرِو۔"
  },
  {
    "verse_id": 36,
    "translation": "ییٚلہِ  أسۍ  لوٗلن  پننہِ  مہربٲنی  و  رحمتُک  مزٕہ  چھِ  ہاوان،  تَمہِ  سٍتۍ  چھِ  تِم  خۅش  گژھان،  تَمہِ  سببہٕ  چھِ  غفلتس  منٛز  بوٚڈِتھ  شرکہٕ  چہ  کامہِ  کران،  توپتہٕ  ہرگاہ  تِمن  واتان  چھےٚ  کانٛہہ  سختیاہ  تِمن  یچھ  کامین  ہٕندِ  شامتہٕ  یِمہٕ  تِہِندَ  اَتھہٕ  آمژٕہ  چھےٚ  آسان،  أتی  چھِ  تِم  ناامید  سپدان۔"
  },
  {
    "verse_id": 37,
    "translation": "کیا  تِم  چھِنا  وُچھان  کہ  پٔزِپٲٹھۍ  اللہ  تعالیٰ  ہٕے  چھُ  رِزقس  اندر  وسعت  کران  یس  یژھان  چھُ،  بیٚیہِ  چھُ  سُے  تنگی  کران  رزقس  اندر  یس  یژھان  چھُ  تس۔  بے  شک  اتھ  منٛز  تہِ  چھِ  بڈۍ  بٔڈۍ  نشانہٕ  خداے  سٕندِ  قدرتٕکۍ  تہٕ  کُن  آسنٕکۍ  باایمانن  ہٕندِ  خٲطرٕ۔"
  },
  {
    "verse_id": 38,
    "translation": "پس  ییٚلہِ  توحیدچو  دلیلو  سٍتۍ  معلوم  سَپُد  کہ  رزقٕچ  تنگی  تہٕ  وسعت  چھےٚ  خداے  سٕے  اَتھہِ،  اَمہِ  سٍتۍ  سَپٕز  بیاکھ  کتھ  ثٲبت  کہ  بُخل  کرُن  چھُ  سٮ۪ٹھاہ  یچھ  کیازِ  اَمہِ  سٍتۍ  مقدرس  اندر  زیادتی  ہیٚکہِ  نہٕ  سپدِتھ،  لہٰذا  چھُ  بخُل  کرُن  بے  فٲیدٕہ۔  اے  مسلمانو  توٚہۍ  مہ  ٲسِو  بخل  کران  بلکہ  ٲسِو  قرابت  والین  واتناوان  تِہُنٛد  حق  بیٚیہِ  مسکینن  بیٚیہِ  مسافرن۔  یی  چھُ  بہتر  تِمن  لوٗکن  ہٕندِ  خٲطرٕ  یِم  ژھانڈان  چھِ  رضاے  خدا  بیٚیہِ  چھِ  تِمے  لوٗکھ  رستگار  تہٕ  کامیاب۔  "
  },
  {
    "verse_id": 39,
    "translation": "بیٚیہِ  یُس  چیز  توٚہۍ  دنیا  خٲطرٕ  تہِ  خرچ  کران  چھِو  ییٚمہِ  غرضہ  کہ  سُہ  چیز  واتہِ  لوٗکن  ہٕندِس  مالس  اندر،  توپتہٕ  ییٚمہِ  ساعتہٕ  تِمن  سُہ  چیز  واپس  کرنُک  وقت  واتہِ  تَمہِ  ساعتہٕ  واتہِ  اَسہِ  نِشہِ  سُہ  چیز  رُت  تہٕ  زیادٕہ  سپدِتھ  یِتھہٕ  پٲٹھۍ  دنیٲوی  رسومن  اندر  عام  طورکرنہٕ  چھُ  یِوان،  اَتھ  ہیٚنہٕ  دِنس  چھَنہٕ  اللہ  تعالیٰ  ہس  نِشہِ  کانٛہہ  زیادتی  سپدان،  کیازِ  خدایس  نِشہِ  چھنہٕ  سُہ  مال  واتان،  نہ  چھُ  سُہ  زیادٕھ  سپدان  یُس  نہٕ  تِہِندِ  رضا  خٲطرٕ  آسہِ  دِنہٕ  آمُت۔  چونکہ  اَتھ  ہیٚنہٕ  دِنس  منٛز  چھَنہٕ  خداے  سٕندِ  رضاہٕچ  کانٛہہ  نیت  آسان  لہٰذا  چھُنہٕ  یہِ  تِہٕنزِ  درگاہِ  اندر  قبول  سپدان،  نہ  چھےٚ  اَتھ  منٛز  کیںہہ  زیادتی  سپدان،  مگر  یُس  رقم  توٚہۍ  دِوان  چھِو  خداے  سٕندِ  خٲطرٕ  زکوٰۃہ  ہِش  یتھ  منٛز  ژھانڈان  چھِو  توٚہۍ  خداے  سُنٛد  رضا،  اَمہِ  قسمٕکۍ  لوٗکھ  چھِ  خدایس  نِشہِ  جمع  کٔرِتھ  پَنُن  دیتمُت  مال  ہُرراوان  زیادٕہ  کران۔"
  },
  {
    "verse_id": 40,
    "translation": "معبودِ  برحقٕے  چھُ  سُہ  ذاتِ  پاک  ییٚمۍ  توٚہۍ  پٲدٕھ  کٔرِو،  توپتہٕ  کوٚرنو  رزق  عطا،  توپتہٕ  چھُو  سُے  ماران،  توپتہٕ  کریٚو  سُے  زندٕہ  قیامت  کہ  دۅہہ،  سُہ  چھُ  اَمہِ  قسمُک  قدرت  وول،  توٚہۍ  ؤنۍ  تَو  کیا  تُہٕندیو  شریکو  اندرٕہ  تہِ  چھا  کانٛہہ  تِیُتھ  یُس  یِمَو  کامیو  اندرٕہ  کانٛہہ  کٲماہ  چھُ  کٔرِتھ  ہیکان،  پس  سَپُد  ثٲبت  کہ  سُہ  چھُ  منزہ  تہٕ  پاک  بیٚیہِ  بلندتر  برتر  تَمہِ  ساری  شرکہٕ  نِشہِ  یُس  شرک  تِم  لوٗکھ  تس  کُن  لاگان  چھِ۔"
  },
  {
    "verse_id": 41,
    "translation": "شرک  و  نافرٲنی  ہُنٛد  اثر  چھُ  تِیُتھ  خراب  کہ  ظٲہرسپٕز  تبٲہی  قحط  تہٕ  وباء  بیٚیہِ  طوفان  خشکی  اندر  تہِ،  تری  اندرتہِ  یعنی  سارِسٕے  دنیاہس  اندر  لوٗکن  ہٕنزو  یچھ  عملو  سٍتۍ  یُتھ  اللہ  تعالیٰ  تِمن  مزٕہ  ژٕہناوِ  تِہٕنزن  بعض  کامین  ہُند  یِمہٕ  تِمَو  کرِ،  دیٚو  تِم  پایس  پیٚن،  تِمَو  یچھ  کامیو  نِشہِ  روزن  پتھ۔  ہرگاہ  یِمن  مشرکن  اَتھ  اندر  کانٛہہ  شک  چھُ۔"
  },
  {
    "verse_id": 42,
    "translation": "توٚہۍ  فرمٲوِیوٗکھ  یارسول  اللہؐ،  اے  لوٗکو  توٚہۍ  پھیٖرۍ  تو  سارِسٕے  زمینس  منٛز،  توپتہٕ  وُچھِتو  کیا  چھُو  سَپُدمُت  انجام  تِمن  مشرک  لوٗکن  ہُنٛد  یِم  تۅہیہِ  برونٹھ  ٲسۍ،  تِمَو  اندرٕہ  ٲسۍ  اکثر  مُشرِکٕے،  توٚہۍ  وُچھِتو  کہ  تِم  کِتھہٕ  پٲٹھۍ  آے  گالنہٕ  عذابِ  آسمانی  سٍتۍ  ییٚمہِ  سٍتۍ  صاف  چھُ  ننان  کہ  شرک  چھُ  بوٚڈ  گناہ،  ییٚلہِ  شرکُک  یچھ  آسُن  ظٲہر سَپُد،  پس  اے  مخٲطب۔  "
  },
  {
    "verse_id": 43,
    "translation": "پس  تھاو  ژٕہ  پَنُں  بُتھ  سیوٚد  محکم  دینِ  اسلامس  تہٕ  توحیدس  کُن،  تتھ  پٮ۪ٹھ  کر  استقامت  سُہ  دۅہ  یِنہٕ  برونٹھ،  یتھ  نہٕ  خداے  سٕندِ  طرفہٕ  پتھ  برونٹھ  ڈلُن  چھُ  بلکہ  چھُ  قطعاً  تہٕ  یقیناً  سُہ  دۅہ  یِوُن،  تمی  دۅہ  سپدن  لوٗکن  عملن  ہٕندِ  اعتبارٕہ  زٕہ  حصہٕ،  اَکھ  واتہِ  جنتس  بیاکھ  واتہِ  جہنمس  یِتھہٕ  پٲٹھۍ  کہ۔"
  },
  {
    "verse_id": 44,
    "translation": "یُس  شخص  کفرچہ  کامہِ  کران  آسہِ  تس  چھُ  تِمن  کامین  ہُنٛد  سزا  کھیوٚن،  بیٚیہِ  یِم  لوٗکھ  رٕژٕ  کامہِ  کران  آسن  تِم  چھِ  پننین  پانن  ہٕنزِ  کامیٲبی  ہٕندۍ  سنز  تہٕ  سامانہٕ  کران۔"
  },
  {
    "verse_id": 45,
    "translation": "یَتھ  اللہ  تعالیٰ  پننہِ  فضلہٕ  سٍتۍ  رٕژ  موٚزوٗرۍ  عطا  کرِ  تِمَن  لوٗکن  یِمَو  ایمان  اوٚن  بیٚیہِ  کریکھ  رٕژٕ  عملہٕ،  کٲفر  سپدن  تِمن  نِشہِ  محروم  کیازِ  اللہ  تعالیٰ  چھُںہٕ  پسند  کران  کٲفرن۔"
  },
  {
    "verse_id": 46,
    "translation": "بیٚیہِ  چھُ  پروردگارسٕندیوٚ  قدرت  کیو  نشانو  اندرٕہ  کہ  سُہ  چھُ  واوَن  سوزان  روٗد  پیٚنہٕ  برونٹھ  روٗدٕچ  خۅش  خبری  ہیتھ،  بیٚیہ  یُتھ  تۅہیہِ  ہاوِ  سُہ  مزٕہ  پننہِ  رحمتُک  یعنی  بارانِ  رحمتُک،  بیٚیہِ  یُتھ  تَمہِ  وارٕہ  سٍتۍ  پکن  تہِندِ   حُکمہٕ  سٍتۍ  دریاوَن  اندر  بجہِ  بجہِ  ناوٕہ  تہٕ  جہازٕہ،  بیٚیہِ  یُتھ  توٚہۍ  جہازن  تہٕ  ناوَن  اندر  سٲر  کٔرِتھ  ژھٲنڈِو  تہٕ  تلاش  کٔرِو  تِہُنٛد  فضل  یعنی  روٗزی،  بیٚیہِ  کٔرِو  توٚہۍ  شکرگزٲری  تِہٕنز،  یِمہٕ  نعمژٕہ  ٲسِتھ  تہِ  چھِ  مشرک  ناسپٲسی  کران  شکرک  اَننہٕ  سٍتۍ،  احکامن  ہٕنز  مخالفت  کرنہٕ  سٍتۍ،  پیغمبرن  تہٕ  باایمانن  اِیذا  دِنہٕ  سٍتۍ  مگر  توٚہۍ  مَہ  سپدِو  اَمہِ  خٲطرٕ  آزُردٕہ  تہٕ  غمگین  کیازِ  أسۍ  ہیٚمو  تِمن  نِشہِ  عنقریب  اَمُیک  انتقام  یِتھہٕ  پٲٹھۍ  برونٹھ  تہِ  یِتھۍ  واقعہ  سپٕدۍ  مٕتۍ  چھِ  چنانچہ۔  "
  },
  {
    "verse_id": 47,
    "translation": "بے  شک  ییٚلہِ  سوٗزۍ  اَسہِ  تۅہیہِ  برونٹھ  یارسول  اللہؐ  واریاہ  پیغمبر  پننین  قومن  کُن  توپتہٕ  آے  تِم  پیغمبر  تِمن  نِشہِ  نٔنۍ  معجزات  تہٕ  دلیلہٕ  ہیٹھ  مگر  تِمَو  زٲنۍ  تِم  اَپٕزۍ،  پس  ہیوٚت  اَسہِ  تِمن  لوٗکن  نِشہِ  یِمَو  نافرمانی  کٔر  انتقام،  کیازِ  اَسہِ  پٮ۪ٹھ  اوس  مَٹہِ  باایمانن  یٲری  کرٕنۍ  پننہِ  وعدٕہ  موجوب۔"
  },
  {
    "verse_id": 48,
    "translation": "معبودِ  برحق  چھُ  تِیُتھُے  قدرت  وول  تہ  حکمت  وول  یُس  واو  سوزان  چھُ،  سُہ  واو  چھُ  اوٚبرس  تُلان  توپتہٕ  چھُس  آسمان  کھٲرِتھ  مُژراوان  یِتھہٕ  پٲٹھۍ  سُہ  یژھان  چھُ،  توپتہٕ  چھُس  تھاوان  تہہ  بہ  تہہ،  توپتہٕ  چھُکھ  ژٕہ  وُچھان  روٗد  چھُ  نیران  تَمہِ  اوٚبرٕ  منٛزٕ،  توپتہٕ  ییٚلہِ  سُہ  روٗد  واتناوُن  چھُ  پننیو  بندو  اندرٕہ  تِمن  یِمن  نِشہِ  سُہ  واتناوُن  یژھان  چھُ،  أتی  چھِ  تِم  خۅش  گژھان  تہٕ  شٲدیانہٕ  کران۔"
  },
  {
    "verse_id": 49,
    "translation": "حالانکہ  تِم  ٲسۍ  یقیناً  اَمہِ  روٗدکہ  یِنہٕ  برونٹھ  بالکل  ناامید  تہٕ  مایوس  سپٕدۍ  مٕتۍ۔"
  },
  {
    "verse_id": 50,
    "translation": "پس  وُچھ  ژٕہ  خداے  سٕندِ  رحمتٕکۍ  آثار  تہٕ  نتیجہ  کِتھہِ  پٲٹھۍ  چھُ  پننہِ  رحمت  سٍتۍ  موٚمتِس  یعنی  خشک  گٲمتِس  زمینس  زندٕہ  کران  یعنی  ترو  تازٕہ۔  بے  شک  یہِ  کتھ  چھےٚ  نعمت  تہٕ  دلیل  ییٚمہِ  کتھہِ  ہٕںز  کہ  اللہ  تعالیٰ  چھُ  قدرت  وول  لوٗکن  ہٕندِ  مرنہٕ  پتہٕ  بیٚیہِ  تِمن  زندٕہ  کرنس  پٮ۪ٹھ۔  اَمہِ  سٍتۍ  سَپُد  ثٲبت  کہ  یۅہے  خدا  چھُ  یقیناً  زندٕہ  کران  سارِنٕے  مۅردن  بیٚیہِ  چھُ  سُے  پرتھ  چیزس  پٮ۪ٹھ  قدرت  وول۔"
  },
  {
    "verse_id": 51,
    "translation": "توپتہٕ  ہرگاہ  سوزو  أسۍ  تُہٕندِس  زراعتس  پٮ۪ٹھ  مُضر  ہوا  ییٚمہِ  سٍتۍ  تِم  وُچھن  تتھ  زراعتس  زرد  سَپدِتھ  خشک  گژھان،  یکدم  بدلہِ  تِہُنٛڈ  حال،  تَمہِ  پتے  ہیٚن  تِم  کفرانِ  نعمت  کرُن،  یِمہٕ  نعمژ  سانہِ  روزنکھ  نہٕ  یادٕے۔  اَمہِ  سٍتۍ  سَپُد  معلوم  کہ  تِم  چھِ  بے  حیٚس،  تِہِندِ  خٲطرٕ  غم  کھیوٚن  چھُ  بے  کار۔"
  },
  {
    "verse_id": 52,
    "translation": " توٚہۍ  نہ  حض  ہیٚکیوٗکھ  نہٕ  بوزنٲوِتھ  مۅردٕہ  بیٚیہِ  نہ  حض  ہیٚکیوٗکھ  بوزنٲوِتھ  زٔرۍ  پننۍ  آلو،  خصوصاً  ییٚلہِ  تِم  تۅہیہِ  کُں  تھر  پھِرِتھ  تۅہیہِ  نِشہِ  دوٗر  ژلان  آسن۔"
  },
  {
    "verse_id": 53,
    "translation": "بیٚیہِ  نہ  حض  ہیٚکِو  نہٕ  توٚہۍ  وَتھ  ہٲوِتھ  اَنیٚن  ییٚلہِ  تِمن  وَتھ  رٲومٕژ  آسہِ،  توٚہۍ  ہیٚکِیوٗکھ  نہٕ  بوزنٲوِتھ  مگر  یِم  پژھ  کران  چھِ  سانین  آیاتن،  تِمَے  چھِ  سانین  حُکمن  گردن  دارٕوُنۍ  ییٚلہِ  یِم  لوٗکھ  مُشابہِ  چھِ  مۅردن  تہٕ  زریٚن،  پس  مَہ  تھٲوِو  توٚہۍ  توقع  تہٕ  برانٛتھ  ایمانٕچ  تِمن  نِشہِ،  نہ  مَہ  کھیٚیِو  تِہِندِ  ایمان  نہ  انَنُک  کانٛہہ  غم۔"
  },
  {
    "verse_id": 54,
    "translation": "معبوٗدِ  برحق  چھُ  سُے  ذاتِ  پاک  ییٚمۍ  توٚہۍ  پٲدٕہ  کٔرِنَو  کمزوٗری  ہٕندِس  حالتس  منٛز،  سۅ  گٔیہِ  انسان  سٕنز  ابتدٲیی  حالت،  لۅکچارٕچ  حالت،  توپتہٕ  کوٚرنَو  تَمہِ  کمزوٗری  پتہٕ  قوت  تہٕ  طاقت  عطا  یعنی  جوانی،  تَمہِ  قوتہٕ  پتہٕ  کوٚرنو  بیٚیہِ  کمزوٗری  تہٕ  بجر  عطا،  سُہ  یہِ  یژھان  چھُ  تہِ  چھُ  پٲدٕہ  کران،  پرتھ  تصرفس  چھُ  سُہ  پوٗرٕہ  زانان،  تتھ  تصرف  کِس  جٲری  تہٕ  نٲفذ  کرنس  پٮ۪ٹھ  چھُ  پوٗرٕ  قدرت  تھاوان۔  سُے  چھُ  سورُے  زانہٕ  وُن  پوٗرٕ  قدرت  وول۔"
  },
  {
    "verse_id": 55,
    "translation": "ییٚمہِ  دۅہ  قیامت  قٲیِم  سپدِ،  کافر  تہٕ  نافرمان  لوٗکھ  ہاون  تَمہِ  دۅہٕکۍ  ہولناک  حالات  وُچھِتھ  قسم  کہ  قیامت  آیہِ  سٮ۪ٹھاہ  جلد،  أسۍ  روٗدۍ  نہٕ  قبرن  اندر  یعنی  عالمِ  برزخس  اندر  مگر  أکِس  گرِ  تہٕ  أکِس  ساعتس،  یِتھے  پٲٹھۍ  ٲسۍ  نا  تِم  دنیاہس  منٛز  تہِ  وُلٹہٕ  پکان  یعنی  دنیاہس  منٛز  تہِ  ٲسۍ  یِم  لوٗکھ  غلط  خیالات  دِلن  منٛز  جمٲوِتھ  پھِرِتھ  کتھہٕ  کران۔"
  },
  {
    "verse_id": 56,
    "translation": "یِمن  مجرمن  وَنن  تِم  لوٗکھ  یِمن  علم  تہٕ  ایمان  عطا  کرنہٕ  آمُت  آسہِ  یعنی  بایامن  یِمن  شریعت  کیٚن  چیزن  ہُنٛد  پتہ  چھُ،  اے  کافرو  توٚہۍ  ٹھٔہرییو  قبرن  اندر  خڈاے  سٕندِ  لیٚکھِمتہِ  تہٕ  مقرر  کرِمَتہِ  وقتہٕ  موجوب  برابر  قیامت  کِس  دۅہس  تانۍ،  ییٚکیا  چھُ  اَز  وارٕھ  کارٕھ  قیامتُک  دۅہ  مگر  توٚہۍ  کتہِ  ٲسِو  ییٚمہِ  دۅہُخ  یقین  تھاوان  بلکہ  ٲسِو  تکذیب  تہٕ  انکار  کران،  تمی  انکارٕہ  کہ  شامتہٕ  چھِو  اَز  پریشان۔"
  },
  {
    "verse_id": 57,
    "translation": " پس  دِیہِ  نہٕ  تَمہِ  دۅہ  کانٛہہ  نفع  تہٕ  فٲیدٕہ  تِمن  لوٗکن  یِمَو  شرکہٕ  تہٕ  کفرٕ  سٍتۍ  پانس  ظلم  کوٚر  عذُر  کرُن،  نہ  یِیہِ  تِمن  نِشہِ  عذُر  پیش  کرنُک  تہٕ  توبہٕ  کرنُک  یا  خدایس  رٲضۍ  کرنُک  مطالبہ  کرنہٕ،  کیازِ  تَمُیک  وقت  آسہِ  گُزریومُت۔"
  },
  {
    "verse_id": 58,
    "translation": "بیٚیہِ  کٔرۍ  اَسہِ  بیان  یتھ  قرآن  مجیدس  منٛز  لوٗکن  فکرِ  تارنہٕ  خٲطرٕ  بیٚیہِ  تِمن  ہدایت  بننہٕ  خٲطرٕ  پرتھ  قسمہٕ  چہ  مثالہٕ  تہٕ  پرتھ  قسمٕکۍ  مضامین  یِم  پننہِ  کمالِ  بلاغتہٕ  سببہٕ  مقتضی  ٲسۍ  کہ  یِمن  کٲفرن  بنہِ  ہا  ہدایت  مگر  نہایت  بغض  و  عناد  سببہٕ  کوٚر  نہٕ  تِمَو  سُہ  قبول۔  تمہ  سَپُد  نہٕ  تِمن  کانہہ  فٲیدٕہ  حاصل۔  توپتہٕ  ہرگاہ  توٚہۍ  یارسول  اللہؐ  تِمن  نِشہِ  أنِو  تِمَو  معجزو  اندرٕہ  کانٛہہ  معجزاہ  یِمن  ہٕنز  تِم  فرمٲیش  چھِ  کران،  توتہِ  وَنن  ضرور  کٲفر  کہ  توٚہۍ  سٲری  چھِو  اَپزِیٲرۍ۔"
  },
  {
    "verse_id": 59,
    "translation": " یِتھے  پٲٹھۍ  چھُ  اللہ  تعالیٰ  نادانن  ہٕندین  دِلن  پٮ۪ٹھ  مۅہرکران  یعنی  روز  بروز  چھُ  تِہِندِ  قبول  کرنُک  اِستعداد  سُست  تہٕ  ضعیف  سپدان،  بُغض  و  عنادُک  قوت  قوی  سَپدان۔"
  },
  {
    "verse_id": 60,
    "translation": "پس  کٔرِو  توٚہۍ  یارسول  اللہؐ  تِہِندِس  تکلیفس  تہٕ  اِیذاہس  پٮ۪ٹھ  صبر،  پٔزِپٲٹھۍ  اللہ  تعالیٰ  ہن  یَس  یٲری  ہُنٛد  وعدٕہ  تۅہیہِ  سٍتۍ  کوٚرمُت  چھُ،  سُہ  چھُ  حق  تہٕ  پوٚز،  یِم  منکرینِ  قیامت  مہ  سپدِن  بٲعث  تۅہیہِ  بے  صبری  کرنس  پٮ۪ٹھ۔"
  }
]