[
  {
    "verse_id": 1,
    "translation": "ییٚلہِ  زمین  پننہِ  ذٲتی  سخت  حرکت  سٍتۍ  ألراونہٕ  یِیہِ،  (ییٚمہِ  کہ  صدمہٕ  سٍتۍ  کانٛہہ  عمارتھاہ،  کانہہ  کوہاہ،  کانہہ  کُلاہ،  زمینس  پٮ۪ٹھ  باقی  روزِنہٕ۔  سٲری  سنیٚر  تہٕ  تھزر  سپدن  برابر  تہٕ  ہموار  یُتھ  محشرُک  میدان  لوٗکن  ہٕندِ  سمنہٕ  خٲطرٕہ  صاف  سپدِ۔  یہِ  سپدِ  ییٚلہِ  پوگس  منٛز  دوٚیُم  پھۅکھ  دِنہٕ  یِیہِ)"
  },
  {
    "verse_id": 2,
    "translation": "ییٚلہِ  زمین  پنٕنۍ  سٲری  گوٚبۍ  گوٚبۍ  چیز  نیٚبر  دِیہِ  دٲرِتھ  (مثلاً  انسان  یا  سۅن  تہٕ  رۅپھ  وغیرٕہ)"
  },
  {
    "verse_id": 3,
    "translation": "(یہِ  حالت  وُچھِتھ  گژھن  کافر  انسان  حیران  دَپنہِ  لگن)  یَتھ  زمینس  کیا  سنا  گُدریوو؟  (یوٗت  بُنیُل  کیازِ  آو؟  یِم  أندرِم  چیز  کیا  سنا  زِ  دِتِن  نیٚبر  بٔرِتھ؟)"
  },
  {
    "verse_id": 4,
    "translation": "تَمہِ  دۅہ  وَنہِ  زمین  پننہِ  سارے  رٕژٕہ  تہٕ  یَچھ  خبرٕہ  (تِم  سٲری  واقعات  یِم  بنی  آدمن  یعنی  انسانن  ہندِ  اَتھہٕ  اَتھ  زمینس  پٮ۪ٹھ  واقع  سپٕدۍ مٕتۍ  آسن  مثلاً  زمین  دِیہِ  بیان  کہ  فلٲنۍ  شخصن  پٔر  مےٚ  پٮ۪ٹھ  نٮ۪ماز،  فلٲنۍ  شخصن  کٔر  مےٚ  پٮ۪ٹھ  ژوٗر،  فلٲنۍ  شخصن  کوٚر  مےٚ  پٮ۪ٹھ  زنا،  فلٲنۍ  شخصن  کوٚر  مےٚ  پٮ۪ٹھ  خونِ  ناحق  وغیرٕہ  وغیرٕہ۔"
  },
  {
    "verse_id": 5,
    "translation": "کیازِ  تس  زمینس  آسہِ  تُہٕندۍ  پروردگارن  یۅہے  حکم  کوٚرمُت  (یعنی  أزِکہ  زمانہٕ  کہ  اصطلاح  موجوب  بوز  تہٕ  ژٕہ  یِتھہٕ  پٲٹھۍ  کہ  یِمہٕ  یِمہٕ  کامہِ  لوٗکھ  اَتھ  زمینس  پٮ۪ٹھ  کران  چھِ  رٕژٕہ  یا  یَچھ  تِمن  سارِنٕے  کامیٚن  ہُند  رِکارڈ  چھُ  برنہٕ  یِوان  زمینس  اندر،  تِمے  رِکارڈ  چھِ  موجود  تہٕ  محفوظ  تھاونہٕ  یِوان۔  قیامت  کہ  دۅہ  یِن  تِمے  رِکارڈ  مٕژراونہٕ۔  زمینس  منٛز  چھُ  اللہ  تعالیٰ  ہن  اَکھ  مادہ  اَکھ،  اَکھ  مَسالا  اکھ  پٲدٕہ  کوٚرمُت  یُس  مَسالہٕ  مصوِّرین  ﴿فوٹوگرافرس﴾  شیشس  مٔتھِتھ  تصویر  تُلان  چِھ،  سُہ  مَسالہٕ  چھُ  پوٗرِ  پوٗر  اَتھ  زمینس  منٛز  موجود۔  لہٰذا  اَتھ  زمینس  پٮ۪ٹھ  یُس  شخصَہ  کانٛہہ  کٲمَہ  چھُ  کران  خداے  سٕندِ  حکمہٕ  سٍتۍ  چھےٚ  تَمِچ  صورت  شکل  تہٕ  ﴿فوٹو﴾  زمینس  اندر  خۅد  بخود  وۅتھان۔  تِمٔے  رِکارڈ  تہٕ  تِمٔے  تصویر  یِن  بطور  شہادت  قیامت  کہ  دۅہ  پیش  کرنہٕ۔  چنانچہ  حدیث  شریفس  منٛز  چھُ  صحیح  ترمذی  وغیرٕہ  کتبِ  احادیثن  اندر  کہ  ییٚمۍ  شخصن  زمینس  پٮ۪ٹھ  کانٛہہ  رٕژ  یا  یَچھ  عملَہ  کٔرمٕژ  آسہِ  زمین  دِیہِ  تَمِچ  گوٲہی  خدایس  برٛونٛٹھہٕ  کنہِ۔)"
  },
  {
    "verse_id": 6,
    "translation": "تَمہِ  دۅہ  نیرن  واپس  مختلف  جمٲعژ  حساب  دِتھ  مختلف  جاین  کُن  (نیکو  کار  با ایمان  گژھن  جنتس  کُن،  کٲفر  تہٕ  مشرک  یِن  واتناونہٕ  جہنمس  کُن)  یُتھ  سٲری  پننیٚن  عملن  ہُند  پھل  تُلن۔"
  },
  {
    "verse_id": 7,
    "translation": "پس  یُس  شخصَہ  أکِس  ذرّس  برابر  دنیاہس  اندر  رٕژ  کٲمَہ  کرِ  تَتھ  تہِ  لبہِ  سُہ  ٲخرتس  اندر۔"
  },
  {
    "verse_id": 8,
    "translation": "بیٚیہِ  یُس  شخصَہ  أکِس  ذرّس  برابر  بدی  کرِ  دنیاہس  اندر  تَتھ  تہِ  لبہِ  سُہ  ٲخرتس  اندر۔  (بشرطیکہ  سۅ  نیکی  یا  بدی  آسہِ  تَتھ  وقتس  تانۍ  باقی  وَرنہ  ہرگاہ  نیکی  تٔہندِ  کُفرٕہ  سٍتۍ  ختم  آسہِ  گٔمٕژ  یا  آسہِ  ایمان  و  توبہٕ  سٍتۍ  سۅ  بدی  یا  شر  زٲیل  سپُدمُت  تیٚلہِ  چھےٚ  بدل  کتھ  تیٚلہِ  آسہِ  نہٕ  سُہ  خیر  خیر  روٗدمُت  سُہ  شر  شر  روٗدمُت۔)"
  }
]