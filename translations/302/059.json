[
  {
    "verse_id": 1,
    "translation": "یِکینٛژھاہ  آسمانن  منٛز  چُھ  تہٕ  یِکینٛژھاہ  زمینس  منٛز  چُھ  (سٲری)  چِھ  اللہ  تعالیٰ  سٕنز  تسبیح  کران  تہٕ  سُے  چُھ  غٲلب  حکمت  وول  چُھ۔"
  },
  {
    "verse_id": 2,
    "translation": "سُے  چُھ  ییٚمۍ  تِم  کٲفر  اہلِ  کتاب  (یعنی  بنو  نضیر)  گۅڈنِچہِ  جلاوطنی  منٛز  گرَو  نِشہِ  (سۅمبرٲوِتھ  مدینہٕ  پیٚٹھہٕ  شام  کُن)  کٔڑِتھ  ژٕھنۍ۔تۅہیہِ  اوسُو  نہٕ  یہِ  گمانہٕ  (تہِ)  زِ  تِم  نیرن  تہٕ  تِمن  اوس  یہِ  گمانہٕ  زِ  تِہِندۍ  مضبوط  قلعہ  بچاون  تِمن  اللہ  تعالیٰ  ہس  (سٕنزِ  تھپہِ)  نِشہِ  پتہٕ  رٔٹۍ  تِم  اللہ  تعالیٰ  ہن  (یعنی  اللہ  تعالیٰ  سٕندۍ  عذابن)  تپٲرۍ  یپٲرۍ  تِم  گمان  (تہِ)  ہیٚکہن  نہٕ  کٔرِتھ  تہٕ  تٔمۍ  (اللہ  تعالیٰ  ہن)  تۯوو  تِہِندیٚن  دِلن  منٛز  بیم  تہٕ  دبدبہٕ  تِم  ٲسۍ  پننیٚن  گرَن  پننیٚو  اَتھَو  تہٕ  اہلِ  ایمانن  ہٕندیٚو  اَتھو  وٲران  کران۔  لہٰذا  اے  أچھ  گاش  تھاون  والیٚو!  (اَمہِ  نِشہِ)  کٔرِو  عبرت  حٲصل۔"
  },
  {
    "verse_id": 3,
    "translation": "تہٕ  اگر  اللہ  تعالیٰ  ہن  تِہِندِس  حقس  منٛز  جلا  وطنی  آسِہے  نہٕ  لیٚکھِتھ  تھٲومٕژ  تیٚلہِ  دِیہِ  ہے  سُہ  تِمن  دنیاہس  منٛز  (مزید  سخت)  عذاب،  تہٕ  تِہِندِ  خٲطرٕ  چُھ  ٲخرتس  منٛز  (تہِ)  جہنمُک  عذاب۔"
  },
  {
    "verse_id": 4,
    "translation": "یہِ  سپُد  اَمہِ  وجہ  کِنۍ  زِ  تِمَو  کۆر  اللہ  تعالیٰ  ہس  تہٕ  رسولس  (صلی  اللہ  علیہ  وسلم)  سٍتۍ  شدید  عداوت  (تِہُنٛد  سرغنہٕ  کعب  بن  اشرف  اوس  بدنامِ  زمانہٕ  گستاخِ  رسول)،  تہٕ  یُس  شخص  اللہ  تعالیٰ  (تہٕ  رسول  صلی  اللہ  علیہ  وسلم)  سٕنٛزمخالفت  کران  چُھ  تیٚلہِ  چُھ  بے  شک  اللہ  تعالیٰ  سخت  عذاب  دِنہٕ  وول۔"
  },
  {
    "verse_id": 5,
    "translation": "(اے  مومنو!  یہود  بنو  نضیر  کِس  گھیراوس  دوران)  یِم  کٔھزٕر  کُلۍ  تۅہیہِ  ژٔٹۍوٕ  یا  تۯٲوۍووکھ  تۅہیہِ  تِم  یَلہٕ  تِہِندیٚن  موٗلن  پیٚٹھ  کھڑا  تھٲوِتھ  (یعنی  تِم  ژٔٹۍووکھ  نہٕ)  یہِ  اوس  (سورُے)  اللہ  تعالیٰ  سٕندی  حکمہٕ  سٍتۍ  تہٕ  اَمہِ  موجوب  زِ  سُہ  کرِ  نافرمانن  ذلیل  تہٕ  رسوا۔"
  },
  {
    "verse_id": 6,
    "translation": "تہٕ  یُس  (فَے  مال)  اللہ  تعالیٰ  ہن  تِمَو  نِشہِ  (کٔڑِتھ)  پننِس  رسولس  (صلی  اللہ  علیہ  وسلم)  کُن  واپس  اۆن،  تہٕ  تۅہیہِ  نَہ  ٲسۍوٕ  تِمن  (حٲصل  کرنس)  پیٚٹھ  گُرۍ  دورنٲوِمٕتۍتہٕ  نَہ  اوٗنٹ،  آ!  اللہ  تعالیٰ  چُھ  پننیٚن  رسولن  غلبہٕ  تہٕ  تسلط  عطا  کران  یس  پیٚٹھ  یژھان  چُھکھ  تس  پیٚٹھ،  تہٕ  اللہ  تعالیٰ  چُھ  پۯتھ  چیزس  پیٚٹھ  سیٚٹھاہ  قدرت  تھاون  وول۔"
  },
  {
    "verse_id": 7,
    "translation": "یِم  (فَے  مال)  اللہ  تعالیٰ  ہن  (قُرَیظہ،  نَضِیر،  فِدَک،  خَیبر،  عُرَینہ  سان  باقی  جنگ  کرنہٕ  رۆس  فتح  گٔمژَو)  بستِیَو  نِشہِ  (کٔڑِتھ)  پننِس  رسولس  (صلی  اللہ  علیہ  وسلم)  پیٚٹھ  واپس  چِھ  أنۍ  مٕتۍ  تِم  چِھ  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  خٲطرٕبیٚیہِ  (رسول  صلی  اللہ  علیہ  وسلمن  ہٕندیٚن)  قرابت  دارن  (یعنی  بنو  ہاشم  تہٕ  بنو  عبد  المطّلبس)  خٲطرٕ  بیٚیہِ  چِھ  (معاشرٕکیٚن  عام)  یتیمن  تہٕ  محتاجن  تہٕ  مسافرن  خٲطرٕ  (یہِ  بٲگراونُک  نظام  چُھ  اَمہِ  موجوب)  تاکہ  (سورُے  مال)  روزِ  نہٕ  (صرف)  تُہٕندیٚن  مالدارنٕے  درمیان  گردش  کران  (بلکہ  گژِھہ  معاشرٕکیٚن  تمام  طبقن  منٛز  گردش  کرُن)  تہٕ  یِکینژھاہ  رسول  (صلی  اللہ  علیہ  وسلم)  تۅہیہِ  عطا  کرنو  تۆہۍ  ٲسِو  سُہ  رٹان  تہٕ  ییٚمہِ  نِشہِ  ٹھاکھ  کرنو  تیٚلہِ  ٲسِو  (تَمہِ  نِشہِ)  پتھ  روزان،  بیٚیہِ  روٗزِو  اللہ  تعالیٰ  ہس  کھوژان  (یعنی  رسول  صلی  اللہ  علیہ  وسلمن  ہٕندِس  بٲگراونس  تہٕ  عطا  کرنس  پیٚٹھ  مَہ  ٲسِو  ناگوٲری  سان  زبان  مٕژراوان)  بے  شک  چُھ  اللہ  تعالیٰ  سخت  عذاب  دِنہٕ  وول۔"
  },
  {
    "verse_id": 8,
    "translation": "(پیٚٹھہٕ  کنہِ  وننہ  آمُت  فَے  مال)  چُھ  نادار  مہاجرن  خٲطرٕ  (تہِ)  یِم  پننیٚو  گرَو  تہٕ  پننیٚو  مالَو  (تہٕ  جائیدادو)  نِشہِ  نیٚبر  چِھ  آمٕتۍ  کڑنہٕ،  تِم  چِھ  اللہ  تعالیٰ  سُنٛد  فضل  تہٕ  تٔمۍ  سٕنز  رضا  مندی  تہٕ  خۅش  نوٗدی  یژھان  بیٚیہِ  چِھ  (پننہِ  مال  چہ  تہٕ  وطن  تراونہٕ  چہ  قربٲنی  سٍتۍ)  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  مددکران،  یِمَے  لُکھ  چِھ  پٔزۍ  مومن۔"
  },
  {
    "verse_id": 9,
    "translation": "(یہِ  مال  چُھ  تِمن  انصارن  خٲطرٕتہِ)  یِمَو  تِمن  (مہاجرن)  برونٛٹھُے  (مدینُک)  شہر  تہٕ  ایمان  اوس  (پَنُن)  گرٕ  بنوومُت۔  یِم  لُکھ  چِھ  تِمن  سٍتۍ  محبت  کران  یِم  یِمن  کُن  ہجرت  کٔرِتھ  چِھ  آمٕتۍ۔  تہٕ  یِم  چِھنہٕ  پننیٚن  سیٖنن  منٛز  تَمہِ  (مال)  کہ  نسبت  کانٛہہ  طلب  (یا  تنگی)  لبان  یُس  تِمن  (مہاجرن)  چُھ  دِنہٕ  یِوان  بیٚیہِ  چِھ  پننیٚن  زُوَن  پیٚٹھ  تِمن  ترجیح  دِوان  اگر  چہِ  پانہٕ  یِمن  سخت  حاجتھٕے  کیازِ  آسہِ  نہٕ،  تہٕ  یُس  شخص  پننہِ  نفسہٕ  چہ  بخیلی  نِشہِ  بچاونہٕ  آو  تیٚلہِ  چِھ  تِمَے  لُکھ  بامُراد  تہٕ  کامیاب۔"
  },
  {
    "verse_id": 10,
    "translation": "تہٕ  تِم  لُکھ  (تہِ)  یِم  تِمن  (مہاجرن  تہٕ  انصارن)  پتہٕ  آے  (تہٕ)  عرض  چِھ  کران،  اے  سانہِ  ربّہ!  اَسہِ  کرمغفرت  تہٕ  سانیٚن  تِمن  باین  تہِ،  یِم  ایمان  اننس  منٛز  اَسہِ  برونٛہہ  گٔے  تہٕ  سانیٚن  دِلن  منٛز  مَہ  تھاو  ایمان  والیٚن  خٲطرٕ  کانٛہہ  کیٖنہٕ  تہٕ  بغُض  پتھ  کُن۔  اے  سانہِ  ربّہ!  بے  شک  چُھکھ  ژٕ  سیٚٹھاہ  شفقت  ورتاون  وول  سیٚٹھاہ  رحم  کرن  وول۔"
  },
  {
    "verse_id": 11,
    "translation": "کیا  تۅہیہِ  وُچِھو  نا  منافق  یِم  پننیٚن  تِمن  باین  چِھ  ونان  یِم  اہلِ  کتابو  منٛزٕ  کٲفر  چِھ  بنیمٕتۍ  زِ  اگر  تۆہۍ  (ییٚتہِ)  کڑنہٕ  ٲو  تیٚلہِ  نیرو  أسۍ  تہِ  ضرورتۅہی  سٍتۍ  تہٕ  أسۍ  کرَو  نہٕ  تُہٕندِس  معاملس  منٛز  کٲنسہِ  أکۍ  سٕنز  تہِ  اطاعت  تہٕ  ہرگاہ  تۅہیہِ  سٍتۍ  جنگ  آو  کرنہٕ  تیٚلہِ  کرو  أسۍ  ضرور  تہٕ  ضرور  تۅہیہِ  مدد،  تہٕ  اللہ  تعالیٰ  چُھ  گوٲہی  دِوان  زِ  تِم  چِھ  یقیناً  اَپزِیٲرۍ۔"
  },
  {
    "verse_id": 12,
    "translation": "ہرگاہ  تِم  (شرپسند  یہوٗدۍ  مدینہٕ  منٛزٕ)  کڑنہٕ  آے  تیٚلہِ  نیرن  نہٕ  یِم  (منافق  زانٛہہ)  تِمن  سٍتۍ،  تہٕ  ہرگاہ  تِمن  سٍتۍ  جنگ  آو  کرنہٕ  تیٚلہِ  کرن  نہٕ  یِم  تِمن  مدد،  تہٕ  ہرگاہ  تِمَو  تِمن  مددکۆر  (تہِ)  تیٚلہِ  ژلن  ضرور  شانہِ  پھِرِتھ،  پتہٕ  ہیٚکہِ  نہٕ  تِہُنٛد  مدد  (کُنہِ  کِنۍ)  سپدِتھ۔"
  },
  {
    "verse_id": 13,
    "translation": "(اے  مسلمانو!)  بے  شک  چُھ  تِہِندیٚن  دِلن  منٛز  اللہ  تعالیٰ  سٕندِ  کھوتہٕ  (تہِ)  زیادٕہ  تُہُنٛد  بیٖم  تہٕ  خوف،  یہِ  چُھ  اَمہِ  وجہ  کِنۍ  زِ  تِم  چِھ  تِتھۍ  لُکھ  یِمن  نہٕ  عقلٕے  چھے٘۔"
  },
  {
    "verse_id": 14,
    "translation": "تِم  (مدینٕکۍ  وعدٕہ  پھُٹراون  وٲلۍ  یہوٗدۍ  تہٕ  منافق)  ہیٚکن  نہٕ  سٲری  سٔمِتھ  (تہِ)  تۅہیہِ  سٍتۍ  جنگ  کٔرِتھ  سوائے  قلعہ  بندشہرن  منٛز  یا  دیوارن  ٹھۆر  بنٲوِتھ،تِہٕنز  لڑٲے  چھے٘  تِمن  پانہٕ  وٲنی  سخت،  تۆہۍ  چھووکھ  تِم  یِکہٕ  وَٹہٕ  سمجھان  ییٚلہِ  زن  تِہِندۍ  دِل  پانہٕ  وٲنۍ  بیۆن  بیۆن  چِھ،  یہِ  چُھ  اَمہِ  موجوب  زِ  تِم  لُکھ  چِھنہٕ  عقلہِ  کٲم  ہیٚوان۔"
  },
  {
    "verse_id": 15,
    "translation": "(تِہُنٛد  حال)  چُھ  تِمن  لُکن  ہیوٗ  یِمَو  تِمَن  برونٛہہ  کمےٕ  کینہہ  کال  پننیٚن  اعمالن  ہٕندِ  شہمتُک  مزٕہ  چُھ  وُچھمُت  (یعنی  بدر  س  منٛز  مشرکینِ  مکّہ،  تہٕ  یہود  یو  منٛزٕ  بنو  نضیر،  بنو  قینقاع  تہٕ  بنو  قریظہ  وغٲرٕہ)،  تہٕ  تِہِندِ  خٲطرٕ  چُھ  (ٲخرتس  منٛز  تہِ)  دگ  تُلوُن  عذاب۔"
  },
  {
    "verse_id": 16,
    "translation": "(منافقن  ہٕنز  مثال)  چھے٘  شیطان  سٕنز  ہِش  ییٚلہِ  سُہ  انسانس  چُھ  وَنان  زِ  ژٕ  بن  کٲفر،  پتہٕ  ییٚلہِ  سُہ  کٲفر  چُھ  بنان  پتہٕ  چُھس  (شیطان)  ونان  بہٕ  چُھس  ژے٘  نِشہِ  بیزار،  بے  شک  چُھس  بہٕ  اللہ  تعالیٰ  ہس  کھوژان  یُس  تمام  جہانن  ہُنٛد  ربّ  چُھ۔"
  },
  {
    "verse_id": 17,
    "translation": "پتہٕ  آسہِ  تِمن  دۅشوٕنۍ  ہُنٛد  انجام  یہِ  زِ  تِم  دۅشوے  آسن  جہنمس  منٛز  ہمیشہ  روزن  تٔتھۍ  منٛز،  تہٕ  ظٲلمن  ہُنٛد  چُھ  یۅہے  سزا۔"
  },
  {
    "verse_id": 18,
    "translation": "اے  ایمان  والیو!  تۆہۍ  روٗزِو  اللہ  تعالیٰ  ہس  کھوژان  تہٕ  پۯتھ  شخصس  پَزِ  وُچھان  روزُن  زِ  تٔمۍ  کیا  چُھ  پگاہ  (قیامت)  خٲطرٕ  برونٛہہ  کُن  سوٗزمُت،  تہٕ  تۆہۍ  روٗزِو  اللہ  تعالیٰ  ہس  کھوژان،  بے  شک  چُھ  اللہ  تعالیٰ  تِمَو  کامیٚو  نِشہِ  باخبر  یِمہٕ  تۆہۍ  کران  چِھو۔"
  },
  {
    "verse_id": 19,
    "translation": "تہٕ  تِمن  لُکن  ہٕندۍ  پٲٹھۍ  مَہ  بٔنِو  یِمَو  اللہ  تعالیٰ  مٔشروو  پتہٕ  مٔشرٲوۍ  اللہ  تعالیٰ  ہن  تِہِندۍ  پانٕے  تِمَن  نِشہِ  (زِ  تِم  سوزہن  پننیٚن  پانن  خٲطرے  کینہہ  رٕٕژر  برونٛہہ  کُن)،  تِمَے  لُکھ  چِھ  نافرمان۔"
  },
  {
    "verse_id": 20,
    "translation": "جہنمی  تہٕ  جنتی  ہیٚکن  نہٕ  برابر  ٲسِتھ،  صرف  چِھ  اہلِ  جنت  کامیاب  تہٕ  کامران۔"
  },
  {
    "verse_id": 21,
    "translation": "ہرگاہ  أسۍ  یہِ  قرآن  کُنہِ  پہاڑس  پیٚٹھ  نٲزل  کرہو  تیٚلہِ  (اے  بوزن  والہِ!)  ژٕ  وُچھہکھ  زِ  سُہ  نَمہِ  ہے  اللہ  تعالیٰ  سٕندِ  خوفہٕ  سٍتۍ،  پٔھٹِتھ  گژھ  ہَنس  ریزٕہ  ریزٕہ،  تہٕ  یِمہٕ  مثالہٕ  چِھ  أسۍ  لُکن  خٲطرٕ  بیان  کران  تاکہ  تِم  کرن  غوروفکر۔"
  },
  {
    "verse_id": 22,
    "translation": "سُے  چُھ  اللہ  تعالیٰ  یس  وَرٲے  کانٛہہ  معبود  چُھنہٕ،  غیب  تہٕ  ظٲہرچُھ  زانن  وول،  سُے  چُھ  بے  حد  رحمت  فرماون  وول  سیٚٹھاہ  مہربان۔"
  },
  {
    "verse_id": 23,
    "translation": "سُے  چُھ  اللہ  تعالیٰ  یَس  وَرٲے  کانٛہہ  معبود  چُھنہٕ،  (حقیقی)  بادشاہ  چُھ،  پۯتھ  عٲبہٕ  نِشہِ  چُھ  پاک،پۯتھ  نُقصہٕ  نِشہِ  محفوظ  (تہٕ  سلامتی  دِنہٕ  وول)  چُھ،  امن  وامان  دِنہٕ  وول  (تہٕ  معجزاتو  ذریعہ  رسولن  ہُنٛد  تصدیق  کرن  وول)  چُھ،  حفاظت  کرن  وول  تہٕ  رٲچھدر  چُھ،  غلبہٕ  تہٕ  عزت  وول  چُھ،  زبردست  عظمت  وول  چُھ،  سلطنت  تہٕ  کبریائی  (تھاون)  وول  چُھ،  اللہ  تعالیٰ  چُھ  پۯتھ  تَمہِ  چیزٕ  نِشہِ  پاک  یَتھ  تِم  تٔمۍ  سُنٛد  شریک  چِھ  مانان۔"
  },
  {
    "verse_id": 24,
    "translation": "سُے  چُھ  اللہ  تعالیٰ  یُس  پٲدٕ  کرن  وول  چُھ،  عدم  نِشہِ  وجودس  منٛز  اَنن  وول  (یعنی  ایجاد  کرن  وول)  چُھ،  صورت  عطا  کرن  وول  چُھ۔  (غرض)  تمام  رٕتۍ  ناو  چِھ  تٔسۍ  خٲطرٕ،  تس  خٲطرٕ  چِھ  تِم  (سٲری)  چیز  تسبیح  کران  یِم  آسمانن  تہٕ  زمینس  منٛز  چِھ،  تہٕ  سُہ  چُھ  سیٚٹھاہ  عزت  وول  سیٚٹھاہ  حکمت  وول۔"
  }
]