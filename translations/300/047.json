[
  {
    "verse_id": 1,
    "translation": "یِمو  لُکو  کُفر  کوٚر  بیٚیہِ  رُکٲوِکھ  اللہ  تعالیٰ  سٕنزِ  وَتہِ  نِشہِ،  خُداین  کٔرۍ  تِہندۍ  اعمال  ضایع۔"
  },
  {
    "verse_id": 2,
    "translation": "تہٕ  یِمو  لُکو  ایمان  اوٚن  تہٕ  نیک  عملہٕ  کرِ،  تہٕ  مونُکھ  سُہ  چیز  یُس  محمد  صلی  اللہ  علیہ و سلمن  پیٚٹھ  نٲزِل  چُھ  سپُدمُت۔  بیٚیہِ  چُھ  سُہ  سراسر  حق  تِہندِس  ربّ  سٕندِ  طرفہٕ۔  خُداین  کرِ  تِہنزٕ  بُرٲیِیِہ  تِمن  نِشہِ  دوٗر  تہٕ  کوٚرُن  تِہُند  حال  دُرست۔"
  },
  {
    "verse_id": 3,
    "translation": "یِہ  چُھ  امہِ  موجوٗب  زِ  کُفر  کرن  والیو  کٔر  بٲطلٕچ  پیروی،  تہٕ  ایمان  اَنن  والیو  کٔر  تمہِ  حقٕچ  پیروی  یُس  تِہندِس  ربّ  سٕندِ  طرفہٕ  چُھ  آمُت۔  یِتھہٕ  پٲٹھۍ  چُھ  اللہ  تعالیٰ  لوٗکن  ونان  تِہٕنز  ٹھیک  ٹھیک  حیثیت۔"
  },
  {
    "verse_id": 4,
    "translation": "پَتہٕ  ییٚلہِ  تۅہیِہ  یِمن  کٲفرن  سٍتۍ  بُتھۍ  لاگے  سپدیو  تیٚلہِ  چھےٚ  گۅڈنِچ  کٲم  تِمن  گردَنہٕ  تُلنہِ،  یوٚت  تام  زن  توٚہۍ  تِم  جان  پٲٹھۍ  مٲرِیوٗکھ،  پتہٕ  گٔنڈٕیوٗکھ  مضبوطی  سان  قٍدۍ،  امہِ  پتہٕ  ﴿چُھ  اختیار﴾  کٔرِو  احسان،  نَتہٕ  کٔرِو  فِدیُک  معاملہٕ،  توٚت  تام  یوٚت  تام  لڑٲے  تراوِ  پنٕنۍ  ہتھیار۔  ﴿ییٚمہِ  آیت  کیو  لفظو  سٍتۍ  تہِ  تہٕ  یتھ  سیاق  و  سباقس  منٛز  یِہ  آیت  آمٕژ  چھےٚ  تمہِ  سٍتۍ  تہِ  چھےٚ  یِہ  کتھ  صاف  پے  لگان  زِ  یِہ  چھےٚ  لڑایِہ  ہُند  حُکم  یِنہٕ  پتہٕ  تہٕ  لڑٲے  شروع  سپدنہٕ  برونٛہہ  نٲزِل  سپٕزمٕژ۔  ییٚلہِ  کٲفرن  سٍتۍ  بُتھۍ  لاگے  سپدیو،  الفاظ  چِھ  اَتھ  پیٚٹھ  دلالت  کران  زِ  وُنہِ  چَھنہٕ  بُتھۍ  لاگے  سپٕزمٕژ،  تہٕ  امہِ  کہ  سپدنہٕ  برونٛہہ  چُھ  یِہ  ہدایت  دِنہٕ  یِوان  زِ  ییٚلہِ  سۅ  سپدِ،  تیٚلہِ  پزِ  مُسلمانن  سارِوٕے  برونٛہہ  پنُن  توجہ  دُشمن  سُند  جنگی  طاقت  وارٕ  پٲٹھۍ  پُھٹراونس  پیٚٹھ  صرف  کرُن۔  امہِ  پتہٕ  یِم  لُکھ  گرفتار  کرنہٕ  یِن  تِہندِس  معاملس  منٛز  چُھ  مُسلمانن  یِتہِ  اختیار  زِ  فِدیِہ  ہیٚتھ  یا  پننیٚن  قٍدیٚن  ہُند  تبادلہٕ  کٔرِتھ  تراون  یلہٕ،  تہٕ  یِہ  اختیار  تہِ  چُھکھ  زِ  قٲدس  منز  تھٲوِتھ  کرن  تِمن  سٍتۍ  احسانُک  برتاو،  یا  اگر  مُنٲسِب  باسیٚکھ  تیٚلہِ  ترٲوِنکھ  احسان  کہ  طور  یلہٕ۔﴾  یِہ  چھےٚ  تُہندِ  کرنٕچ  کٲم۔  اللہ  تعالیٰ  اگر  ییٚژھہ  ہے  تیٚلہِ  ہیٚیِہ  ہے  یِمن  پانے  انتقام،  ﴿یِہ  طریقہٕ  چُھ  تٔمۍ  امہِ  موجوٗب  اختیار  کوٚرمُت﴾  تاکہ  تۅہیِہ  لُکن  آزماویٚو  اکھ  أکۍ  سٕندِ  ذریعہ۔  ﴿یعنی  خُدایس  اگر  محض  بٲطل  پرستن  ہُند  کلہٕ  آسِہے  دگُن  تیٚلہِ  اوس  نہٕ  سُہ  امہِ  کامہِ  خٲطرٕ  تُہُند  محتاج  کینہہ۔  یِہ  کٲم  ہیٚکہِ  ہے  تٔمۍ  سُنٛد  اکھ  بِنیُل  یا  اکھ  طوٗفان  أچھ  ٹیٖنٹہِ  منٛز  کٔرِتھ۔  مگر  تس  چُھ  پیش  نظر  یِہ  زِ  انسانو  منٛزٕ  یِم  حق  پرست  آسن  تِم  ٹکرٲوِن  بٲطل  پرستن  سٍتۍ  تہٕ  تِمن  خلاف  کٔرِن  جہاد  تاکہ  یَس  منٛز  یِم  اوصاف  آسن  سُہ  گژِھہ  اتھ  امتحانس  منٛز  پرٛزلِتھ  پوٗرٕ  پٲٹھۍ  نوٚن  نیٚرُن  تہٕ  پرٛتھ  اکھ  ییٚمہِ  مقامُک  تہٕ  مرتبُک  پننہِ  کردار  کہِ  لحاظہٕ  حقدار  آسہِ،  تس  گژِھہ  سُہ  دِنہٕ  یُن۔﴾  تہٕ  یِم  لُکھ  اللہ  تعالیٰ  سٕنزِ  وَتہِ  منٛز  مارنہٕ  یِن،  اللہ  تعالیٰ  کرِ  نہٕ  ہرگز  تِہِندۍ  اعمال  ضایع۔"
  },
  {
    "verse_id": 5,
    "translation": "سُہ  کرِ  تِمن  رہنمٲئی،  ﴿یعنی  جنتس  کُن  کریکھ  رہنمٲئی﴾  تِہُند  حال  کرِ  دُرست۔"
  },
  {
    "verse_id": 6,
    "translation": "تہٕ  تِمن  کرِ  تتھ  جنتس  منٛز  دٲخل  ییٚمہِ  نِشہِ  تٔمۍ  تِم  وٲقف  چِھ  کرنٲوِمٕتۍ۔"
  },
  {
    "verse_id": 7,
    "translation": "اے  لوٗکو  یِمو  ایمان  چُھو  اوٚنمُت،  اگر  توٚہۍ  خُدایس  مدد  کٔرِو  سُہ  کریو  تۅہیِہ  مدد۔  ﴿خُدایس  مدد  کرنہٕ  نِشہِ  چُھ  مُراد  اللہ  تعالیٰ  سُند  کلمہٕ  بُلند  کرُن  تہٕ  حق  سر  بُلند  کرنچہِ  کامہِ  منٛز  حصہٕ  نِیُن﴾  تہٕ  سُہ  جماوِ  تُہٕندۍ  قدم  مضبوط۔"
  },
  {
    "verse_id": 8,
    "translation": "روٗدۍ  تِم  لُکھ  یِمو  کُفر  کوٚر۔  تِہندِ  خٲطرٕ  چھےٚ  ہلاکت  تہٕ  خُداین  چِھ  تِہِندۍ  اعمال  چھلہٕ  چھانگرِ  کٔرِمٕتۍ۔"
  },
  {
    "verse_id": 9,
    "translation": "تِکیازِ  تِمو  کوٚر  سُہ  چیز  ناپسند  یُس  خُداین  چُھ  نازِل  کوٚرمُت۔  لہٰذا  کٔرۍ  خُداین  تِہِندۍ  اعمال  ضایع۔"
  },
  {
    "verse_id": 10,
    "translation": "کیا  تِم  ٲسۍ  نا  زمینس  منٛز  پھیٖرۍمٕتۍ  تھوٗرِمٕتۍ،  تاکہِ  تِمن  لُکن  ہُند  انجام  وُچھہَن  یِم  تِمن  برونٛہہ  چِھ  گُزریمٕتۍ؟  خُداین  پِھیُر  تِہُند  سورُے  کینہہ  تِمن  پیٚٹھ  دُبہٕ،  تہٕ  یِتھی  نتیجہِ  چِھ  یِمن  کٲفرن  نصیبس  ﴿اتھ  چِھ  زٕہ  مطلب۔  اکھ  یِہ  زِ  یۅسہٕ  تبٲہی  تِمن  کٲفرن  وُچِھنۍ  پیٚیِہ  تِژٕھے  تبٲہی  چھےٚ  وۅنۍ  تِمن  کٲفرن  نصیبس  یِم  محمد  صلی  اللہ  علیہ و سلمن  ہٕنز  دعوت  چِھنہٕ  مانان۔  دوٚیم  مطلب  چُھ  یِہ  زِ  یِمن  لُکن  ہٕنز  تبٲہی  چَھنہٕ  صرف  دنیاکِس  عذابس  پیٚٹھ  ختم  سپٕزمٕژ  بلکہ  چھےٚ  یٔہے  تبٲہی  تِمن  ٲخرتس  منٛز  تہِ  نصیبس﴾"
  },
  {
    "verse_id": 11,
    "translation": "یِہ  چُھ  امہِ  موجوب  زِ  ایمان  انن  والیٚن  ہُند  حٲمی  تہٕ  کار  ساز  چُھ  اللہ،  تہٕ  کٲفرن  ہُنٛد  حامی  تہٕ  کارساز  چُھنہٕ  کٕہٕنۍ۔"
  },
  {
    "verse_id": 12,
    "translation": "ایمان  انن  والیٚن  تہٕ  نیک  عمل  کرن  والیٚن  کرِ  اللہ  تعالیٰ  تِمن  جنّتن  منٛز  دٲخل  یِمن  بٔنۍ  کِنۍ  کۅلہٕ  چھےٚ  پکان،  تہٕ  کُفر  کرن  وٲلۍ  چِھ  بس  دنیاچہِ  کینٛژھن  دۅہن  ہٕنزِ  زندگی  ہٕندۍ  مزٕہ  لوٗٹان،  جانورن  ہٕندۍ  پٲٹھۍ  چِھ  کھیٚوان  چیٚوان،  تہٕ  تِہُند  ٲخری  ٹھکانہٕ  چُھ  جہنم۔"
  },
  {
    "verse_id": 13,
    "translation": "اے  نبی  صلی  اللہ  علیہ و سلم،  کٲژاہ  بستی  چھےٚ  تِژٕھہ  گُزریمژٕ،  یِمہٕ  تُہنزِ  تمہِ  بستی  کھۅتہٕ  سیٚٹھاہ  زور  آور  آسہٕ  ییٚمۍ  توٚہۍ  کٔڑِتھ  چِھنو  ژٕھنِمٕتۍ۔  ﴿یعنی  مکّہ  ییٚتہِ  قُریشو  حضور  صلی  اللہ  علیہ و سلم  ہجرت  خٲطرٕ  مجبور  کٔرۍ﴾  اسہِ  کٔرۍ  تِم  تِتھہٕ  پٲٹھۍ  ہلاک  زِ  کانٛہہ  اوس  نہٕ  تِمن  بچاون  وول۔"
  },
  {
    "verse_id": 14,
    "translation": "یِہ  ہیٚکیا  بٔنِتھ  زِ  یُس  پننِس  ربّ  سٕندِ  طرفہٕ  أکِس  صاف  تہٕ  ٹاکارٕ  ہِدایتس  پیٚٹھ  آسہِ،  سُہ  بنہِ  تِمن  لُکن  ہٕندۍ  پٲٹھۍ  یِہندِ  خٲطرٕ  تِہنز  بُرٕ  عمل  خۅش  کرٕوُنۍ  بناونہٕ  چھےٚ  آمٕژ۔  تہٕ  تِم  چِھ  پننیٚن  خوٲہشاتن  ہٕندۍ  پیروکار  بنیمٕتۍ۔"
  },
  {
    "verse_id": 15,
    "translation": "پرہیز  گار  لُکن  خٲطرٕ  ییٚمہِ  جنتُک  وعدٕہ  چُھ  کرنہٕ  آمُت  تمِچ  شان  چھےٚ  یِہ  زِ،  تتھ  منٛز  آسن  کۅلہٕ  پکان  صاف  شِفاف  آب  چہِ،  تہٕ  کۅلہٕ  آسن  پکان  تِتھہِ  دۅد  چِہ  ییٚمہِ  کِس  مَزس  منٛز  رَژھ  فرق  آسہِ  نہٕ  آمٕژ،  کۅلہٕ  آسن  پکان  تِتھہِ  شراب  چہ  یُس  چینہٕ  والین  خٲطر  لذیذ  آسہِ،  کۅلہٕ  آسن  پکان  صاف  شِفاف  ماچھ  چہِ۔  ﴿حدیثس  منٛز  چھےٚ  اَمِچ  یِہ  تشریح  زِ  سُہ  دۅد  آسہِ  نہٕ  جانورَو  ہٕندیو  تھَنَو  منٛزٕ  درٚامُت  کینہہ،  سُہ  شراب  آسہِ  نہٕ  سٔڑروانہٕ  آمتیٚو  میوَو  منٛزٕ  کڑنہٕ  آمُت  کینہہ،  سُہ  ماچھ  آسہِ  نہٕ  تُلریٚو  منٛزٕ  درامُت  کینہہ،  بلکہ  پکن  یِم  سٲری  چیز  قدرتی  ناگن  ہٕنزِ  شکلہِ  منٛز۔﴾  تہٕ  تَتھ  منٛز  آسن  تِہندِ  خٲطرٕ  پرٛتھ  قسمٕکۍ  میوٕہ،  بیٚیہِ  آسہِ  تِہندِس  ربّ  سٕندِ  طرفہٕ  مغفرت۔  ﴿کیا  سُہ  شخص  ییٚمۍ  سٕندِس  حِصس  منٛز  یِہ  جنّت  یِنہٕ  وول  چُھ﴾  سُہ  ہیٚکیا  تِمن  لُکن  ہٕندۍ  پٲٹھۍ  ٲسِتھ  یِم  جہنمس  منٛز  ہمیشہ  روزَن،  تہٕ  یِمن  تِیُتھ  توٚت  آب  چاونہٕ  یِیہِ  یُس  تِہِندۍ  أندرَم  تام  ژٹہِ؟"
  },
  {
    "verse_id": 16,
    "translation": "یِمن  منٛز  چِھ  کینہہ  لُکھ  تِتھۍ  یِم  کَن  دٲرِتھ  تُہٕنز  کتھ  بوزان  چِھ،  پتہٚ  ییٚلہِ  تۅہیِہ  نِشہِ  نیران  چِھ،  پتہٕ  چِھ  تِمن  لُکن  پٕرٛژھان  یِمن  عِلمٕچ  نعمت  چھےٚ  بخشنہٕ  آمٕژ  زِ  وُنۍ  وُنۍ  کیا  وَنیاویِمَو؟  ﴿یِہ  ذکر  چھےٚ  تِمن  کُفّارن  مُنافقن  تہٕ  مُنکرینِ  اہلِ  کتابن  ہٕنز،  یِم  نبی  صلی  اللہ  علیہ و سلمن  ہٕنزِ  مجلسہِ  منٛز  یِتھ  بیٚہوان  ٲسۍ،  تہٕ  پتہٕ  ٲسۍ  تِہندۍ  صلی  اللہ  علیہ  وسلم،  ارشادات  یا  قرآن  مجیدٕکۍ  آیات  بوزان،  مگر  چونکہ  تِہُند  دل  اوس  تِمَو  مضمونَو  نِشہِ  دُور  یِم  حضور  صلی  اللہ  علیہ و سلمن  ہٕنزِ  مُبارک  زبٲنۍ  نیران  ٲسۍ،  امہِ  موجوٗب  ٲسۍ  نہٕ  تِم  سورُے  کینہہ  بوٗزِتھ  تہِ  کِہِنۍ  بوزان  تہٕ  نیٚبر  نیٖرِتھ  ٲسۍ  مُسلمانن  پٕرٛژھان  زِ  وُنۍ  وُنۍ  کیا  ٲسۍ  حضور  صلی  اللہ  علیہ و سلم  فرماوان۔﴾  یِم  چِھ  تِم  لُکھ  یِہندیٚن  دِلن  پیٚٹھ  خُداین  ٹھپہٕ  چُھ  لگوومُت،  تہٕ  یِم  چِھ  پننیٚن  خواہشاتن  ہٕندۍ  پیروکار  بینمٕتۍ۔"
  },
  {
    "verse_id": 17,
    "translation": "روٗدۍ  تِم  لُکھ  یِمَو  ہدایت  چُھ  لوبمُت،  اللہ  تعالیٰ  چُھ  تِمن  ہُریمانہٕ  ہدایت  دِوان  تہٕ  تِمن  چُھ  تِہندِ  حِصُک  تقویٰ  عطا  فرماوان۔"
  },
  {
    "verse_id": 18,
    "translation": "وۅنۍ  کیا  یِم  لُکھ  چھا  بس  قیامت  سٕے  پراران  زِ  سۅ  گژِھہ  اچانک  یِمن  پیٚٹھ  یِنۍ؟  تمِکۍ  علامات  چِھ  آمٕتۍ۔  ییٚلہِ  سۅ  پانہٕ  یِیہِ  تیٚلہِ  کُس  نصیحتُک  موقٕع  روزِ  یِہندِ  خٲطرٕ  پتھ  کُن؟"
  },
  {
    "verse_id": 19,
    "translation": "لہٰذا،  اے  نبی  صلی  اللہ  علیہ و سلم،  وارٕ  پٲٹھۍ  زٲنِو  زِ  خُدایس  ورٲے  چُھنہٕ  عبادتُک  حقدار  بیٚیہِ  کانٛہہ،  تہٕ  معٲفی  منگِو  پننیٚن  قصورن  خٲطرٕ  تہِ  تہٕ  مومن  مردن  تہٕ  مومن  مستوٗراتن  خٲطرٕ  تہِ۔  ﴿اسلامن  یِم  اخلاق  انسان  ہیچھنوومُت  چُھ،  تِمو  منٛزٕ  چُھ  اکھ  یِتہِ  زِ،  بندٕہ  ٲسِتن  پننِس  ربّ  سٕنز  بندگی  تہٕ  عبادت  کرنس  منٛز  تہٕ  تٔمۍ  سٕندِ  دین  خٲطرٕ  جان  لڑاونس  منٛز  کٲژاہ  تہِ  کوٗشش  کران  روٗدمُت  تس  پزِ  نہٕ  زانٛہہ  اَتھ  دۅکھس  منٛز  مبتلا  سپدُن  زِ  یِکینژھاہ  مےٚ  کرُن  پزِہے  تہِ  کوٚر  مےٚ،  بلکہ  پزِ  تس  ہمیشہ  یی  سمجھان  روزُن  زِ  میٲنِس  مٲلِک  سُند  یُس  حق  مےٚ  اوس  سُہ  ہیوٚک  نہٕ  مےٚ  نکھہٕ  وٲلِتھ،  تہٕ  پرٛتھ  وقتہٕ  گژِھہ  پننیٚن  قُصورن  ہُند  اعتراف  کٔرِتھ  خُدایس  یۅہے  دُعا  منگان  روزُن  زِ  چٲنِس  خدمتس  منٛز  یۅسہٕ  تہِ  کوتٲہی  مےٚ  گٔیِہ  تتھ  کرُم  درگُزر۔  یۅہے  چُھ  اصلی  رُوح  اللہ  تعالیٰ  سٕندِ  امہِ  ارشادُک  زِ  اے  نبی،  پننہِ  قصورٕچ  منگِو  معٲفی۔  اللہ  تعالیٰ  چُھ  تُہٕنزن  سرگرمِیَن  تہِ  زانان  تہٕ  تُہندِ  ٹھکانہٕ  نِشہِ  تہِ  چُھ  وٲقف۔"
  },
  {
    "verse_id": 20,
    "translation": "یِمو  لُکو  ایمان  چُھ  اوٚنمُت  تِم  ٲسۍ  ونان  زِ  ﴿مطلب  چُھ  یِہ  زِ  یِم  لُکھ  پٔزۍ  مسلمان  ٲسۍ  تِم  ٲسۍ  قتال  کہ  حکمہ  خاطر  بے  تاب،  البتہ  یِم  لُکھ  ایمان  ورٲے  مسلمانن  ہٕندِس  دٔرِس  منٛز  شامل  ٲسۍ  گٔمٕتۍ،  قِتالُک  حکم  یِوانٕے  ژوٚل  تِمن  زَنتہٕ  زُو  نیرِتھ۔﴾  کانٛہہ  سُورٕہ  کیازِ  چُھنہٕ  یِوان  نٲزِل  کرنہٕ  ﴿یتھ  منٛز  جنگُک  حُکم  آسہِ۔﴾  مگر  ییٚلہِ  اکھ  پۅختہٕ  سُورٕہ  نٲزِل  کرنہٕ  آو  یتھ  منٛز  جنگٕچ  ذکر  ٲس،  پتہٕ  وُچُھو  تۅہیِہ  زِ  یِہندِس  دِلس  منٛز  بیمٲرۍ  ٲس،  تِم  چِھ  تۅہیِہ  کُن  تِتھہٕ  پٲٹھۍ  وُچھان  زَنتہٕ  موتچٕ  بے  ہوشی  تِمن  پیٚٹھ  طٲری  گٔیِہ،  افسوس  تِہندِس  حالس  پیٚٹھ۔  ﴿تِہنزِ  زیوِ  پیٚٹھ  چُھ﴾"
  },
  {
    "verse_id": 21,
    "translation": "اطاعتُک  اقرار  تہٕ  جان  جان  کتھہٕ۔  مگر  ییٚلہِ  قطعی  حکم  آو  دِنہٕ،  تمہِ  وقتہٕ  اگر  تِم  خُدایس  سٍتۍ  پننِس  وعدس  منٛز  پٔزِیٲرۍ  نیرٕہن  تیٚلہِ  اوس  تِہندی  خٲطرٕ  رُت۔"
  },
  {
    "verse_id": 22,
    "translation": "وۅنۍ  کیا  تۅہیِہ  لُکَو  نِشہِ  ہیٚکیا  امہِ  ورٲے  بیٚیہِ  کینہہ  توقع  کرنہٕ  یِتھ  زِ  اگر  توٚہۍ  پوٚت  پھیٖرِتھ  گٔو،  تیٚلہِ  کٔرِو  زمینس  منٛز  بیٚیہِ  فساد  برپا،  تہٕ  پانہٕ  وٲنۍ  ژٔٹِو  اکھ  أکِس  گردَنہٕ؟  ﴿امہِ  ارشادُک  مطلب  چُھ  یِہ  زِ  اگر  وُنۍ  کیٚنس  توٚہۍ  اسلام  کہ  مُدافعت  نِشہِ  پتھ  چِھو  ہیٚوان  تہٕ  تَمہِ  عظیمُ  الشّان  اصلٲحی  انقلاب  خٲطرٕ  چِھو  جان  و  مالٕچ  بٲزۍ  لگاونہٕ  نِشہِ  بُتھ  پھِران  ییٚمِچ  کوٗشش  محمد  صلی  اللہ  علیہ و سلم  تہٕ  اہلِ  ایمان  کران  چِھ،  تیٚلہِ  کیا  ہیٚکہِ  امہِ  ورٲے  اَمِیُک  نتیجہِ  ٲسِتھ  زِ  توٚہۍ  پھیرِو  بیٚیہِ  تتھۍ  جٲہلیت  کِس  نظامَس  کُن  یتھ  منٛز  توٚہۍ  ہَتہٕ  وادَو  ؤرِیو  پیٚٹھہٕ  اکھ  أکۍ  سٕندۍ  کلہٕ  چِھو  ژٹان  روٗدِمٕتۍ،  پنٕنۍ  اولاد  تام  چِھو  زِندے  دفن  کران  روٗدِمٕتۍ  تہٕ  خُداے  سٕنز  زمین  چِھو  ظلم  و  فسادٕ  سٍتۍ  بھران  روٗدِمٕتۍ۔﴾"
  },
  {
    "verse_id": 23,
    "translation": "یِم  چِھ  تِم  لُکھ  یِمن  پیٚٹھ  خُداین  کٔر  لعنت،  تہٕ  یِم  بنٲوِن  أنۍ  تہٕ  زٔرۍ۔"
  },
  {
    "verse_id": 24,
    "translation": "کیا  یِمو  لُکو  کوٚر  نا  قرآنس  پیٚٹھ  غور،  کِنہٕ  یِہٕندیٚن  دِلن  پیٚٹھ  چِھ  قُلف  کھٲلِتھ؟"
  },
  {
    "verse_id": 25,
    "translation": "حقیقت  چھےٚ  یِہ  زِ  یِم  لُکھ  ہدایت  واضح  سپدنہٕ  پتہٕ  تمہِ  نِشہِ  پھیٖرۍ،  تِہندِ  خٲطرٕ  چھےٚ  شیطانن  یِہ  رٔوِش  سہل  بنٲومٕژ،  تہٕ  اَپزیٚن  توقعاتن  ہُند  سلسلہٕ  چُھن  تِہنٛدِ  خٲطرٕ  دراز  کٔرِتھ  تھوومُت۔"
  },
  {
    "verse_id": 26,
    "translation": "اَمی  موجوٗب  ووٚن  تِمو  اللہ  تعالیٰ  سُنٛد  نٲزِل  کرنہٕ  آمُت  دین  ناپسند  کرن  والیٚن  زِ  کینژھن  معاملاتن  منٛز  مانَو  أسۍ  تُہُند۔  ﴿یعنی  ایمانُک  اقرار  کرنہٕ  تہٕ  مُسلمانن  ہٕندِس  دٔرِس  منٛز  شٲمِل  گژھنہٕ  باوجود  روٗدۍ  تِم  أندری  أندری  اسلام  کیٚن  دُشمنن  سٍتۍ  ساز  باز  کران  تہٕ  تِمن  سٍتۍ  روٗدۍ  وعدٕہ  کران  زِ  کینژھن  معاملاتن  منٛز  دِمَو  أسۍ  تۅہیِہ  ساتھ﴾  اللہ  تعالیٰ  چُھ  تِہٕنزٕ  یِمہٕ  سِرٕ  کتھہٕ  وارٕ  پٲٹھۍ  زانان۔"
  },
  {
    "verse_id": 27,
    "translation": "پتہٕ  کیا  حال  آسہِ  تمہِ  وقتہٕ  ییٚلہِ  فرشتہٕ  تِہِندۍ  رُوح  کرن  قبض،  تہٕ  تِم  نِن  تِمن  تِہنٛدیٚن  بُتھیٚن  تہٕ  شانن  چوب  دِوان  دِوان؟"
  },
  {
    "verse_id": 28,
    "translation": "یِہ  سپدِ  اَمی  موجوٗب  زِ  تِمو  کٔر  تمہِ  طریقٕچ  پیروی  یُس  خُدایس  ناراض  کرن  وول  چُھ،  تہٕ  تٔمۍ  سٕندِ  رضاہٕچ  وَتھ  اختیار  کرٕنۍ  کٔرٕکھ  نہٕ  پسند۔  أتھۍ  بِناہَس  پیٚٹھ  کٔرۍ  تٔمۍ  تِہنٛدۍ  سٲری  اعمال  ضایع۔  ﴿اعمالو  نِشہِ  چُھ  مُراد  تِم  سٲری  اعمال  یِم  مُسلمان  بٔنِتھ  تِم  انجام  روٗدۍ  دِوان۔  تِہٕنزٕ  نمازٕ،  تِہنزٕ  روزٕہ،  تِہٕنزٕ  زکوٰۃ،  غرض  تِم  تمام  عبادات  تہٕ  تِمہٕ  سارے  نیکیِہ  یِمہٕ  پننہِ  ظٲہری  شکلہِ  ہندِ  اعتبارٕ  رٕژَن  عملن  منٛز  شمار  چھےٚ  سپدان  گٔیِہ  اتھ  بِناہس  پیٚٹھ  ضایع  زِ  تِمو  کوٚر  نہٕ  مُسلمان  آسنہٕ  باوجود  تہِ  خُدایس  تہٕ  تٔمۍ  سٕندِس  دینس  تہٕ  ملّتِ  اسلامیِہ  ہَس  سٍتۍ  اِخلاصُک  تہٕ  وفادٲری  ہُند  رٔویِہ  اختیار،  بلکہ  روٗدۍ  محض  پننہِ  دُنیٲوی  مفادٕ  خٲطرٕ  دین  کیٚن  دشمنن  سٍتۍ  ساز  باز  کران  تہٕ  اللہ  تعالیٰ  سٕنزِ  وَتہِ  منٛز  جہادُک  موقع  یِوانٕے  لٔگۍ  پنُن  پان  بچاونٕچ  فِکر  کرنہِ﴾۔"
  },
  {
    "verse_id": 29,
    "translation": "کیا  تِمو  لُکو  یِہندیٚن  دِلن  منٛز  بیمٲرۍ  چھےٚ  چھا  یِہ  سمجھمُت  زِ،  اللہ  تعالیٰ  کیا  کڑِ  نہٕ  تِہندیٚن  دِلن  ہٕندۍ  کھۅچر  نٔنۍ؟"
  },
  {
    "verse_id": 30,
    "translation": "اگر  أسۍ  یژھو  أسۍ  ہاوَو  تۅہیِہ  تِم  أچَھو،  تہٕ  تِہندیو  بُتھیو  تلہٕ  پرزنٲوِیوٗکھ  توٚہۍ  تِم۔  تہٕ  تِہندِ  کلام  کہِ  اندازٕ  تلے  زٲنِیوکھ  توٚہۍ  تِم۔  اللہ  تعالیٰ  چُھ  تۅہیِہ  سارِنٕے  ہٕندیٚو  اعمالو  نِشہِ  ٹھیک  پٲٹھۍ  وٲقف۔"
  },
  {
    "verse_id": 31,
    "translation": "أسۍ  تراوَو  ضرور  توٚہۍ  لُکھ  آزمٲیشہِ  منٛز  تاکہ  تُہٕندیٚن  حالاتن  ہُند  کَرو  جانچ  تہٕ  وُچَھو  زِ  تۅہیِہ  منٛز  کم  چِھ  مجٲہد  تہٕ  ثٲبِت  قدم۔"
  },
  {
    "verse_id": 32,
    "translation": "یِمَو  لُکو  کُفر  کوٚر  تہٕ  اللہ  تعالیٰ  سٕنزِ  وَتہِ  نِشہِ  رُکٲوِکھ،  بیٚیہِ  کوٚرُکھ  رسولس  سٍتۍ  جھگڑٕ  ییٚلہِ  زن  تِمن  پیٚٹھ  سیٚز  وَتھ  واضح  ٲس  سپٕزمٕژ،  درحقیقت  ہیٚکن  نہٕ  تِم  خُدایس  کانٛہہ  نقصان  کٔرِتھ،  بلکہ  کرِ  اللہ  تعالیٰ  ہٕے  تِہُند  سورُے  کوٚرمُت  کرٛوومُت  ضایع۔"
  },
  {
    "verse_id": 33,
    "translation": "اے  لوٗکو  یِمو  ایمان  چُھو  اوٚنمُت،  توٚہۍ  کٔرِو  اللہ  تعالیٰ  سٕنز  اطاعت  بیٚیہِ  کٔرِو  رسول  صلی  اللہ  علیہ و سلم  سٕنز  اطاعت،  تہٕ  پنٕنۍ  اعمال  مَہ  کٔرِو  برباد۔  ﴿دوٚیِمیٚن  لفظن  منٛز  وَنو  زِ  اعمالن  ہُند  فٲیدٕہ  مند  تہٕ  نتیجہِ  خیز  آسنُک  سورُے  دار  مدار  چُھ  خُدایس  تہٕ  تٔمۍ  سٕندِس  رسول  صلی  اللہ  علیہ و سلم  سٕندِس  اطاعتس  پیٚٹھ۔  اطاعت  نِشہِ  مُنحرف  سپدِتھ  چَھنہٕ  کانٛہہ  عمل  تہِ  رٕژ  عمل  روزان  زِ  انسان  بنہِ  کانٛہہ  اجر  حٲصل  کرنُک  حقدار۔﴾"
  },
  {
    "verse_id": 34,
    "translation": "کُفر  کرن  والیٚن  تہٕ  خُداے  سٕنزِ  وَتہِ  نِشہِ  رُکاون  والیٚن،  تہٕ  مرنس  تام  کُفرس  پیٚٹھ  جمِتھ  روزن  والیٚن  کرِ  نہٕ  اللہ  تعالیٰ  ہرگز  معاف۔"
  },
  {
    "verse_id": 35,
    "translation": "کمزور  مَہ  بٔنِو  تہٕ  نَہ  مَہ  کٔرِو  صلحُک  درخواست۔  ﴿یتھ  جایِہ  گِژھہ  یِہ  کتھ  درنظر  روزٕنۍ  زِ  یِہ  ارشاد  چُھ  تتھ  زمانس  منٛز  فرماونہٕ  آمُت  ییٚلہِ  صرف  مدینہ  چِہ  أکِس  لۅکچہِ  بستی  منٛز  کینژھن  ہتن  پیٚٹھ  مشتمل  مہاجرن  تہٕ  انصارن  ہٕنز  اکھ  لۅکٕٹ  مۅکٕٹ  چھۅکھ  اسلامٕچ  عَلم  بردٲری  کران  ٲس،  تہٕ  امِیُک  مُقابلہٕ  اوس  نہٕ  محض  قریش  کیٚن  طاقت  ور  قبیلہٕ  نٕے  یوت  سٍتۍ  کینہہ،  بلکہ  اوسُس  پوٗرٕ  عرب  مٕلکہٕ  کیٚن  کُفارن  تہٕ  مُشرکن  سٍتۍ۔  اتھ  حالتس  منٛز  چُھ  فرماونہٕ  یِوان  زِ  ہمت  ہٲرِتھ  یِنہٕ  یِمن  دشمنن  سٍتۍ  صلح  ہُک  درخواست  کرنہِ  لٔگِو،  بلکہِ  گٔژِھو  کلہٕ  دِنہٕ  خٲطرٕ  تیار۔﴾  توٚہۍ  چِھو  غٲلب  روزن  وٲلۍ۔  اللہ  تعالیٰ  چُھ  تۅہیِہ  سٍتۍ  تہٕ  تُہٕندۍ  اعمال  کرِ  نہٕ  ہرگز  ضایع۔"
  },
  {
    "verse_id": 36,
    "translation": "یِہ  دُنیاہٕچ  زندگی  چھےٚ  اکھ  کھیل  تہٕ  تماشہِ۔  اگر  توٚہۍ  ایمان  تھٲوِو  تہٕ  تقویٰ  ہٕچ  رٔوِشہِ  پیٚٹھ  پکان  روٗزِو،  تیٚلہِ  دِیِہ  اللہ  تعالیٰ  تۅہیِہ  تُہٕندۍ  اجر،  تہٕ  سُہ  منگہِ  نہٕ  تۅہیِہ  تُہٕندۍ  مال۔  ﴿یعنی  سُہ  چُھ  غنی،  تس  چَھنہٕ  پننہِ  ذات  خٲطرٕ  تۅہیِہ  کینہہ  ہیٚنٕچ  ضرورت۔  اگر  سُہ  پننہِ  وتہِ  منٛز  تۅہیِہ  کینہہ  خرچ  کرنہٕ  خٲطرٕ  ونان  چُھو،  سُہ  چُھو  ونہٕ  پننہِ  خٲطرٕ  بلکہ  چُھو  تُہٕندۍ  رٕژرٕ  خٲطرٕ  ونان۔﴾"
  },
  {
    "verse_id": 37,
    "translation": "اگر  کُنہِ  ساعتہٕ  سُہ  تۅہیِہ  تُہٕندۍ  مال  منگہِ  تہٕ  اَند  ہیٚتھ  کرِ  سٲری  تۅہیِہ  نِشہِ  طلب،  تیٚلہِ  کٔرِو  توٚہۍ  بخل  تہٕ  سُہ  کڑِ  تُہٕندۍ  کھۅچر  نٔنۍ۔"
  },
  {
    "verse_id": 38,
    "translation": "وُچِھو  تۅہیِہ  لُکن  چَھو  دعوت  دِنہٕ  یِوان  زِ  اللہ  تعالیٰ  سٕنزِ  وَتہِ  منٛز  کٔرِو  مال  خرچ۔  اتھ  پیٚٹھ  چِھ  تۅہیِہ  منٛز  کینہہ  لُکھ  یِم  بخل  چِھ  کران،  حالانکہ  یُس  بخل  چُھ  کران  سُہ  چُھ  درحقیقت  پننِس  پان  سٕے  سٍتۍ  بخل  کران۔  اللہ  تعالیٰ  چُھ  غنی،  توٚہۍ  چِھو  تٔمۍ  سٕندۍ  محتاج۔  اگر  توٚہۍ  روے  پھِرِو،  تیٚلہِ  اَنہِ  اللہ  تعالیٰ  تُہنزِ  جایِہ  بیٚیہِ  کُنہِ  قومس،  تہٕ  تِم  آسن  نہٕ  تُہٕندۍ  پٲٹھۍ۔"
  }
]