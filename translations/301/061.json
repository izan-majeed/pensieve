[
  {
    "verse_id": 1,
    "translation": "اللہ  تعالیٰ  سٕنز  پٲکی  چھِ  بیان  کران  تِم  سٲری  مخلوق  یِم  آسمانن  اندر  چھِ،  یِم  زمینن  اندر  چھِ،  سُے  چھُ  سٮ۪ٹھاہ  زبردست  سٮ۪ٹھاہ  حکمتہٕ  وول۔  (وۅنۍ  یُس  یُتھ  عظمتہٕ  وول  تہٕ  جلالہٕ  وول  آسہِ،  تٔۂنز  گژِھہ  پرٛتھ  حکمس  اندر  فرمٲں بردٲری  کرٕنۍ۔  جہاد  تہِ  چھُ  تٔہندیو  حکمو  اندرٕ  اَکھ  حُکمَہ  یُس  یتھ  سورۂ  شریفس  منٛز  ذکر  کرنہٕ  آمُت  چھُ،  ییٚمہِ  کہ  نٲزل  سپدنُک  سبب  چھُ  سپُدمُت  کہ  اَکہِ  دۅہ  ٲسۍ  بعضے  صحاب  صٲب  پانہٕ  وٲنۍ  تذکرٕہ  کران  کہ  ہرگاہ  اَسہِ  معلوم  سپدِہے  تِژھ  عملَہ  یۅسہٕ  خدایس  آسِہے  سٮ۪ٹھاہ  ٹٲٹھ،  سۅ  کرٕہَو  أسۍ۔  تہٕ  اَمہِ  برونٛٹھ  ٲسۍ  بعضے  صحاب  صٲب  جنگِ  احدس  منٛز  جہادٕہ  نِشہِ  واپس  آمٕتۍ،  بیٚیہِ  ییٚمہِ  ساعتہٕ  جہادُک  حکم  نٲزل  سپُد  تَمہِ  ساعتہٕ  اوس  بعضے  صحاب  صٲبن  پٮ۪ٹھ  گِران  گُزریومُت،  أتھۍ  پٮ۪ٹھ  سپٕدۍ  نٲزل  یِم  آیاتِ  کریمَہ۔)"
  },
  {
    "verse_id": 2,
    "translation": "اے  با  ایمانو!  تِژھ  کتھ  کیازِ  چھِو  کران  یَتھ  پٮ۪ٹھ  نہٕ  پانہٕ  عمل  چھِو  کران۔"
  },
  {
    "verse_id": 3,
    "translation": "اللہ  تعالیٰ  ہَس  نِشہِ  چھُ  تٔہنزِ  ناراضگی  ہُنٛد  بوٚڈ  سبب  کہ  توٚہۍ  ؤنِو  تِمہٕ  کتھہٕ  یِمن  پٮ۪ٹھ  نہٕ  پانہٕ  عمل  کٔرِو۔"
  },
  {
    "verse_id": 4,
    "translation": "بے  شک  اللہ  تعالیٰ  چھُ  تِمن  لوٗکن  پسند  کران  یِم  تٔہنزِ  وتہِ  اندر  تِتھہٕ  پٲٹھۍ  جہاد  چھِ  کران،  صف  دی  دی  خداے  سٕندیٚن  دشمنن  سٍتۍ  زَن  تِم  مجٲہد  چھِ  آسان  کٲرِتھ  ناگ  ترٛاونہٕ  آمٕتۍ  دیوار  ہِی۔  (صفو  منٛزٕ  چِھنہٕ  اورٕ  یور  ڈلان  تہٕ  پتھ  نیران۔  توٚہے  چِھو  وَنان  کہ  اَسے  معلوم  سپدِہے  کہ  سارِوٕے  عملو  أندرٕہ  کۅسہٕ  عمل  چھےٚ  زیادٕہ  ٹٲٹھ  اللہ  تعالیٰ  ہَس  چھےٚ  یِہے  عمل  جہاد  کرُن  خداے  سٕنزِ  وَتہِ  اندر  زیادٕہ  ٹٲٹھ۔  اَدٕہ  کیازِ  اوس  تۅہیہِ  پٮ۪ٹھ  شاق  گُزران  ییٚلہِ  جہادُک  حکم  نٲزل  سپدان  اوس،  بیٚیہِ  کیازِ  ژَجیوٕہ  جنگِ  احدس  منٛز،  اِتھۍ  چیز  کٔرِتھ  وۅنۍ  یہِ  وَنُن  کہ  اَسہِ  ہے  معلوم  سپدِہے  احبُ  الاعمال  کۅسہٕ  چھےٚ،  أسۍ  تہِ  کرہو  سۅ  عمل۔  یہِ  چھُ  ژھۅرُے  دعویٰ  ہٕے  یوت،  اَتھ  پٮ۪ٹھ  چَھو  نہٕ  تۅہیہِ  عمل  کٔرمٕژ۔  کٲفر  چھِ  مستحق  قتل  و  قتال  تہٕ  جنگ  و  جدال  اَمی  مۅکھہٕ  کہ  تِم  چھِ  پروردگار  سٕندیٚن  آیاتن  اَپزۍ  زانان،  پیغمبرن  ہٕنز  مخالفت  کران،  تِمن  اِیذا  تہٕ  تکلیف  واتناوان۔  أتھۍ  مناسب  چھُ  اللہ  تعالیٰ  موسیٰ  علیہ  السلام  بیٚیہِ  عیسیٰ  علیہ  السلام  سُنٛد  قصہٕ  بیان  فرماوان۔)"
  },
  {
    "verse_id": 5,
    "translation": "سُہ  وقت  تہِ  چھُ  قٲبل  ذکر  ییٚلہِ  موسیٰ  علیہ  السلامن  فرموو  پننِس  قومس،  اے  میانہِ  قومہٕ!  کیازِ  چھِو  توٚہۍ  مےٚ  اِیذا  دِوان  حالانکہ  تۅہیہِ  چھُ  معلوم  کہ  بہٕ  چھُس  خداے  سٕندِ  طرفہٕ  تۅہیہِ  کُن  سوزنہٕ  آمُت  پیغمبر۔  پَس  ییٚلہِ  تِم  فہمٲیش  کٔرِتھ  تہِ  ہجرسٕے  پٮ۪ٹھ  روٗدۍ،  اِیذا  و  مخالفت  روٗدۍ  بدستور  کران،  اللہ  تعالیٰ  ہَن  ڈٲلۍ  تِہِندۍ  دِل  ہمیشہٕ  خٲطرٕ  پوٚز  قبول  کرنہٕ  نِشہِ  ہَنہِ  ہَنہِ  زیادٕہ،  یِتھہٕ  پٲٹھۍ  نافرمٲنی  پٮ۪ٹھ  مداومت  تہٕ  ڈاڈ  کرنہٕ  سٍتۍ  چِھ  دِلٕچ  سیٲہی  زیادٕہ  سپدان۔  اللہ  تعالیٰ  سُند  دستور  چھُ  کہ  سُہ  چھُنہٕ  یِتھیٚن  نافرمانن  سِیٔز  وَتھ  ہاوان۔  (یِتھے  پٲٹھۍ  چھِ  أزِکۍ  کٲفر  حضرت  رسول  کریمؐ  سٕنز  پرٛتھ  رنگہٕ  مخالفت  کران،  اِیذا  واتناوان،  تِمن  تہِ  چھےٚ  روزبروز  گمرٲہی  تہٕ  حسدس  اندر  ترقی  سپدان۔  پَس  آو  عالمہٕ  نِشہِ  فساد  تہٕ  تبٲہی  گالنہٕ  خٲطرٕ  مصلحتاً  تِمن  جہاد  و  قِتالُک  حکم  کرنہٕ۔)"
  },
  {
    "verse_id": 6,
    "translation": "یِتھے  پٲٹھۍ  چھُ  سُہ  وقت  تہِ  قٲبلِ  ذکر  ییٚلہِ  عیسیٰ  بن  مریم  علیہ  السلامن  فرموو،  اے  بنی  اسرٲئیلو!  بہٕ  چھُس  خداے  سُنٛد  پیغمبر  تۅہیہِ  کُن  سوزنہٕ  آمُت،  تصدیق  کرٕوُن  چھُس  بہٕ  تتھ  کتابہِ  یۅسہٕ  مےٚ  برونٛٹھ  نٲزل  آمٕژ  چھےٚ  کرنہٕ  یعنی  توراۃ۔  بیٚیہِ  چھُس  بہٕ  خۅش  خبری  تہٕ  بشارت  دِوُن  أکِس  عظیمُ  الشان  پیغمبر  سٕنز  یُس  مےٚ  پتہٕ  تشریف  اَنہِ،  نامِ  مبارک  تُہَنٛد  آسہِ  احمد۔  پَس  ییٚلہِ  عیسیٰ  علیہ  السلام  تِمن  نِشہِ  یِم  مضامین  بیان  کٔرِتھ  پننہِ  نبوّت  کہ  اثبات  خٲطرٕ  نَنہِ  دلیلہٕ  ہیٚتھ  آے،  تِم  لوٗکھ  لٔگۍ  وَننہِ  تِمن  دلیلن  تہٕ  معجزن  نسبت  کہ  یہِ  چھُ  نوٚن  تہٕ  صاف  جود  یعنی  تِہندِس  نبوتس  لٔگۍ  تکذیب  تہٕ  انکار  کرنہِ۔  (یِتھے  پٲٹھۍ  عیسیٰ  علیہ  السلامس  پتہٕ  ییٚلہِ  پیغمبرِ  آخرُ  الزمان  حضرت  محمد  صلی  اللہ  علیہ و سلمو  تشریف  اوٚن،  تَمہِ  ساعتہٕ  لٔگۍ  موجودٕہ  عربٕکۍ  کٲفر  تِمن  انکار  و  تکذیب  کرنہِ  بیٚیہِ  لٔگۍ  تِمن  اِیذا  تہٕ  تکلیف  واتناونہِ،  یہِ  گوٚو  ظلمِ  عظیم۔  اَمہِ  ظلمُک  مُہلک  اثر  واتنُک  خطرٕہ  اوس  بیٚیَن  لوٗکن  تہِ،  سُہ  خطرٕہ  دوٗر  کرنہٕ  خٲطرٕ  آو  مصلحتاً  جہادُک  حکم  کرنہٕ۔"
  },
  {
    "verse_id": 7,
    "translation": "بیٚیہِ  کُس  اکھَہ  چھُ  یُتھ  ظٲلم  تَس  شخصہٕ  سٕندِ  کھۅتہٕ  یُس  اللہ  تعالیٰ  ہَس  پٮ۪ٹھ  اَپُز  نوٚوراوِ،  حالانکہ  تَس  چُھ  ناد  تہٕ  دعوت  یِوان  کرنہٕ  دینِ  اسلامس  کُن۔  (نبوّتس  تکذیب  تہٕ  انکار  کرنُے  گوٚو  اللہ  تعالیٰ  ہَس  پٮ۪ٹھ  اَپُز  نوٚوراوُن۔  یتھ  اللہ  تعالیٰ  ثٲبت  چھُ  کران  تتھ  کرُن  نفی،  یتھ  نفی  چھُ  کران  تہِ  کرُن  ثٲبت،  یۅہے  گوٚو  اللہ  تعالیٰ  ہَس  پٮ۪ٹھ  اَپُز  نوٚوراوُن۔  زیادٕہ  افسوس  ناک  کتھ  چھےٚ  کہ  تَس  چھُ  ناد  تہِ  یِوان  دِنہٕ  اسلامس  کُن،  توتہِ  چُھنہٕ  سُہ  تَتھ  کُن  توجّہ  کران،  یہِ  گوٚو  زیادٕہ  ظٲلم  لاگُن۔)  اللہ  تعالیٰ  چھُنہٕ  ظٲلم  قومس  کامیٲبی  تہٕ  نجاتس  کُن  وتھ  ہاوان۔  (اَمی  سببہٕ  آو  تِہندِ  خٲطرٕ  سزاے  قِتالٕے  تجویز  کران۔  اللہ  تعالیٰ  دِیہِ  پٔزِس  غلبہٕ،  بٲطل  سپدِ  مغلوب۔)"
  },
  {
    "verse_id": 8,
    "translation": "یِم  کٲفر  چِھ  یَژھان  خداے  سُند  نوٗر  ژھیتہٕ  کرُن  پننیٚو  چانٹیٚو  سٍتۍ  پھۅکھ  دِتھ  یعنی  تِم  چھِ  تِژٕھہ  کتھہٕ  کرنہِ  ہیٚوان  یِمَو  سٍتۍ  دینِ  حقس  فروغ  تہٕ  ترقی  سپدِہے  نہٕ،  حالانکہ  اللہ  تعالیٰ  چھُ  پننِس  اَتھ  نوٗرس  بہرحال  پوٗرٕ  کران  تہٕ  کمالس  واتناوُن  یژھان  اگرچہِ  کٲفرن  یِی  تن  تہِ  ناخۅشی۔"
  },
  {
    "verse_id": 9,
    "translation": "چنانچہ  سُہ  معبودِ  برحق  گوٚو  سُے  ییٚمۍ  اَمی  اِتمامِ  نوٗرٕ  خٲطرٕ  سوٗز  پنُن  پیغمبر  محمدِ  مصطفےٰ  صلی  اللہ  علیہ و سلم  ہدایتُک  سامان  یعنی  قرآنِ  مجید  ہیٚتھ،  بیٚیہِ  پوٚز  دین  یعنی  دینِ  اسلام  ہیٚتھ  دنیاہس  کُن  یُتھ  اتھ  دینس  باقی  تمام  دینن  پٮ۪ٹھ  غلبہٕ  دِیہِ۔  یِی  گوٚو  اِتمامِ  نوٗر  کرُن،  اَدٕہ  یِی تَن  مشرِکن  ناخۅشی۔"
  },
  {
    "verse_id": 10,
    "translation": "اے  با  ایمانو!  کیا  بہٕ  ما  ہاوَو  تۅہیہِ  تِیُتھ  کاروبارَہ،  تِژھ  سوداگٔرِیَہ،  تِیُتھ  تِجارتھَہ  یُس  تۅہیہِ  نجات  دِیہِ  تہٕ  بچاوِ  اکہِ  دردناک  عذاب  نِشہِ؟"
  },
  {
    "verse_id": 11,
    "translation": "سُہ  گوٚو  یُہَے  کہ  توٚہۍ  أنِو  ایمان  بیٚیہِ  کٔرِو  پَژھ  کُنِس  خدایس،  بیٚیہِ  تٔہندِس  پیغمبرس،  بیٚیہِ  کٔرِو  جہاد  خداے  سٕنزِ  وَتہِ  اندر  مال  پنُن  خرچ  کرنہٕ  سٍتۍ  تہٕ  جان  پنُن  فِدا  کرنہٕ  سٍتۍ،  یہِ  چھُ  تُہندِ  خٲطرٕ  سٮ۪ٹھاہ  رُت  ہرگاہ  توٚہۍ  زٲنِہِو۔  (ییٚلہِ  توٚہۍ  یہِ  کٔرِو)"
  },
  {
    "verse_id": 12,
    "translation": "اللہ  تعالیٰ  کرِ  مغفرت  تُہندیٚن  گناہن  بیٚیہِ  واتناوِ  تۅہیہِ  جنتہٕ  کیٚن  تِمن  باغن  اندر  یِمن  بوٚنۍ  کِنۍ  کۅلہٕ  تہٕ  نہرٕ  جٲری  آسن،  بیٚیہِ  بساوِ  تۅہیہِ  تِمن  رٕتیٚن  گھرن  اندر  یِم  گھرٕ  تہٕ  مکانہٕ  ہمیشہٕ  پوشوٕنیٚن  باغن  اندر  بِنا  کرنہٕ  آسن  آمٕتۍ،  یٔہے  گٔیہِ  بٔڈ  کامیٲبی  تہٕ  رستہٕ  گٲری۔"
  },
  {
    "verse_id": 13,
    "translation": "بیٚیہِ  چھےٚ  اَمہِ  اُخروی  کامیٲبی  علاوٕہ  تُہندِ  خٲطرٕ  بیاکھ  دنیٲوی  کامیٲبی  یۅسہٕ  جلدی  پننہِ  مۅکھہٕ  تۅہیہِ  پسند  تہٕ  محبوب  چھےٚ،  سۅ  گٔیہِ  پروردِگارٕ  سٕندِ  طرفہٕ  یٲری  تہٕ  مددگٲری،  بیٚیہِ  نزدیک  فتح  یٲبی۔  اے  پیغمبرِ  برحقؐ!  توٚہۍ  فرمٲوِو  یِمن  سارِنٕے  چیزن  ہٕنز  بشارت  تہٕ  خۅش  خبری  با  ایمانن۔  (اَمہِ  خۅش  خبری  ہُند  ظہور  سپد  قُرونِ  اُولیٰ  کیٚن  مسلمانن  سٍتۍ  تَمِچ  چھےٚ  سارِنٕے  خبرے۔  أزِکہ  وقتہٕ  تہِ  ہے  مسلمان  وَژِھہ  وٲنجہِ  تہٕ  صحیح  معنِیَن  اندر  ایمان  تہٕ  جہاد  فی  سبیل  اللہ  ہَس  اندر  قٲیِم  روزن،  تِہندِ  خٲطرٕ  تہِ  چھےٚ  فتح  و  نصرت  پرٛتھ  وقتہٕ  سٍتۍ  سٍتۍ۔  اَمہِ  پتہٕ  چھُ  اللہ  تعالیٰ  عیسیٰ  علیہ  السلام  سٕندیٚن  حوٲرِیِیںَن  ہُنٛد  قصہٕ  بیان  کٔرِتھ  با  ایمانن  دینس  مدد  کرنُک  ترغیب  دِوان۔)"
  },
  {
    "verse_id": 14,
    "translation": "اے  با  ایمانو!  توٚہۍ  سپدِو  پروردِگارٕ  سٕندِ  دینٕکۍ  مددگار۔  (تَمہِ  طریقہٕ  یُس  تُہندِ  خٲطرٕ  مقرر  کرنہٕ  آمُت  چھُ،  سُہ  گوٚو  جہاد۔  یِتھہٕ  پٲٹھۍ  حوٲرِیِین  پننہِ  طریقہٕ  موجوب  دینٕکۍ  مددگار  سپٕدۍ  ییٚلہِ  عیسیٰ  علیہ  السلامس  بکثرت  دشمن  وۅتلِتھ  آے۔)  تَمہِ  پتہٕ  یِتھہٕ  پٲٹھۍ  عیسیٰ  علیہ  السلامن  فرموو  حوٲرِیِینَن  کہ  سون  مددگار  کُس  بَنہِ  خداے  سٕندِ  رضا  خٲطرٕ  تۅہیہِ  أندرٕہ،  حوٲرِیِینو  دوٚپ  أسۍ  چھِ  خداے  سٕندِ  دینٕکۍ  مددگار۔  چنانچہ  تِمو  حوٲرِیِینو  کٔر  پننِس  دینس  مدد،  تَمہِ  کہ  اشاعتٕچ  کٔرٕکھ  پوٗرٕ  کوٗشِش،  تَمہِ  تِہنزِ  کوٗششہِ  پتہٕ،  پَس  اوٚن  ایمان  بنی  اسرٲئیلو  اندرٕ  بعضے  لوٗکو،  بعضے  لوٗکھ  روٗدۍ  کُفرسٕے  پٮ۪ٹھ۔  توپتہٕ  سپُد  تِمن  منٛز  مذہبی  اختلاف  سببہٕ  عداوت  تہٕ  خانہٕ  جنگی۔  پَس  کوٚر  اَسہِ  مدد  تِمَو  اندرٕ  با  ایمانن  تِہندیٚن  دشمنن  پٮ۪ٹھ،  پَس  سپٕدۍ  تِمے  غٲلب،  تِتھے  پٲٹھۍ  کٔرِو  توٚہۍ  تہِ  دینِ  محمدیؐ  خٲطرٕ  کوشش  تہٕ  جہاد  اے  مسلمانو۔"
  }
]