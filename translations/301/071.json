[
  {
    "verse_id": 1,
    "translation": "بے  شک  اَسہِ  سوٗز  نوحؑ  پیغمبر  بنٲوِتھ  پننِس  قومس  کُن،  اَسہِ  فرموو  تَس  کہ  بیٖم  کٔرِو  پننِس  قومس  کفرٕ  کہ  وبالہٕ  نِشہِ  تِمن  نِشہِ  کُڈُر  عذاب  واتنہٕ  برونٛٹھ۔  (دنیاہس  اندر  گوٚو  سُہ  عذاب  طوفان  ٲخرتس  اندر  گوٚو  عذابِ  نیران۔)"
  },
  {
    "verse_id": 2,
    "translation": "چنانچہ  تِمو  دوٚپ  پننِس  قومس،  اے  قوم!  بہٕ  چھُس  تُہندِ  خٲطرٕ  نٔنۍ  پٲٹھۍ  بیٖم  کرٕوُن۔"
  },
  {
    "verse_id": 3,
    "translation": "بہٕ  چھُس  تۅہیہِ  ونان  کہ  عبادت  کٔرِو  توٚہۍ  خداے  سٕنزٕے  یٲژ  بیٚیہِ  کھوٚژِو  تٔسۍ،  شریک  مَہ  ٹٔھہرٲوِیوٗس  کُنہِ  قسمہٕ  بیٚیہِ  مَہ  کٔرِو  تٔہنٛز  نافرمٲنی  بیٚیہِ  مٲنِو  میون۔"
  },
  {
    "verse_id": 4,
    "translation": "تَمہِ  کہ  برکتہٕ  کرِ  سُہ  تۅہیہِ  گناہن  مغفرت  بیٚیہِ  دِیہِ  سُہ  تۅہیہِ  مہلت  مقرر  کرنہٕ  آمتِس  وقتس  تانۍ  آرامہٕ  سان  زندگی  بسر  کرنٕچ۔  (وقتِ  مقرر  اندرٕہ  چھُ  مُراد  موتُک  وقت  یعنی  اجل۔)  بے  شک  اللہ  تعالیٰ  سُند  موتہٕ  خٲطرٕ  مقرر  کوٚرمُت  وقت  سُہ  پتھ  یِیہِ  نہٕ  کڈنہٕ۔  (کیا  رُت  گژِھہ  ہے  ہرگاہ  تۅہیہِ  یِمہٕ  کتھہٕ  زاننہِ  تگہن۔  ییٚلہِ  واریاہس  مدتس  تانۍ  یِمن  لوٗکن  کانٛہہ  اثرَہ  گوٚو  نہٕ)"
  },
  {
    "verse_id": 5,
    "translation": "نوح  علیہ  السلامن  کوٚر  دعا،  اے  میانہِ  پروردگارٕ!  مےٚ  دِژوو  ناد  پننِس  قومس  دینِ  حقس  کُن  راتس  تہٕ  دۅہس۔"
  },
  {
    "verse_id": 6,
    "translation": "مگر  تِمن  ہُریوو  نہٕ  میانہِ  دعوت  کرنہٕ  سٍتۍ  کینٛہہ  تہِ  ژلنہٕ  ورٲے  یوٗت  بہٕ  تِمن  برونٛہہ  اننٕچ  کوشش  اوسُس  کران  تیوٗت  ٲسۍ  تِم  پتھ  ژلان۔"
  },
  {
    "verse_id": 7,
    "translation": "مےٚ  ییٚلہِ  ییٚلہِ  تِمن  دینِ  حقس  کُن  ناد  دِیُت  یُتھ  ژٕہ  تِمن  ایمان  کہ  برکتہٕ  مغفرت  کرکھ  گناہن،  تِمَو  ہیٚژٕہ  پننہِ  اوٚنگجہِ  کنن  منٛز  تھاونہِ  یُتھ  نہٕ  پَزِ  کتھہِ  ہٕںز  آواز  تہِ  تِہٕندیٚن  کنن  واتہِ،  بیٚیہِ  ؤلِکھ  پنٕنۍ  پَلو  کلہٕ  پٮ۪ٹھۍ  یُتھ  نہٕ  پٔز  کتھ  وَنہٕ  وُنیٚن  پٮ۪ٹھ  تِمن  نظر  تہِ  پیٚیہِ،  بیٚیہِ  کٔر  تِمَو  کفر  و  انکارس  پٮ۪ٹھ  ڈاڈ،  بیٚیہِ  کوٚر  تِمَو  میانہِ  فرماں بردٲری  نِشہِ  سٮ۪ٹھاہ  تکبر۔  (باوجود  آں  روٗدُس  بہٕ  تِمن  مختلف  طریقو  نصیحت  کران۔)"
  },
  {
    "verse_id": 8,
    "translation": "توپتہٕ  تہِ  دِیُت  مےٚ  تِمن  دینِ  حقس  کُن  ناد  بَآوازِ  بلند  یعنی  عام  مجلسن  اندر  پوٚرمَکھ  وعظ  یُس  وعظ  بڈِ  بڈِ  بآوازِ  بلند  چھُ  یِوان  پرنہٕ۔"
  },
  {
    "verse_id": 9,
    "translation": "توپتہٕ  بوٚزنٲوۍ  مےٚ  تِم  خصوصی  مجلسن  اندر  نٔنۍ  پٲٹھۍ  بیٚیہِ  توٚر  مےٚ  تِمن  فکرِ  پوشیدٕہ  پٲٹھۍ  تہِ  انفرٲدی  صورتس  اندر۔"
  },
  {
    "verse_id": 10,
    "translation": "اَتھ  فکرِ  تارنس  اندر  ووٚن  مےٚ  تِمن  وُنہِ  چھُو  موقع  توٚہۍ  مٔنگِو  بخشٲئش  پننِس  پروردِگارس  ایمان  اننہٕ  سٍتۍ،  بے  شک  چھُ  سُہ  سٮ۪ٹھاہ  مغفرت  تہٕ  بخشٲئش  کرٕوُن۔"
  },
  {
    "verse_id": 11,
    "translation": "ایمانہٕ  کہ  برکتہٕ  کرِ  سُہ  اُخروی  نعمتن  ہٕندِ  علاوٕہ  تۅہیہِ  دنیٲوی  نعمژ  تہِ  عطا،  سُہ  گوٚو  آسمان  کہ  طرفہٕ  تراوِ  سُہ  بٲرش  تہٕ  روٗد  (ییٚمہِ  سٍتۍ  تُہند  زِراعت  سرسبز  و  شاداب  سپدِ۔)"
  },
  {
    "verse_id": 12,
    "translation": "بیٚیہِ  دِیہِ  سُہ  ترقی  تۅہیہِ  مالس  تہٕ  اولادن  اندر،  بیٚیہِ  کرِ  سُہ  تُہندِ  خٲطرٕ  باغ  تیار،  بیٚیہِ  پِھروِ  سُہ  تُہندیٚو  زمینو  منٛز  کۅلہٕ  تہٕ  جویہِ۔  (اَمہِ  پتہٕ  چُھ  اللہ  تعالیٰ  فرماوان  نوحؑ  سُند  باقی  کلام  یعنی  بہٕ  اوسُس  تِمن  وَنان)"
  },
  {
    "verse_id": 13,
    "translation": "اے  قوم!  تۅہیہِ  کیا  گوٚو  توٚہۍ  چھِو  نہٕ  اللہ  تعالیٰ  سٕندِس  عظمتس  اقرار  کران،  تٔہنزِ  عزت  و  عظمتُک  اعتقاد  تھاوان؟  (ہرگاہ  ہے  تۅہیہِ  تٔہندِ  عظمتُک  اعتقاد  آسہِ  ہے  تیٚلہِ  ٹٔھہرٲوِیوٗس  نہٕ  شریک  حالانکہ  یِم  چیز  اعتقادِ  عظمتس  منگان  چھِ  تِم  ٲسۍ  موجود۔)"
  },
  {
    "verse_id": 14,
    "translation": "چنانچہ  تٔمۍ  کٔروِ  توٚہۍ  پٲدٕہ  اَکہِ  حالہٕ  پتہٕ  بیٚیِس  حالس  اندر۔  (اَکھ  حال  اوسُو  نطفہٕ،  بیاکھ  حال  علقہ،  بیاکھ  حال  مضغہ  وغیرٕہ  وغیرٕہ۔  یہِ  گٔیہِ  دٔلیلِ  انفسی  یعنی  سۅ  دلیل  یۅسہٕ  تِہندِس  ذاتس  اندر  چھےٚ۔  اَمہِ  پتہٕ  چُھ  فرماوان  اللہ  تعالیٰ  آفٲقی  دلیل  یعنی  سۅ  دلیل  یۅسہٕ  خٲرجس  اندر  موجود  چھےٚ۔)"
  },
  {
    "verse_id": 15,
    "translation": "اے  لوٗکو!  توٚہۍ  چھِو  نا  وُچھان  کِتھہٕ  پٲٹھۍ  کٔرۍ  اللہ  تعالیٰ  ہن  ستھ  آسمان  پٲدٕہ  اَکھ  أکِس  پٮ۪ٹھ؟"
  },
  {
    "verse_id": 16,
    "translation": "بیٚیہِ  کِتھہٕ  پٲٹھۍ  کٔرۍ  اللہ  تعالیٰ  ہن  زوٗن  یِمن  آسمانن  اندر  اَکھ  نوٗرٲنی  چیزَہ،  بیٚیہِ  کوٚرُن  آفتاب  اَکھ  روشن  ژونگَہ۔"
  },
  {
    "verse_id": 17,
    "translation": "بیٚیہِ  کھٲروِ  توٚہۍ  اللہ  تعالیٰ  ہن  زمینہٕ  منٛزٕ  اکہِ  خاص  طریقہٕ۔  (یِتھہٕ  پٲٹھۍ  کہ  آدمؑ  کوٚرُن  پٲدٕہ  میٚژِ  نشہِ،  توپتہٕ  باقی  انسان  تِم  کٔرِن  پٲدٕہ  نطفہٕ  نِشہِ۔  نطفہٕ  چھُ  بنان  غذاہس،  غذا  چھُ  بنان  عناصرن،  تِمن  چھِ  غٲلب  زمینٕک  اجزاء۔)"
  },
  {
    "verse_id": 18,
    "translation": "توپتہٕ  چھُ  واتناوان  تۅہیہِ  مرنہٕ  پتہٕ  أتھۍ  زمینس  اندر۔  توپتہٕ  کڈوِ  تۅہیہِ  اَمی  زمینہٕ  منٛزٕ  قیامت  کہ  دۅہ  اَکہِ  خاص  طریقہٕ۔"
  },
  {
    "verse_id": 19,
    "translation": "بیٚیہِ  اللہ  تعالیٰ  ہن  یہِ  زمین  تُہندِ  خٲطرٕ  اَکھ  فرشَہ  تہٕ  وَتھرُنَہ۔"
  },
  {
    "verse_id": 20,
    "translation": "یُتھ  توٚہۍ  پٔکِو  تَمہِ  چو  کُشادٕہ  وَتو  منٛزۍ۔  (یہِ  سورُے  کلام  چھُ  یُس  نوح  علیہ  السلامن  اللہ  تعالیٰ  ہس  بطورِ  فریاد  حِکایتاً  پیش  کوٚر  یعنی  یِمہٕ  یِمہٕ  کتھہٕ  ؤنۍ  ؤنۍ  تاریوو  مےٚ  فِکرِ  پننِس  قومس  مگر  تِمن  توٚر  نہٕ  کینٛہہ  تہِ  فکرِ۔)"
  },
  {
    "verse_id": 21,
    "translation": "ووٚن  نوح  علیہ  السلامن،  اے  میانہِ  پروردگارٕ!  یِمو  لوٗکو  مون  نہٕ  میون  کینٛہہ  تہٕ  تِمو  کٔر  پیروی  تِمن  شخصن  ہٕنز  یِمن  مال  و  اولادو  کانٛہہ  چیز  زیادٕہ  کوٚر  نہٕ  نقصانہٕ  تہٕ  تاوانہٕ  ورٲے  (یعنی  یِمو  کٔر  رٔئیسن  تہٕ  زٕٹھیٚن  ہٕنز  پیروی،  یِمن  مال  تہٕ  اولاد  آسُن  سبب  سپُد  زیادٕہ  طغیٲنی  و  سرکشی  ہُنٛد۔)"
  },
  {
    "verse_id": 22,
    "translation": "تِمَو  تِہِندیٚو  زٕٹھیٚو  کٔرۍ  کم  کم  بٔڈۍ  تدبیر  پوٚز  ختم  کرنہٕ  خٲطرٕہ۔"
  },
  {
    "verse_id": 23,
    "translation": "تِمَو  دوٚپ  پننیٚن  تابعاً  یُتھ  نہٕ  توٚہۍ  پنٕنۍ  معبود  ترٲوِیوٗکھ  خصوصاً  مَہ  ترٲوِیوٗن  وَد،  سواع،  یَغوث،  یعوق،  بیٚیہِ  نسر۔  (یم  ٲسۍ  مشہور  پۅتٕلۍ۔  بعضے  روایتن  اندر  چھُ  کہ  گوڈنِکِس  زمانس  اندر  ٲسۍ  کینٛہہ  بزرگ  تِم  ییٚلہِ  ییٚمہِ  عالمہٕ  گٔے،  تِہندِ  انتقالہٕ  پتہٕ  آو  شیطان۔  تٔمۍ  کٔرۍ  پیش  تِمن  لوٗکن  نِشہِ  تِمن  بزرگن  ہٕنٛد  تصویر۔  دوٚپنکھ  یِم  تھٲوِیوٗکھ  توٚہۍ  پانس  نِشہِ  بطورِ  یادگار۔  تمہِ  پتہٕ  کینٛہہ  کالَہ  گٔژِھتھ  ہیژ  لوٗکو  تِمن  شکلن  تہٕ  تصویرن  ہٕنز  پرستش  کرٕنۍ۔  تتی  پٮ۪ٹھہٕ  سپٕز  شروع  بُت  پرستی  اَلعیاذ  باللہ۔)"
  },
  {
    "verse_id": 24,
    "translation": "یِمو  رئیسو  تہٕ  زٕٹھیٚو  ڈٲلۍ  واریَہ  لوٗکھ،  (چونکہ  ژےٚ  فرمووُتھ  کہ  یِمو  چانہِ  قومہٕ  اندرٕ  ایمان  اوٚن  تمہٕ  علاوٕہ  اَنہِ  نہٕ  وۅنۍ  کانٛہہ  تہِ  ایمان،  لہٰذا  چھُسے  منگان  کہ)  یِمن  ظٲلمن  ہُرراو  ژٕہ  بیٚیہِ  ہن  گمرٲہی۔  (چنانچہ)"
  },
  {
    "verse_id": 25,
    "translation": "پننیٚو  گناہن  ہٕندِ  سببہٕ  آے  تِم  پھاٹونہٕ  تَمہِ  پتہٕ  آے  دٲخل  کرنہٕ  نارس  اندر۔  پس  لوٚب  نہٕ  تِمو  خدایس  ورٲے  کانٛہہ  مدد  کرٕوُنَہ۔"
  },
  {
    "verse_id": 26,
    "translation": "بیٚیہِ  دوٚپ  نوح  علیہ  السلامن  یِتہِ  کہ  اے  میانہِ  پروردگارٕ!  یِمو  کافرو  اندرٕہ  مَہ  تھاوُن  اَتھ  زمینس  پٮ۪ٹھ  کانٛہہ  تہِ  موجود  بلکہ  کرُکھ  سٲری  ہلاک  تہٕ  برباد۔"
  },
  {
    "verse_id": 27,
    "translation": "کیازِ  ہرگاہ  ژٕ  تِم  ہلاک  گژھنہٕ  نِشہِ  چَھڑہ ہَکھ،  یِم  لوٗکھ  کرن  چانیٚن  بندن  گمراہ  بیٚیہِ  نوراوَن  نہٕ  یِم  پنٕنۍ  اولاد  تہٕ  زُریت  مگر  فٲجر  تہٕ  کٲفرے۔"
  },
  {
    "verse_id": 28,
    "translation": "اے  میانہِ  پروردگارٕ!  مغفرت  کرتہٕ  مےٚ  بیٚیہِ  میٲنِس  مٲلِس  ماجہِ  بیٚیہِ  تِمن  یِم  ایمان  کِس  حالس  اندر  میٲنِس  گھرس  اندر  ژامٕتۍ  چھِ  (یعنی  میٲنِس  اہل  و  عیالس،  کنعانس  تہٕ  تٔہنزِ  آشنہِ  ورٲے  بیٚیہِ  سارنٕے  با ایمان  مردن  با ایمان  زنانن  یِم  قیامتس  تانۍ  پٲدٕہ  سپدن۔)  بیٚیہِ  ہُرراو  ظٲلمن  بیٚیہِ  ہن  تبٲہی  تہٕ  بربٲدی  تِمَو  اوٚن  نہٕ  ایمان۔  (اے  میانہِ  پروردگارٕ  نوحؑ  سٕندِ  دُعا  کہ  برکتہٕ  کر  مےٚ  بندۂ  گنہگارس  تہٕ  خطا  کارس  تہِ  پننہِ  رحمت  و  فضلہٕ  سٍتۍ  سارِنٕے  بڈیٚن  گناہن  تہٕ  لۅکٹیٚن  گناہن  مغفرت۔  دنیا  و  ٲخرت  کہ  عذاب  ورٲے  واتناو  مےٚ  پننِس  رحمت  کِس  تہٕ  رضا  کِس  گھرس  اندر،  ژےٚ  نِشہِ  چھنہٕ  کانٛہہ  بٔڈ  کتَھہ  مےٚ  گنہگارس  سٲری  گناہ  بخشِنۍ۔  اِنّک  غَافر  غَفور  غفارا)"
  }
]