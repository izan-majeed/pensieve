[
  {
    "verse_id": 1,
    "translation": "تعریف  چُھ  اللہ  تعالیٰ  سٕندِ  خٲطرٕ  ییٚمۍ  پننِس  بندس  پیٚٹھ  یِہ  کتاب  نٲزِل  کٔر،  تہٕ  اتھ  منٛز  تھوٚوُن  نہٕ  کانٛہہ  ہَجر۔"
  },
  {
    "verse_id": 2,
    "translation": "ٹھیک  ٹھیک  سیوٚد  کتھ  ونَن  واجِنۍ  کتاب،  تاکہ  سۅ  کرِ  لُکن  اللہ  تعالیٰ  سٕندِ  سخت  عذاب  نِشہِ  خبردار،  تہٕ  ایمان  أنِتھ  دِیِہ  نیک  عمل  کرن  والیٚن  خۅش  خبر،  زِ  تِہندِ  خٲطرٕ  چُھ  رُت  اجر۔"
  },
  {
    "verse_id": 3,
    "translation": "یتھ  منٛز  تِم  ہمیشہ  روزن۔"
  },
  {
    "verse_id": 4,
    "translation": "تہٕ  تِمن  لُکن  کھۅژناوِ،  یِم  ونان  چِھ  زِ  خُداین  چُھ  کانٛہہ  نیچُو  بنوومُت۔"
  },
  {
    "verse_id": 5,
    "translation": "امہِ  کتھہِ  ہُند  نَہ  چُھ  تِمن  کانٛہہ  علم،  تہٕ  نَہ  اوس  تِہندِس  مٲلِس  بُڈِببَس،  بٔڈ  کتھ  چھےٚ  یوسہٕ  تِہندِ  ٲسہٕ  چھےٚ  نیران،  تِم  چِھ  محض  اُپُز  بکان۔"
  },
  {
    "verse_id": 6,
    "translation": "اچھا،  اے  نبیؐ،  شاید  گٲلِو  توٚہۍ  غمہٕ  سٍتۍ  یِمن  پَتھ  پنُن  پان،  اگر  نہٕ  یِم  یتھ  تعلیمہِ  پیٚٹھ  ایمان  اَنن۔"
  },
  {
    "verse_id": 7,
    "translation": "پزر  چُھ  یِہ  زِ  یِکینژھاہ  ساز  و  سامان  تہِ  یتھ  زمینس  پیٚٹھ  چُھ،  یِہ  چُھ  اَسہِ  زمینٕچ  زینت  بنوومُت،  تاکہ  یِم  لُکھ  آزماووکھ  زِ  یِمن  منٛز  کُس  چُھ  بہتر  عمل  کرن  وول۔"
  },
  {
    "verse_id": 8,
    "translation": "ٲخر  کار  چِھ  ٲسۍ  اَتھ  سٲرِ  سٕے  اکھ  ہموار  مٲدان  بناون  وٲلۍ۔"
  },
  {
    "verse_id": 9,
    "translation": "کیا  توٚہۍ  چِھوٕہ  سمجھان  زِ  غار  تہٕ  تختی  وٲلۍ،  ٲسۍ  سانیو  بَجو  عجیب  نِشٲنِیو  منٛزٕ؟  ﴿یعنی  تِم  نوجوان  یِم  پنُن  ایمان  بچاونہٕ  خٲطرٕ  غارس  منٛز  ٲسۍ  چَھپنہِ  ژامٕتۍ،  تہٕ  یِہندِس  غارس  پیٚٹھ  پتہٕ  یاد  گٲری  تختی  آسہٕ  لگاونہٕ  آمژٕ﴾"
  },
  {
    "verse_id": 10,
    "translation": "ییٚلہِ  تِم  نوجوان  غارس  منٛز  چَھپنہِ  ژاے،  تہٕ  تِمو  ووٚن  زِ،  اے  پروردگار،  اسہِ  کر  پنٕنۍ  خاص  رحمت  عطا،  تہٕ  سون  معاملہٕ  کر  دُرست۔"
  },
  {
    "verse_id": 11,
    "translation": "اَسہِ  سٲوۍ  تِم  أتھۍ  غارس  منٛز  تھاپ  دِتھ  ؤری  وادن  خٲطرٕ  مَژِ  نیندرِ۔  ﴿تھاپ  یعنی  سۅ  ژٔنڈ  یۅسہٕ  شُرس  ساونہٕ  وِزِ  لولہٕ  سان  چِھ  دِوان﴾"
  },
  {
    "verse_id": 12,
    "translation": "پتہٕ  وُزنٲوۍ  اسہِ  تِم،  تاکہ  وُچَھو  تِہندیو  دۅیَو  دَریو  منٛز  کُس  ہیٚکہِ  پننہِ  قیام  کہ  مُدّتُک  صحیح  شُمار  کٔرِتھ۔"
  },
  {
    "verse_id": 13,
    "translation": "أسۍ  بوزناوَو  تۅہیِہ  تِہُند  اصلی  قصہٕ۔  تِم  ٲسۍ  کینہہ  نوجوان  یِمو  ربّس  پیٚٹھ  ایمان  اوس  اوٚنمُت،  تہٕ  اسہِ  ٲس  تِمن  ہدایتس  منٛز  ترقی  بخشمٕژ۔  ﴿روایتو  نِشہِ  چُھ  پے  لگان  زِ  یِم  نوجون  ٲسۍ  ابتدٲیی  دَورس  منٛز  مسیح  علیہ  السلام  سٕندیو  پیرَو  کارَو  منٛزٕ،  تہٕ  بیٚیہِ  ٲسۍ  رومی  سلطنت  کیو  لُکو  منٛزٕ،  تمہِ  وقتہٕ  ٲسۍ  رومی  سلطنتٕکۍ  لُکھ  مشرک  تہٕ  تِم  ٲسۍ  اہلِ  توحیدن  دُشمن  بنان﴾"
  },
  {
    "verse_id": 14,
    "translation": "اسہِ  کٔرۍ  تِہندۍ  دل  تمہِ  وقتہٕ  مضبوط  ییٚلہِ  تِم  ووٚتھۍ،  تہٕ  تِمو  کوٚر  یِہ  اعلان  زِ،  سون  ربّ  چُھ  بس  سُے  یُس  آسمانن  تہٕ  زمینُک  ربّ  چُھ۔  أسۍ  لایَو  نہٕ  سُہ  ترٲوِتھ  بیٚیہِ  کٲنٛسہِ  معبودس  ناد،  اگر  أسۍ  یِہ  کرو،  تیٚلہِ  کرو  بالکل  بے  جا  کتھ۔  ﴿پتہٕ  ووٚن  تِمو  پانہٕ  وٲنۍ  اکھ  أکِس﴾"
  },
  {
    "verse_id": 15,
    "translation": "ییٚمۍ  سٲنۍ  قومن  چِھ  کائناتُک  ربّ  ترٲوِتھ  باقی  خُداے  بنٲوِمٕتۍ۔  یِم  لُکھ  کیازِ  چِھنہٕ  یِہندِس  معبود  آسنس  پیٚٹھ  کانٛہہ  ٹاکارٕ  دلیل  اَنان؟  ٲخر  کُس  ہیٚکہِ  تس  شخصہٕ  سٕنزِ  کھۅتہٕ  تہِ  بوٚڈ  ظٲلِم  ٲسِتھ  یُس  خُدایس  پیٚٹھ  اَپُز  کھالہِ؟"
  },
  {
    "verse_id": 16,
    "translation": "وۅنۍ  ییٚلہِ  توٚہۍ  یِمن  نِشہِ  تہٕ  بیٚیہِ  یِہندیٚن  غیرُ  اللہ  معبودن  نِشہِ  لا  تعلق  چِھو  گٔمٕتۍ،  تیٚلہِ  پٔکِو  فلٲنۍ  غارس  منٛز  نِمو  پناہ۔  تُہُند  ربّ  کرِ  تۅہیِہ  پیٚٹھ  پننہِ  رحمتُک  دامن  وسیع،  تہٕ  تُہٕنزِ  کامہِ  خٲطرٕ  کرِ  سہولیت  تہٕ  آسٲیش  مہیّا۔  ﴿منٛز  باگ  چھےٚ  یِہ  ذکر  تراونہٕ  آمٕژ  زِ  امہِ  باہمی  فٲصلہٕ  مطٲبق  درٛاے  تِم  امہِ  شہرٕ  منٛزٕ  تہٕ  پہاڑن  درمیان  روٗدۍ  أکِس  غارس  منٛز  چُھپِتھ،  تاکہ  سنگسار  سپد  نہٕ  نِشہِ  یا  اِرتدادس  پیٚٹھ  مجبور  کرنہٕ  یِنہٕ  نِشہِ  بچن﴾"
  },
  {
    "verse_id": 17,
    "translation": "توٚہۍ  اگر  تِم  غارس  منٛز  وُچِھہوٗکھ،  تیٚلہِ  باسِہیٚو  تۅہیِہ  زِ  آفتاب  ییٚلہِ  کھسان  چُھ،  تہٕ  ییٚلہِ  لوسان  چُھ،  تیٚلہِ  چُھ  تِہُند  غار  ترٲوِتھ  دٔچِھنۍ  کِنۍ  کھسان،  تہٕ  ییٚلہِ  لوسان  چُھ  تیٚلہِ  چُھ  تِمن  نِشہِ  ژھایِہ  روٗزِتھ  کھووٕرۍ  کِنۍ  وَسان،  تہٕ  تِم  چِھ  غارس  منٛز  أکِس  وسیع  جایِہ  روٗزِتھ۔  یِہ  چھےٚ  اللہ  تعالیٰ  سٕنزو  نشٲنیَو  منٛز  اکھ،  یس  اللہ  تعالیٰ  ہدایت  دِیِہ  سُے  چُھ  ہدایت  لبن  وول،  تہٕ  یس  خُداے  ڈالہِ  تس  خٲطرٕ  وُچھوٗن  نہٕ  توٚہۍ  کانٛہہ  ولی  مُرشد  ﴿مددگار  تہٕ  سیٚز  وَتھ  ہاون  وول﴾۔"
  },
  {
    "verse_id": 18,
    "translation": "تِم  وُچِھتھ  سمجِھہِو  توٚہۍ  زِ  تِم  چِھ  ہُشار،  حالانکہ  تِم  ٲسۍ  شوٚنگِتھ،  أسۍ  ٲسۍ  تِمن  دَچُھن  کھۅوُر  لرِ  پِھرُن  دیاوناوان،  تہٕ  تِہُند  ہوٗن  اوس  غار  کِس  گٔلِس  پیٚٹھ  اتھہٕ  پھٔہلٲوِتھ  بِہِتھ۔  اگر  توٚہۍ  تِمن  کُن  نظر  ترٲوِہِو،  تیٚلہِ  ژٔلِہِو  پوٚت  کھوری،  تہٕ  تۅہیِہ  یِیہِ  ہیوٚ  امہِ  نظارٕہ  سٍتۍ  کھۅژُن۔"
  },
  {
    "verse_id": 19,
    "translation": "تہٕ  اَمی  عجیب  کرامت  سٍتۍ  تُلۍ  اسہِ  تِم  تھوٚد  ﴿یعنی  ییٚمہِ  عجیب  طریقہٕ  تِم  ساونہٕ  ٲسۍ  آمٕتۍ،  تہٕ  دُنیا  اوس  تِہِندِ  حالہٕ  نِشہِ  بے  خبر  تھاونہٕ  آمُت۔  تِژٕھے  عجیب  قدرتچٕ  کرامت  ٲس  تِہندِ  اکہِ  طویل  وقتہٕ  پتہٕ  ہُشار  سپدُن  تہِ﴾  تاکہ  پانہٕ  وٲنۍ  کرن  ہنا  پٕرٛژھگٲر۔  تِمو  منٛز  پُرٛوژھ  أکۍ،  ؤنِو،  کٍتِس  کالس  روٗدۍ  یتھ  حالس  منٛز؟  باقیو  ووٚن،  شاید  دۅہس  کھنڈس  یا  آسَو  امہِ  کھۅتہٕ  کم  کالس  روٗدِمٕتۍ۔  پتہٕ  ووٚن  تِمو،  اللہ  تعالیٰ  ہٕے  چُھ  بہتر  زانان  زِ  اَسہِ  کوتاہ  وقت  گُزریو  اَتھ  حالتس  منٛز،  پٔکِو،  وۅنۍ  سوزون  پننیٚو  منٛزٕ  کانٛہہ  یِہ  رۅپہٕ  سِکہٕ  دِتھ  شہر،  تہٕ  سُہ  وُچھہِ  سارِوٕے  کھۅتہٕ  جان  کھیٚن  کتہِ  چُھ  میلان،  تَتہِ  اَنہِ  سُہ  کینہہ  کھیٚنہٕ  خٲطرٕ،  بیٚیہِ  پزیٚس  زِ  ہنا  کرِ  ہُشٲری  سان  کٲم،  یِہ  گوژھ  نہٕ  بنُن  زِ  سُہ  کرِ  کٲنٛسہِ  خبردار  زِ  أسۍ  چِھ  ییٚتہِ۔"
  },
  {
    "verse_id": 20,
    "translation": "ہرگاہ  تِمن  لُکن  ہُند  اتھہٕ  اسہِ  پیٚٹھ  پیوٚو،  تیٚلہِ  کرن  بَس  اسہِ  ضرور  سنگسار،  یا  نِن  پتہٕ  زبردستی  سان  پننِس  مِلّتس  منٛز  واپس،  تہٕ  اگر  یِہ  سپُد  تیٚلہِ  ہیٚکَو  نہٕ  زانٛہہ  أسۍ  فلاح  لٔبِتھ۔"
  },
  {
    "verse_id": 21,
    "translation": "یِتھہٕ  پٲٹھۍ  کٔرۍ  اسہِ  شہرٕکۍ  لُکھ  تِہندِس  حالس  پیٚٹھ  باخبر۔  ﴿یعنی  ییٚلہِ  سُہ  شخص  کھیٚن  موٚلۍ  ہیٚنہٕ  خٲطرٕ  شہر  گوٚو،  دُنیا  اوس  بدلیامُت۔  روم  یُس  بُت  پرست  اوس،  تَتھ  اوس  عیسٲے  بنیمتِس  واریاہ  کال  گوٚمُت۔  زبان،  تہذیب،  تمدّن،  لباس  پرٛتھ  چیزس  منٛز  ٲس  ٹاکارٕ  فرق  آمٕژ۔  زٕہ ہتھ  ؤری  بروٗنٹھِم  یِہ  شخص  بنیاو  پننہِ  سِٹائلہٕ  سٍتۍ،  پلَوو  سٍتۍ،  زبٲنۍ  سٍتۍ  پرٛتھ  چیز  کہ  اعتبارٕ  فوراً  اکھ  تماشہِ،  تہٕ  ییٚلہِ  تٔمۍ  پرانہِ  زمانُک  سکّہٕ  کھیٚن  موٚلۍ  ہینہٕ  خٲطرٕ  کوٚڈ،  وانہٕ  وٲلۍ  سٕنز  أچھ  گٔیِہ  روٚبوٗدٕہ۔  ییٚلہِ  تحقیق  آو  کرنہٕ،  پتہٕ  لوٚگ  پے  زِ  یِہ  شخص  چُھ  مسیح  علیہ  السلام  سٕندیو  پیروکارو  منٛزٕ،  یِم  زٕہ ہَتھ  ؤری  برونٛہہ  پنُن  ایمان  بچاونہٕ  خٲطرٕ  ژٔلمٕتۍ  ٲسۍ۔  یِہ  خبر  وٲژ  سیٚٹھاہ  جلد  شہر  چِہ  عیسٲے  آبٲدی  تام  تہٕ  حُکّام  ہیٚتھ  ووت  لُکن  ہُند  اکھ  ہجوم  غار  کِس  گٔلِس  پیٚٹھ۔  وۅنۍ  ییٚلہِ  اصحابِ  کہف  خبردار  سپٕدۍ  زِ  تِم  چِھ  زٕہ  ہتھ  ؤری  پتہٕ  نیندرٕ  بیدار  گٔمٕتۍ،  تِمو  کٔر  پننیٚن  عیسٲے  باین  سلام،  اَمہِ  پتہٕ  چِھ  لَر  ترٛوان  تہٕ  أتھۍ  سٍتۍ  چِھ  تِہندۍ  روح  پرواز  کران﴾  تاکہ  لُکھ  زانن  زِ  اللہ  تعالیٰ  سُند  وعدٕہ  چُھ  پوٚز،  بیٚیہِ  یِہ  زِ  قیامت  چِہ  گرِ  چُھ  بے  شک  یُن۔  ﴿مگر  ہنا  کٔرۍ  تَو  خیال  زِ  ییٚلہِ  سونچنٕچ  اصلی  کتھ  یِہ  ٲس﴾  تمہِ  ساعتہٕ  ٲسۍ  تِم  پانہٕ  وٲنۍ  اتھ  کتھہِ  پیٚٹھ  ژوُان  زِ  یِمن  اصحابِ  کہفن  سٍتۍ  کیا  گژِھہ  یُن  کرنہٕ،  کینژھو  لُکو  ووٚن،  یِمن  پیٚٹھ  کھٲلِو  اکھ  دیوار،  یُہُند  ربّٕے  چُھ  یُہُند  معاملہٕ  بہتر  پٲٹھۍ  زانان۔  ﴿اندازِ  کلام  نِشہِ  چُھ  باسان  زِ  یِہ  کتھ  ٲس  تِمَو  لُکو  ؤنِمٕژ  یِم  نصاریٰ  ہَن  منٛز  رٕتۍ  ٲسۍ۔  تِہٕنز  راے  ٲس  یِہ  زِ  اصحابِ  کہف  یِتھہٕ  پٲٹھۍ  غارس  منٛز  لَر  ترٲوِتھ  چِھ،  تِمن  دِیو  تِتھے  پٲٹھۍ  لر  ترٲوِتھ  روزنہٕ،  تہٕ  غار  کِس  گٔلِس  لگٲوِو  محرٲبۍ  دروازٕہ  ،  یُہنُد  ربّے  چُھ  بہتر  زانان  زِ  یِم  کم  لُکھ  چِھ،  کمہِ  مرتبٕکۍ  انسان  چِھ،  کمہِ  جزاہکۍ  چِھ  حقدار۔﴾  مگر  یِم  لُکھ  تِہندیٚن  معاملاتن  پیٚٹھ  غٲلب  ٲسۍ۔  تِمو  ووٚن،  أسۍ  بناوَو  یِمن  پیٚٹھ  اکھ  عبادت  گاہ۔  ﴿یِہ  سپُد  امہِ  وجہ  کِنۍ  زِ  امہِ  وقتہٕ  ٲسۍ  عیسٲے  لُکن  منٛز  تہِ  مُشرِکانہٕ  خیالات  پھٔہلیمٕتۍ۔  پرانیٚو  پۅتلیٚو  بجاے  میٖلۍ  تِمن  یِم  نٔوۍ  معبوٗد  پوٗزایِہ  خٲطرٕ﴾"
  },
  {
    "verse_id": 22,
    "translation": "کینہہ  لُکھ  وَنن  زِ  تِم  ٲسۍ  ترٚے  تہٕ  ژورِم  اوس  تِہُند  ہوٗن،  تہٕ  کینہہ  باقی  وَنن  زِ  پانژھ  ٲسۍ  تہٕ  شییم  اوس  تِہُند  ہوٗن،  یِم  سٲری  چِھ  أچھ  ؤٹِتھ  کتھہٕ  کران،  بیٚیہِ  کینہہ  لُکھ  چِھ  ونان  زِ  ستھ  ٲسۍ  تہٕ  ٲٹھِم  اوس  تِہُند  ہوٗن  ﴿امہِ  نِشہِ  چُھ  پے  لگان  زِ  اَمہِ  واقعہ  پتہٕ،  دوٗن  ترٚے  ہتھ  ؤرۍ  ٲسۍ  نزولِ  قرآن  کِس  زمانس  منٛز  امہِ  کیٚن  تفصیلاتن  متعلق  مختلف  افسانہٕ  عیسٲین  منٛز  پھٔہلیمٕتۍ،  تہٕ  عموماً  ٲسۍ  نہٕ  لُکن  نِشہِ  مُستند  معلومات  کینہہ۔  تاہم  چُھنہٕ  چونکہ  خُداین  ترٛییٚمہِ  کتھہِ  ہُند  تردید  کوٚرمُت،  امہِ  موجوٗب  ہیکو  گُمان  کٔرِتھ  زِ  صحیح  تعداد  اوس  سَتَے﴾  ؤنِو،  میون  ربّٕے  چُھ  بہتر  زانان  زِ  تِم  کٲتیاہ  ٲسۍ،  کمٕے  لُکھ  چِھ  تِہُند  صحیح  تعداد  زانان،  پس  سرسری  کتھہِ  کھۅتہٕ  کھٔسِتھ  مَہ  کٔرِو  یِہندِس  تعداد  کِس  معاملس  منٛز  لُکن  سٍتۍ  بحث،  تہٕ  نَہ  مَہ  پٕرٛژِھو  یِمن  متعلق  کٲنٛسہِ  کینہہ۔  ﴿مطلب  چُھ  یِہ  زِ  اصل  چیز  چُھنہٕ  تِہُند  تعداد  کینہہ،  بلکہ  چُھ  اصل  چیز  تِم  سبق  یِم  امہِ  قصہٕ  نِشہِ  میلان  چِھ﴾"
  },
  {
    "verse_id": 23,
    "translation": "تہٕ  وُچِھو،  کُنہِ  چیزس  متعلق  مَہ  ؤنِو  زانٛہہ  یِہ،  زِ  بٕہ  کرٕ  پگاہ  یِہ  کٲم۔  ﴿یِہ  چُھ  جُملۂ  مُعترضَہ  یُس  پٔتِمہِ  آیت  کہ  مضمون  کہ  مناسبتہٕ  سلسلۂ  کلامس  منٛزباگ  چُھ  ارشاد  فرماونہٕ  آمُت۔  پٔتِمس  آیتس  منٛز  اوس  ہدایت  دِنہٕ  آمُت  زِ  اصحابِ  کہفن  ہُند  صحیح  تعداد  چُھ  خُدایس  معلوم  تہٕ  امِیُک  تحقیق  کرُن  چھےٚ  غیر  ضروری  کٲم۔  اتھ  سِلسلس  منٛز  چُھ  برونٹھِم  کتھ  ارشاد  فرماونہٕ  برونٛہہ  جملۂ  معترضہ  رٔنگۍ  بِیاکھ  اکھ  ہدایت  تہِ  نبی  صلی  اللہ  علیہ و سلمس  تہٕ  اہلِ  ایمانن  دِنہٕ  آمُت،  تہٕ  سُہ  چُھ  یِہ  زِ  توٚہۍ  ؤنۍزیو  نہٕ  زانٛہہ  دعویٰ  سان  زِ  پگاہ  کرٕ  بٕہ  فلٲنۍ  کٲم۔  تۅہیِہ  کیا  خبر  چَھو  زِ  توٚہۍ  ہیٚکہِ وا  سۅ  کٲم  کٔرِتھ  تہِ  کِنہٕ  نہٕ۔﴾"
  },
  {
    "verse_id": 24,
    "translation": "﴿توٚہۍ  ہیٚکِو  نہٕ  کِہِنۍ  کٔرِتھ﴾  اِلاّ  یِہ  زِ  اللہ  تعالیٰ  ییٚژِھہ،  اگر  مشرپھہٕ  کِنۍ  یِژھ  کتھ  زیوِ  نیرِ،  تیٚلہِ  کٔرِیوٗن  فوراً  پنُن  ربّ  یاد  تہٕ  ؤنِو،  اُمید  چھےٚ  زِ  میون  ربّ  کرِ  مےٚ  اتھ  معاملس  منٛز  رٕژرٕ  نِشہِ  قریب  تر  کتھہِ  کُن  رہنمٲئی۔"
  },
  {
    "verse_id": 25,
    "translation": "تہٕ  تِم  روٗدۍ  پننِس  غارس  منٛز  تریٚن  ہَتن  ؤرِین،  تہٕ  ﴿کینہہ  لُکھ  چِھ  مدّت  کِس  شُمارس  منٛز﴾  9  ؤری  بیٚیہِ  برونٛہہ  پٔکِمٕتۍ۔"
  },
  {
    "verse_id": 26,
    "translation": "توٚہۍ  ؤنِو،  اللہ  تعالیٰ  چُھ  تِہندِ  قیامٕچ  مُدّت  زیادٕہ  زانان،  ﴿یعنی  اصحابِ  کہفن  ہٕند  تعدادٕکۍ  پٲٹھۍ  اگر  تِہندِس  قیام  کِس  مُدّتس  متعلق  لُکن  درمیان  اختلاف  چُھ،  مگر  تۅہیِہ  چَھو  نہٕ  اَتھ  ژھٲنڈ  دِنٕچ  ضرورت۔  اللہ  تعالیٰ  ہٕے  چُھ  بہتر  زانان  زِ  تِم  کٍتِس  کالس  روٗدۍ  اتھ  حالتس  منٛز﴾  آسمانن  تہٕ  زمینٕکۍ  سٲری  پوشیدٕہ  حال  چِھ  تٔسۍ  معلوم،  کوتاہ  جان  چُھ  سُہ  وُچھن  وول  تہٕ  بوزن  وول،  ﴿زمین  و  آسمان  کیٚن  مخلوقن  ہُند﴾  چُھنہٕ  تس  ورٲے  کانٛہہ  خبر اَتر  ہیٚنہٕ  وول،  سُہ  چُھنہٕ  پننِس  حکومتس  منٛز  کٲنٛسہِ  شریک  کران۔"
  },
  {
    "verse_id": 27,
    "translation": "اے  نبیؐ،  تُہندِس  ربّ  سٕنزِ  کتابہِ  منٛز  یِکینژھاہ  تۅہیِہ  پیٚٹھ  وَحی  چُھ  آمُت  کرنہٕ  سُہ  ﴿یِتھہٕ  پٲٹھۍ  چُھ  تِتھے  پٲٹھۍ﴾  بوزنٲوِو،  کانٛہہ  چُھنہٕ  تَمِکۍ  فرمودات  بدلاونُک  مجاز،  ﴿تہٕ  اگر  توٚہۍ  کٲنٛسہِ  ہٕندِ  خٲطرٕ  اتھ  منٛز  رد  و  بدل  کٔرِو  تیٚلہِ﴾  لٔبِو  نہٕ  تس  نِشہِ  بچِتھ  ژلنہٕ  خٲطرٕ  کانٛہہ  چَھپن  جاے۔"
  },
  {
    "verse_id": 28,
    "translation": "تہٕ  پنُن  پان  کٔرِیوٗن  تِمن  لُکن  سٍتۍ  روزنس  پیٚٹھ  مطمئن،  یِم  پننِس  ربّ  سٕندِ  رضاہکۍ  طلب  گار  بٔنِتھ  تس  صُبحس  تہٕ  شامس  آلَو  چِھ  دِوان،  تہٕ  تِمن  نِشہِ  مَہ  ڈٲلِو  ہرگز  تہِ  نظر،  کیا  توٚہۍ  چِھوٕہ  دُنیا ہٕچ  زینت  پسند  کران؟  کٲنٛسہِ  تِتھِس  شخصہٕ  سٕنز  اطاعت  مَہ  کٔرِو،  ییٚمۍ  سُند  دل  اسہِ  پننہِ  ذکر  ﴿یاد  کرنہٕ﴾  نِشہِ  غٲفِل  چُھ  کوٚرمُت،  ﴿یعنی  تٔمۍ  سٕنز  کتھ  مَہ  مٲنِو،  تس  برونٛہہ  کنہِ  مَہ  نٔمِو،  تٔمۍ  سٕنز  مرضی  مَہ  کٔرِو  پوٗرٕ  تہٕ  تٔمۍ  سٕندِس  وننس  پیٚٹھ  مَہ  پٔکِو۔  یَتھ  جایِہ  چُھ  اطاعت  لفظ  پننِس  وسیع  مفہومس  منٛز  استعمال  سپُدمُت﴾  تہٕ  یُس  پننہِ  نفسہٕ  چِہ  خوٲہشہِ  ہٕنز  پیروی  چُھ  کران،  تہٕ  ییٚمۍ  سُند  طریقِ  کار  یرٕوٕنۍ  ناوِ  پیٚٹھ  مبنی  چُھ۔"
  },
  {
    "verse_id": 29,
    "translation": "صاف  ؤنِو  زِ  یِہ  چُھ  حق  تُہندِس  ربّ  سٕندِ  طرفہٕ،  وۅنۍ  یُس  ییژِھہ  سُہ  مٲنِتَن،  تہٕ  یُس  نہٕ  ییٚژِھہ  سُہ  کٔرِ  تن  انکار،  اسہِ  چُھ  ﴿انکار  کرن  والیٚن﴾  ظٲلمن  خٲطرٕ  اکھ  نار  تیار  تھوومُت،  ییٚمہِ  کیو  لَمبکَو  تِم  گھیرس  منٛز  رٔٹِمٕتۍ  چِھ،  تَتہِ  اگر  تِم  تریش  منگن،  تِمن  یِیہِ  تِتھہٕ  آبہٕ  سٍتۍ  تواضح  کرنہٕ  یُس  پٔلِمہِ  ہیوٗ  آسہِ،  تہٕ  سُہ  زالہِ  تِمن  ٲس،  بدترین  چینُک  چیز  تہٕ  سیٚٹھاہ  بُرٕ  آرام  گاہ۔"
  },
  {
    "verse_id": 30,
    "translation": "روٗدۍ  تِم  لُکھ  یِم  مانن  تہٕ  کرن  نیک  عملہٕ،  تیٚلہِ  چِھنہٕ  أسۍ  یقیناً  نیکوکار  لُکن  ہُند  اجر  ضایع  کران۔"
  },
  {
    "verse_id": 31,
    "translation": "تِہندِ  خٲطرٕ  چِھ  سدا  بہار  جنت،  یِمن  بٔنۍکِنۍ  کۅلہٕ  آسن  پکان،  آ،  تِم  یِن  سۅن  سٕندِیو  کریٚو  سٍتۍ  پٲروانہٕ۔  ﴿پرٲنِس  زمانس  منٛز  ٲسۍ  بادشاہ  سۅن  سٕندۍ  کٔرۍ  لاگان۔  اہلِ  جنت  کیٚن  لباسن  منٛز  امہِ  چیزٕچ  ذِکر  کرنہٕ  نِشہِ  چُھ  مقصد  یِہ  زِ  تَتہِ  یِن  تِمن  شاہانہٕ  لباس  لاگنہٕ۔  اکھ  کٲفر  تہٕ  فاسق  بادشاہ  سپدِ  تَتہِ  ذلیل  و  خوار،  تہٕ  اکھ  مومن  تہٕ  صالح  موٚزوٗر  روزِ  تَتہِ  بادشاہن  ہٕندۍ  پٲٹھۍ  شان  و  شوکت  سان۔﴾  تٔنۍ  ریشم  تہٕ  اَطلس  تہٕ  دِیبَاہکۍ  سبز  پلو  لاگن،  تہٕ  تھدیٚن  مسندن  پیٚٹھ  بیٚہَن  تکیِہ  لگٲوِتھ۔  بہترین  اجر  تہٕ  تھدِ  درجِچ  روزن  جاے۔"
  },
  {
    "verse_id": 32,
    "translation": "اے  نبیؐ،  تِمن  برونٛہہ  کنہِ  کٔرِو  اکھ  مثال  پیش،  زٕہ  شخص  ٲسۍ،  یِمو  منٛز  دِتۍ  اسہِ  أکِس  زٕہ  دچِھ  باغ،  تہٕ  تِمن  أندۍ  أندۍ  لگٲو  اَسہِ  کھٔزر  کُلیٚن  ہٕنزٕ  قطارٕ،  تہٕ  تِمن  درمیان  تھٲو  کاشتچٕ  زمین۔"
  },
  {
    "verse_id": 33,
    "translation": "دۅشوے  باغ  پھوٚلۍ  تہٕ  وۅپدے  جان  پٲٹھۍ،  تہٕ  بار  آور  سپدنس  منٛز  تھٲونہٕ  تِمو  کانٛہہ  تہِ  کسر،  تِمن  باغن  منٛزباگ  کٔر  اسہِ  اکھ  نہر  جٲری۔"
  },
  {
    "verse_id": 34,
    "translation": "تہٕ  تس  سپُد  خوٗب  نفع  حٲصل،  یِہ  سورُے  حٲصل  کٔرِتھ  ووٚن  تٔمۍ  اکہِ  دۅہ  پننِس  ہمسایس  کتھ  کران  کران،  بٕہ  چُھس  چانہِ  کھۅتہٕ  زیادہ  مالدار،  تہٕ  چانہِ  کھۅتہٕ  چَھم  زیادہ  طاقتور  نفری۔"
  },
  {
    "verse_id": 35,
    "translation": "پتہٕ  سپُد  سُہ  پننِس  جنتس  منٛز  دٲخل،  تہٕ  پننہِ  پان  کِس  حقس  منٛز  لوگُن  ظٲلِم  بٔنِتھ  وَنُن،  مےٚ  چُھنہٕ  باسان  زِ  یِہ  دولت  سپدِ  زانٛہہ  فنا۔"
  },
  {
    "verse_id": 36,
    "translation": "تہٕ  مےٚ  چُھنہٕ  توقع  زِ  قیامتچٕ  گٔر  کیا  یِیہِ  زانٛہہ،  تاہم  اگر  بٕہ  پننِس  رب  سٕندِس  دربارس  منٛز  واپس  تہِ  آس  نِنہٕ،  مےٚ  سپدِ ضروٗر  یِیمہِ  کھۅتہٕ  تہِ  شاندار  جاے  حٲصل۔"
  },
  {
    "verse_id": 37,
    "translation": "تٔمۍ  سٕندۍ  ہمساین  ووٚن  کتھ  باتھ  کران  کران  تس،  کیا  ژٕ  چُھکھہٕ  تس  ذاتس  سٍتۍ  کُفر  کران  ییٚمۍ  ژٕ  گۅڈٕ  میٚژِ  نِشہِ  تہٕ  پتہٕ  نُطفہٕ  نِشہِ  پٲدٕ  کوٚرنکھ،  تہٕ  ژٕ  کوٚرنکھ  مکمل  انسان  بنٲوِتھ  کھڑا؟"
  },
  {
    "verse_id": 38,
    "translation": "وۅنۍ  روٗدُس  بہٕ،  میون  ربّ  چُھ  سُے  اللہ  تعالیٰ،  تہٕ  بٕہ  چُھسن  نہٕ  تس  سٍتۍ  کانٛہہ  شریک  کران۔"
  },
  {
    "verse_id": 39,
    "translation": "تہٕ  ییٚلہِ  ژٕ  پننِس  جنتس  منٛز  اَژان  اوسُکھ،  تیٚلہِ  کیازِ  درٛاو  نہٕ  چانہِ  زیٚوِ  تمہِ  ساعتہٕ  یِہ  زِ،  مَا  شَاءَ  اللہ  لَا  قوّۃ  اِلّا  بِاللہ؟  ﴿یعنی  یِکینژھاہ  اللہ  تعالیٰ  ییٚژِھہ  تی  سپدِ،  نَہ  چُھ  میون  زور  تہٕ  نَہ  چُھ  بیٚیہِ  کٲنسہِ  ہُنٛد  کانٛہہ  زور،  سون  اگر  کینہہ  چٔلِتھ  ہیٚکہِ  سُہ  ہیٚکہِ  بس  اللہ  تعالیٰ  سٕندِی  توفیق  تہٕ  تٲئید  سٍتۍ  چٔلِتھ۔﴾  اگر  ژےٚ  بٕہ  مالس  تہٕ  اولادن  منٛز  چُھسَے  ؤسۍ  پایِہ  باسان،"
  },
  {
    "verse_id": 40,
    "translation": "تیٚلہِ  چھنہٕ  یِہ  کتھ  دوٗر  زِ  میون  ربّ  ہیکہِ  مےٚ  چانہِ  جنت  کھۅتہٕ  بہتر  عطا  کٔرِتھ،  تہٕ  چٲنِس  جنتس  پیٚٹھ  سوزِ  آسمانہٕ  کانٛہہ  آفت،  ییٚمہِ  سٍتۍ  سُہ  صاف  مٲدان  روزِ  بٔنِتھ۔"
  },
  {
    "verse_id": 41,
    "translation": "یا  وَسہِ  تمِیُک  آب  زمینس  اندر  ﴿تہٕ  خشک  گژِھہ﴾،  تہٕ  پتہٕ  ہیککھ  نہٕ  ژٕ  سُہ  کُنہِ  پٲٹھۍ  تہِ  کٔڑِتھ۔"
  },
  {
    "verse_id": 42,
    "translation": "ٲخر  کار  سپُد  یِہ  زِ  تٔمۍ  سُند  سورُے  میوٕہ  آو  تھپہِ  نِنہٕ،  تہٕ  سُہ  روٗد  پننِس  دچھہِ  باغس  پیٚٹھ  خرچاونہٕ  آمتِس  لاگتس  پیٚٹھ  اتھہٕ  موٗران،  ﴿تِکیازِ﴾  باغ  اوس  پننیٚن  ڈکھن  پیٚٹھ  دُبہٕ  پھیوٗرمُت،  تہٕ  وَننہٕ  لوٚگ  زِ،  کاش!  مےٚ  آسِہے  نہٕ  پننِس  ربّس  سٍتۍ  کانٛہہ  شریک  ٹھہروومُت۔"
  },
  {
    "verse_id": 43,
    "translation": "نَہ  درٛایِہ  تس  اللہ  تعالیٰ  ترٲوِتھ  کانٛہہ  جماعت  زِ  تس  کر  ہے  مدد،  نہ  ہیوٚک  تٔمۍ  اَمہِ  آفتُک  مقابلہٕ  کٔرِتھ۔"
  },
  {
    "verse_id": 44,
    "translation": "تمہِ  وقتہٕ  لوٚگ  پے  زِ  کار  سٲزی  ہُند  اختیار  چُھ  خُداے  برحق  سٕندی  خٲطرٕ،  انعام  چُھ  سُے  بہتر  یُس  سُہ  عطا  کرِ  تہٕ  انجام  چُھ  سُے  بخیر  یُس  سُہ  ہاوِ۔"
  },
  {
    "verse_id": 45,
    "translation": "تہٕ  اے  نبیؐ،  یِم  سمجھٲویوٗکھ  دُنیا  چِہ  زندگی  ہٕنز  حقیقت  ییٚمہِ  مثالہِ  سٍتۍ،  زِ  اَز  ترٛوو  اَسہِ  آسمانہٕ  روٗد،  زمینُک  دَرٛمُن  تہٕ  گاسہٕ  وۅپدیٚاو  جان  پٲٹھۍ  گوٚن  گوٚن،  پگاہ  گوٚو  أتھۍ  درٛمنَس  تہٕ  گاسس  بوٚس،  یَتھ  ہوا  چِھ  اورٕ  یورٕ  وُڑناوان۔  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 46,
    "translation": "یِہ  مال  تہٕ  یِم  اولاد  چِھ  محض  دُنیٲوی  زندگی  ہٕنز  اکھ  ہنگٲمی  آرٲیش  ﴿زینت﴾  دراصل  چھےٚ  پتھ  کُن  روزن  واجِنہِ  نیکی  تُہٕندِس  ربّس  نزدیک  نتیجہِ  کہ  لحاظہٕ  بہتر،  تہٕ  یِمنٕے  کُن  یِن  رٕژٕ  اُمیدٕ  وابستہٕ  کرنہٕ۔"
  },
  {
    "verse_id": 47,
    "translation": "فِکر  گژِھ  تمہِ  دۅہٕچ  آسٕنۍ،  ییٚلہِ  أسۍ  پہاڑ  چلاووکھ،  تہٕ  توٚہۍ  لٔبِیوٗن  زمین  بالکل  نیٚتھہٕ  نٔنۍ،  تہٕ  أسۍ  کروکھ  تمام  انسان  تِتھہٕ  پٲٹھۍ  گھیٖرِتھ  جمع  زِ  ﴿پٔتِمیو  بروٗنٹھمیو  منٛزٕ﴾  پیٚیِہ  نہٕ  اکھ  تہِ۔"
  },
  {
    "verse_id": 48,
    "translation": "تہٕ  سٲری  یِن  اند  ہیٚتھ  تُہٕندِس  ربّ  سٕندِس  دربارس  منٛز  صف  در  صف  جمع  کرنہٕ۔  وُچِھتَو  وۅنۍ  ٲو  نا  توٚہۍ  اَسہِ  نِشہِ  تِتھے  پٲٹھۍ  یِتھہٕ  پٲٹھۍ  اَسہِ  توٚہۍ  گۅڈنِچہِ  لٹہِ  پٲدٕ  ٲسِو  کٔرِمٕتۍ۔  تۅہیِہ  اوسُو  سمجھمُت  زِ  اسہِ  چُھنہٕ  تُہندِ  خٲطرٕ  وعدُک  کانٛہہ  وقت  مُقررٕے  کوٚرمُت۔"
  },
  {
    "verse_id": 49,
    "translation": "تہٕ  نامۂ  اعمال  یِیہِ  برونٹھہٕ  کنہِ  تھاونہٕ۔  تمہِ  وقتہٕ  وُچِھو  توٚہۍ  زِ  مُجرم  لُکھ  آسن  پننہِ  زندگی  ہٕنزِ  کتابہِ  ہٕندیٚو  درج  کرنہٕ  آمتیو  چیزو  نِشہِ  کھۅژان،  تہٕ  ونان  آسن  زِ،  ہاے  سٲنۍ  بدقسمتی،  یِہ  کِژھ  کتاب  چھےٚ  زِ  سٲنۍ  کانٛہہ  لۅکٕٹ  بٔڈ  حرکت  روٗزنہٕ  تِژھ،  یۅسہٕ  نہٕ  اتھ  منز  درج  آسہِ  کرنہٕ  آمٕژ۔  یِہ  یِکینژھاہ  تِمو  کوٚرمُت  اوس  تہِ  سورُے  لبَن  پانس  برونٛہہ  کنہِ  حٲضر،  تہٕ  تُہُند  ربّ  کرِ نہٕ  کٲنٛسہِ  پیٚٹھ  ظُلم۔"
  },
  {
    "verse_id": 50,
    "translation": "یاد  کٔرِو،  ییٚلہِ  اسہِ  فرشتن  ووٚن  زِ  آدمسؑ  کٔرِو  سجدٕہ،  تِمو  کوٚر  سجدٕہ  مگر  ابلیسن  کوٚر  نہٕ،  سُہ  اوس  جِنو  منٛزٕ  امہِ  موجوب  درٛاو  پننِس  ربّ  سٕندِ  حکم  کہ  اطاعت  نِشہِ۔  ﴿یعنی  ابلیس  اوسنہٕ  فرشتو  منٛزٕ،  بلکہ  اوس  جِنو  منٛزٕ،  اَمی  موجوب  سپُد  تٔمۍ  سٕندِ  خٲطرٕ  اطاعت  نِشہِ  نیٚبر  نیرُن  ممکن۔  فرشتو  منٛزٕ  ہرگاہ  آسِہے  تیٚلہِ  ہیٚکہِ  ہے  نہٕ  نافرمٲنی  کٔرِتھ۔  اتھ  برعکس  چِھ  جنّ  انسانن  ہٕندۍ  پٲٹھۍ  ذی  اختیار  مخلوق  یِم  پیدٲیشی  طور  فرمانبردار  چِھنہٕ  بناونہٕ  آمٕتۍ  بلکہ  چُھکھ  کفر  و  ایمان  تہٕ  اطاعت  و  معصیتُک  دۅشوٕنۍ  ہُند  اختیار  دِنہٕ  آمُت﴾  وۅنۍ  کیا  توٚہۍ  چِھوٕ  مےٚ  ترٲوِتھ  سُہ  تہٕ  بیٚیہِ  تٔمۍ  سٕنز  ذُریت  پنٕنۍ  سرپرست  بناوان،  حالانکہ  تِم  چِھ  تُہٕندۍ  دُشمن؟  سیٚٹھہٕے  بُرٕ  بدل  چُھ  یتھ  ظالم  لُکھ  اختیار  چِھ  کران۔"
  },
  {
    "verse_id": 51,
    "translation": "مےٚ  ٲسۍ  نہٕ  آسمان  تہٕ  زمین  پٲدٕ  کرنہٕ  وقتہٕ  تِم  ناد  دِتھ  أنٕمٕتۍ،  تہٕ  نہ  ٲسِم  خۅد  تِم  تِہندِس  تخلیقس  منٛز  شریک  کٔرِمٕتۍ۔  میٲنۍ  کٲم  چَھنہٕ  یِہ  زِ  گُمراہ  کران  وٲلۍ  آسکھ  پنٕنۍ  مددگار  بناوان۔  ﴿مطلب  چُھ  یِہ  زِ  یِم  شیطان  کِتھہٕ  پٲٹھۍ  بنے  تُہندِ  اطاعتٕکۍ  تہٕ  بندگی  ہٕندۍ  حقدار؟  بندگی  ہُند  حقدار  ہیکہِ  صرف  خٲلِقٕے  ٲسِتھ۔  تہٕ  یِمن  شیطانن  ہُند  حال  چُھ  یِہ  زِ  آسمان  و  زمین  کِس  تخلیقس  منٛز  شریک  سپدُن  چھےٚ  دوٗر  کتھ،  یِم  چِھ  پانہٕ  مخلوق۔﴾"
  },
  {
    "verse_id": 52,
    "translation": "پتہٕ  کیا  کرن  یِم  لُکھ  تمہِ  دۅہ  ییٚلہِ  یُہُند  ربّ  یِمن  وَنہِ  زِ  دِیِو  آلَو  تِمن  ہستِین  یِم  تۅہیِہ  میٲنۍ  شریک  ٲسِیوٗکھ  سمٕجھ  مٕتۍ،  یِم  دِن  تِمن  آلو  مگر  تِم  یِن  نہٕ  یِہندِس  مددس،  تہٕ  أسۍ  بناوَو  یِمن  منٛزباگ  اَکُے  مشترکہٕ  ہلاکتُک  چاہ۔"
  },
  {
    "verse_id": 53,
    "translation": "سٲری  مجرم  وُچَھن  تمہِ  دۅہ  نار،  تہٕ  سمجھن  زِ  وۅنۍ  چُھ  تِمن  اَتھ  منٛز  گژُھن،  تہٕ  تِم  لبن  نہٕ  امہِ  نِشہِ  بچنہٕ  خٲطرٕ  کانٛہہ  چھپن  جاے۔"
  },
  {
    "verse_id": 54,
    "translation": "اَسہِ  سمجھٲوۍ  یتھ  قرآنس  اندر  لُکھ  رنگہٕ  رنگہٕ،  مگر  انسان  سپُد  سیٚٹھہٕے  لڑایِہ  گوٚر  ثٲبت۔"
  },
  {
    "verse_id": 55,
    "translation": "تِمن  برونٛٹھ  کُن  ییٚلہِ  ہدایت  ووت،  اتھ  ماننہٕ  نِشہِ  تہٕ  پننِس  ربّس  معٲفی  منگنہٕ  نِشہِ  کٔمۍ  چیزن  رُکٲوۍ  ٲخر  تِم؟  اَمہِ  ورٲے  چُھنہٕ  بیٚیہِ  کینہہ  زِ  تِم  چِھ  انتظارس  زِ  تِمن  سٍتۍ  تہِ  گژِھہ  تی  کینژھا  سپدُن  یِہ  پٔتِمیٚن  قومن  سٍتۍ  چُھ  سپُدمُت،  یا  یِہ  زِ  تِم  گژھن  عذابس  برونٛہہ  کُن  واتان  وُچِھنۍ۔"
  },
  {
    "verse_id": 56,
    "translation": "رسول  چِھکھ  نہٕ  أسۍ  امہِ  کامہِ  ورٲے  بیٚیہِ  کُنہِ  غرضہٕ  خٲطرٕ  سوزان  زِ  تِم  دِن  بشارتٕکۍ  تہٕ  نہیب  کرنٕکۍ  خدمات  انجام۔  مگر  کٲفرن  ہُند  حال  چُھ  یِہ  زِ  تِم  چِھ  بٲطلٕکۍ  ہتھیار  ہیٚتھ  حقس  ؤسۍ  پایِہ  ہاونٕچ  کوٗشش  کران،  تہٕ  تِمو  چِھ  میٲنۍ  آیات  تہٕ  تِم  نہیب  یِم  تِمن  کرنہٕ  آے  مذاق  بنٲوِمٕتۍ۔"
  },
  {
    "verse_id": 57,
    "translation": "تہٕ  تس  شخصس  کھۅتہٕ  بوٚڈ  ظٲلِم  کُس  چُھ،  یس  تٔمۍ  سٕندِس  ربّ  سٕندۍ  آیات  بوزنٲوِتھ  نصیحت  یِیہِ  کرنہٕ،  تہٕ  سُہ  پِھرِ  تِمو  نِشہِ  بُتھ،  تہٕ  مٔشراوِ  سُہ  بُرٕ  انجام  ییٚمیُک  انتظام  تٔمۍ  پننہِ  خٲطرٕ  خۅد  پننیٚو  اَتھو  چُھ  کوٚرمُت؟  ﴿یِمو  لُکو  یِہ  رٔوِش  اختیار  چھےٚ  کٔرمٕژ﴾  تِہندیٚن  دِلن  پیٚٹھ  چھےٚ  اَسہِ  غلافہٕ  کھاجِمژٕ،  یِمہٕ  تِمن  قرآنٕچ  کتھ  چَھنہٕ  سمجھنہٕ  دِوان،  تہٕ  تِہندیٚن  کنن  چُھ  اسہِ  گۅبٚیر  پٲدٕ  کوٚرمُت۔  توٚہۍ  دِیتَو  ہدایتس  کُن  تِمن  کوتاہ  تہِ  ناد،  تِم  لبن  نہٕ  اتھ  حالتس  منٛز  زٕہٕنۍ  ہدایت۔"
  },
  {
    "verse_id": 58,
    "translation": "تُہُند  ربّ  چُھ  بوٚڈ  مغفرت  کرن  وول  تہٕ  رحمت  وول۔  اگر  سُہ  تِمن  تِہندیٚن  کرتوٗتن  پیٚٹھ  رَٹُن  ییٚژِھہ  ہے،  تیٚلہِ  سوزِ  ہے  تِمن  جلدی  عذاب۔  مگر  تِہندِ  خٲطرٕ  چُھ  وعدُک  اکھ  وقت  مُقرر،  تہٕ  تمہِ  نِشہِ  بٔچِتھ  لبن  نہٕ  تِم  ژلنٕچ  کانٛہہ  وَتھ۔"
  },
  {
    "verse_id": 59,
    "translation": "یِمہٕ  عذاب  دِنہٕ  آمژٕ،  بٔستیِہ  چھےٚ  تۅہیِہ  برونٛہہ  کنہِ  موجود۔  تِمو  ییٚلہِ  ظلم  کوٚر،  اَسہِ  کٔرۍ  تِم  ہلاک،  تہٕ  تِمو  منٛزٕ  اوس  پرٛتھ  کٲنٛسہِ  خٲطرٕ  اسہِ  ہلاکتُک  وقت  مُقرر  کوٚرمُت۔"
  },
  {
    "verse_id": 60,
    "translation": "﴿یِمن  ؤنۍتَو  سُہ  قٕصہٕ  یُس  موسیٰ  علیہ  السلامس  پیش  اوس  آمُت﴾  ییٚلہِ  موسیٰ  ﴿علیہ  السلامن﴾  پننِس  خٲدِمَس  ووٚن  زِ،  بٕہ  مۅکلاو  نہٕ  پنُن  سفر  یوٚت  تام  نہٕ  بٕہ  دۅن  دریاون  ہٕندِس  سنگمس  پیٚٹھ  واتہِ،  نَتہٕ  روزٕ  بٕہ  أکِس  زیٖٹھِس  وقتس  تام  لگاتار  پکان۔  ﴿کُنہِ  مُستند  ذریعہ  نِشہِ  چُھنہٕ  یِہ  معلوم  سپُدمُت  زِ  حضرت  موسیٰ  علیہ  السلامن  ہُند  یِہ  سفر  کتھ  زمانس  منٛز  اوس  پیش  آمُت،  تہٕ  تِم  زٕہ  دریاو  کم  ٲسۍ  یِہندِس  سنگمس  پیٚٹھ  یِہ  واقعہ  پیش  آو۔  مگر  ییٚلہِ  قٕصس  پیٚٹھ  غور  چِھ  کران  تیٚلہِ  چُھ  باسان  زِ  یِہ  چُھ  تمہِ  وقتُک  واقعہ  ییٚلہِ  موسیٰ  علیہ  السلام  مِصرس  منٛز  ٲسۍ  تہٕ  فرعونس  سٍتۍ  ٲس  تِمن  کشمکش  چلان،  تہٕ  دۅیَو  دریاوَو  نِشہِ  چُھ  مُراد،  نیلِ  اَزرق  تہٕ  نیلِ  اَبیض،  یِہندِس  سنگمس  پیٚٹھ  موجودٕہ  شہر  خرطوم  چُھ  بٔسِتھ۔  امہِ  قیاس  کیٚن  وجوہاتن  پیٚٹھ  چُھ  اسہِ  تفصیلی  بحث  تفہیمُ  القرآن،  جلد  سوم  تفسیر  سورۂ  کہفس  اندر  کوٚرمُت﴾"
  },
  {
    "verse_id": 61,
    "translation": "پس  ییٚلہِ  تِم  تِہندِس  سنگمس  پیٚٹھ  وٲتۍ،  پنٕنۍ  گاڈ  گٔیکھ  مٔشِتھ،  تہٕ  سۅ  گٔیِہ  نِیٖرِتھ  تِتھہٕ  پٲٹھۍ  دریاوس  منٛز  زنتہٕ  کانٛہہ  سُرنگ  لٲگِتھ  ٲس  ﴿تمی  مٔنٛزۍ  ژٔج﴾۔"
  },
  {
    "verse_id": 62,
    "translation": "برونٛہہ  پٔکِتھ  چِھ  موسیٰ  علیہ  السلام  پننِس  خٲدمس  ونان،  اَن  سَہ  سون  ناشتہٕ،  أزِکِس  سفرس  منٛز  چِھ  أسۍ  وُلٹہٕ  پٲٹھۍ  تھٔکِمٕتۍ۔"
  },
  {
    "verse_id": 63,
    "translation": "خٲدم  چُھ  ونان،  تۅہیِہ  وُچھوٕہ!  یِہ  کیا  سپُد؟  ییٚلہِ  أسۍ  تَتھ  پلس  نِشہِ  ٹھٔہرِتھ  ٲسۍ  تمہِ  ساعتہٕ  روٗد  نہٕ  مےٚ  گاڈِ  ہُنٛد  خیال،  تہٕ  شیطانن  کوٚرنس  بٕہ  تِتھہٕ  پٲٹھۍ  غٲفِل  زِ  مےٚ  گٔیِہ  ﴿تۅہیِہ  نِشہِ﴾  امِچ  ذِکر  کرٕنۍ  مٔشِتھ۔  گاڈ  درٛایِہ  عجیب  پٲٹھۍ  تہٕ  ؤژھ  دریاوس۔"
  },
  {
    "verse_id": 64,
    "translation": "موسیٰ  علیہ  السلام  چِھ  ونان،  اَمہِ  کُے  اوس  اسہِ  تلاش۔  ﴿یعنی  منزلِ  مقصودُک  اوس  یۅہے  نیب  وَننہٕ  آمُت۔﴾  چنانچہِ  تِم  دۅشوٕے  دراے  پننیٚن  قدمن  ہٕندیٚن  نِشانن  پیٚٹھ  واپس۔"
  },
  {
    "verse_id": 65,
    "translation": "تہٕ  تَتہِ  لوٚب  تِمو  سانیٚو  بندو  منٛزٕ  اکھ  بندہ،  یُس  اَسہِ  پننہِ  رحمت  سٍتۍ  نَووزمُت  اوس،  تہٕ  پننہِ  طرفہٕ  اوس  تس  اکھ  خاص  علم  عطا  کوٚرمُت۔  ﴿تمام  معتبر  حدیثن  منٛز  چُھ  تس  بندٕہ  سُند  ناو  خضر  وَننہٕ  آمُت﴾۔"
  },
  {
    "verse_id": 66,
    "translation": "موسیٰ  علیہ  السلام  چِھ  تس  ونان،  کیا  بٕہ  ہیٚکا  تۅہیِہ  سٍتۍ  روٗزِتھ،  تاکہ  توٚہۍ  دِیو  میٚتہِ  تمہِ  دٲنِش  مندی  ہٕنز  تعلیم  یۅسہٕ  ہیٚچھناونہٕ  چِھو  آمٕتۍ؟"
  },
  {
    "verse_id": 67,
    "translation": "تٔمۍ  دِیُت  جواب،  توٚہۍ  ہیکِو  نہٕ  مےٚ  سٍتۍ  صبر  کٔرِتھ۔"
  },
  {
    "verse_id": 68,
    "translation": "ٲخر  کِتھہٕ  پٲٹھۍ  ہیٚکِوۍ  توٚہۍ  تتھ  پیٚٹھ  صبر  کٔرِتھ  ییٚمہِ  چیزٕچ  تۅہیِہ  خبرٕے  آسہِ  نہٕ؟"
  },
  {
    "verse_id": 69,
    "translation": "موسیٰ  علیہ  السلام  چِھ  ونان،  ان  شاء  اللہ  لٔبِو  توٚہۍ  مےٚ  صٲبر،  تہٕ  بٕہ  کرنہٕ  کُنہِ  معاملس  منٛز  تُہٕنز  نافرمٲنی۔"
  },
  {
    "verse_id": 70,
    "translation": "تٔمۍ  ووٚن،  اچھا،  اگر  تۅہیِہ  مےٚ  سٍتۍ  پکُن  چُھو،  تیٚلہِ  پٕرٛژھۍزیٚو  نہٕ  مےٚ  کانٛہہ  کتھ،  یوٚت  تام  نہٕ  بٕہ  پانہٕ  تمِچ  ذکر  تۅہیِہ  نِش  کرٕ۔"
  },
  {
    "verse_id": 71,
    "translation": "وۅنۍ  سپٕدۍ  تِم  دۅشوے  روانہٕ  یوٚت  تام  زن  تِم  أکِس  ناوِ  کٔھتۍ،  تٔمۍ  شخصن  کوٚر  ناوِ  گوٚد،  موسیٰ  علیہ  السلام  چِھ  ونان،  تۅہیِہ  کوٚرُو  یتھ  ناوِ  گوٚد  تاکہ  سٲری  سوار  ڈُبٲوِیوٗکھ؟  یِہ  کٔرٕو  تۅہیِہ  اکھ  سخت  حرکت۔"
  },
  {
    "verse_id": 72,
    "translation": "سُہ  چُھ  ونان،  مےٚ  اوسمے  نا  ژےٚ  ووٚنمُت  زِ  ژٕ  ہیککھ  نہٕ  مےٚ  سٍتۍ  صبر  کٔرِتھ؟"
  },
  {
    "verse_id": 73,
    "translation": "موسیٰ  علیہ  السلام  چِھ  ونان،  بُل  چُکِس  پیٚٹھ  مَہ  رٔٹِو  مےٚ،  میٲنِس  معاملس  منٛز  مَہ  ہیٚیِو  توٚہۍ  سختی  کٲم۔"
  },
  {
    "verse_id": 74,
    "translation": "پتہٕ  پٔکۍ  تِم  دۅشوے،  یوٚت  تام  زن  تِمن  اکھ  لڑکہٕ  میوٗل،  تہٕ  تٔمۍ  کوٚر  سُہ  قتل،  موسیٰ  علیہ  السلام  چِھ  ونان،  تۅہیِہ  کوٚروٗن  اَکھ  بے  گناہ  قتل،  حالانکہ  تٔمۍ  اوس  نہٕ  کٲنٛسہِ  ہُند  قتل  کوٚرمُت؟  یِہ  کٲم  کٔرٕو  تۅہیِہ  سیٚٹھہٕے  بُرٕ۔"
  },
  {
    "verse_id": 75,
    "translation": "تٔمۍ  ووٚن،  مےٚ  اوسمے  نا  ژےٚ  ووٚنمُت  زِ  ژٕ  ہیککھ  نہٕ  مےٚ  سٍتۍ  صبر  کٔرِتھ۔"
  },
  {
    "verse_id": 76,
    "translation": "موسیٰ  علیہ  السلام  چِھ  ونان،  ییٚمہِ  پتہٕ  اگر  بٕہ  تۅہیِہ  کینہہ  پٕرٛژَھو،  تیٚلہِ  رٔٹۍزیوٚ  نہٕ  توٚہۍ  مےٚ  پانس  سٍتۍ،  رٔٹۍتَو،  وۅنۍ  میوٗلُو  تۅہیِہ  میانہِ  طرفہٕ  عُذر۔"
  },
  {
    "verse_id": 77,
    "translation": "پتہٕ  پٔکۍ  تِم  برونٛہہ  یوٚت  تام  أکِس  بستی  منٛز  وٲتۍ،  تہٕ  تمہِ  کیٚن  لُکن  موٚنگُکھ  کھیٚن،  مگر  تِمو  کوٚر  تِمن  دۅشوٕنۍ  ہٕندِ  ضیافتہٕ  نِشہِ  انکار،  تَتہِ  وُچھ  تِمو  اکھ  دیوار،  یُس  ؤسِتھ  اوس  ہیٚوان  پیٚون،  تٔمۍ  شخصن  کوٚر  سُہ  دیوار  بیٚیہِ  کھڑا،  موسیٰ  علیہ  السلام  چِھ  ونان،  اگر  توٚہۍ  ییژِھہ  ہِو،  اَتھ  پیٚٹھ  ہیٚکہِ  ہِو  توٚہۍ  یِمن  اُجرت  ہیٚتھ۔"
  },
  {
    "verse_id": 78,
    "translation": "تٔمۍ  ووٚن،  بس  چون  تہٕ  میون  ساتھ  سپُد  ختم،  وۅنۍ  وَنے  بٕہ  ژےٚ  تِمن  کتھن  ہٕنز  حقیقت  یِمن  پیٚٹھ  ژےٚ  صبر  ہیوٚکُتھ  نہٕ  کٔرِتھ۔"
  },
  {
    "verse_id": 79,
    "translation": "تمہِ  ناوِ  ہُند  معاملہٕ  چُھ  یِہ  زِ  سۅ  ٲس  کینژھن  غریب  نفرن  ہٕنز،  یِم  دریاوس  منٛز  محنت  موٚزوٗرۍ  ٲسۍ  کران،  مےٚ  یوٚژھ  زِ  سۅ  بناون  عٲب دار،  تِکیازِ  برونٛہہ  کُن  اوس  تِتھِس  أکِس  بادشاہ  سُند  علاقہٕ،  یُس  پرٛتھ  ناوِ  اوس  زبردستی  تھپھ  دِتھ  نِوان۔"
  },
  {
    "verse_id": 80,
    "translation": "روٗد  وۅنۍ  سُہ  لڑکہٕ،  تٔمۍ  سٕندۍ  والدین  ٲسۍ  مومن،  اسہِ  باسیوو  زِ  یِہ  لڑکہٕ  کرِ  پننہِ  سرکشی  تہٕ  کُفرٕ  کِنۍ  تِمن  تنگ۔"
  },
  {
    "verse_id": 81,
    "translation": "امہِ  موٗجوب  یٚوژھ  اسہِ  زِ  تِہُند  رب  گژِھہ  تِمن  تس  بدلہٕ  تِیُتھ  اولاد  دِیُن،  یُس  اخلاقس  منٛز  تہِ  تٔمۍ  سٕندِ  کھۅتہٕ  بہتر  آسہِ  تہٕ  یس  نِشہِ  صلۂ  رحمی  ہُند  تہِ  زیادہ  توقع  آسہِ۔"
  },
  {
    "verse_id": 82,
    "translation": "تہٕ  ییٚمہِ  دیوارُک  معاملہٕ  چُھ  یہ  زِ  یِہ  چُھ  دۅن  یتیم  لڑکن  ہُند،  یِم  یتھ  شہرس  منٛز  روزان  چِھ،  اَتھ  دیوارس  تلہٕ  کنہِ  چُھ  یِمن  بچن  خٲطرٕ  اکھ  خزانہٕ  دفن،  تہٕ  یِہُند  مول  اوس  اکھ  نیک  انسان،  اَمہِ  موجوٗب  یٚوژھ  چٲنۍ  ربن  زِ  یِم  دۅشوے  بچہِ  گژھن  بالغ  گژٕھنۍ،  تہٕ  پنُن  خزانہٕ  کڑٕنۍ،  یِہ  چُھ  چٲنِس  رب  سٕندِس  رحمت  کِس  بنیادس  پیٚٹھ  کرنہٕ  آمُت،  مےٚ  چُھنہٕ  پننہِ  اختیارٕ  کِہِنۍ  کوٚرمُت۔  یِہ  چھےٚ  حقیقت  تِمن  کتھن  ہٕنز  یِمن  پیٚٹھ  ژےٚ  صبر  ہیوٚکُتھ  نہٕ  کٔرِتھ۔  ﴿یتھ  قصس  منٛز  چھےٚ  یِہ  کتھ  واضح  زِ  حضرتِ  خضرن  یِمہٕ  ترٛے  کامہِ  کرِ،  تِمہٕ  آسہٕ  اللہ  تعالیٰ  سٕندی  حُکمہٕ،  مگر  یِہ  کتھ  تہِ  چھےٚ  واضح  زِ  یِمن  منٛز  آسہٕ  گۅڈٕنِچہِ  زٕہ  کامہِ  تِژٕھ  یُہُند  اجازت  اللہ  تعالیٰ  سٕندِس  سوزنہٕ  آمتِس  کُنہِ  شریعتس  منٛز  کٲنٛسہِ  انسانس  زانٛہہ  چُھنہٕ  دِنہٕ  آمُت۔  حتیٰ  کہ  اِفہام  کِس  بنیادس  پیٚٹھ  تہِ  چُھنہٕ  کانٛہہ  انسان  اَمِیُک  مجاز  زِ  کٲنٛسہِ  ہٕنزِ  ناوِ  کرِ  اتھ  بنیادس  پیٚٹھ  خراب  زِ  برونٛہہ  پٔکِتھ  نِیِہ  تس  کانٛہہ  غٲصب  سۅ  تھپھ  دِتھ،  تہٕ  کٲنٛسہِ لٔڑکس  کرِ  امہِ  موجوب  قتل  زِ  بوٚڈ  گٔژِھتھ  چُھ  سُہ  سرکش  تہٕ  کافر  سپدن  وول۔  امہِ  موجوب  چُھنہٕ  یِہ  ماننہٕ  ورٲے  کانٛہہ  چارے  زِ  حضرت  خضرن  کرِ  نہٕ  یِمہٕ  کامہِ  احکامِ  شریعت  کِس  بنیادس  پیٚٹھ،  بلکہ  آسن  احکام  مشیت  کِس  بنیادس  پیٚٹھ  کرِمَژٕ  تہٕ  یِژھن  کامیٚن  خٲطرٕ  چُھ  اللہ  تعالیٰ  انسانَو  ورٲے  بیٚیہِ  قسمہٕ  کیٚن  مخلوقن  کٲم  ہیٚوان۔  قٕصہ  کہ  نوعیت  نِشی  چُھ  یِہ  ظٲہر  سپدان  زِ  خُداین  ٲسۍ  حضرت  موسیٰ  علیہ  السلام  پننِس  أمِس  بندس  نِشہِ  امہِ  غرضہٕ  سوٗزِمٕتۍ  زِ  پردٕہ  تُلِتھ  ہاوَن  تِمن  اکہِ  نظرٕ  زِ  یتھ  مشیت  کِس  کار خانس  منٛز  کمو  مصلحتو  مطٲبق  چھےٚ  کٲم  سپدان،  تہٕ  یِم  مصلحتہٕ  ہیکہِ  نہٕ  انسان  سمجِھتھ۔  صرف  اتھ  بُنیادس  پیٚٹھ  زِ  خُداین  چُھ  حضرت  خضر  سٕندِ  خٲطرٕ  بندٕہ  استعمال  کوٚرمُت  چُھنہٕ  تِمن  انسان  قرار  دِنہٕ  خٲطرٕ  کٲفی۔  سورۂ  انبیاء  آیت  نمبر  26  سورۂ  زُخرُف  آیت  نمبر  19  تہٕ  واریاہن  جاین  چُھ  فرشتن  خٲطرٕ  تہِ  یِہ  لفظ  وَرتاونہٕ  آمُت﴾۔"
  },
  {
    "verse_id": 83,
    "translation": "اے  نبیؐ  یِم  لُکھ  چِھو  تۅہیِہ  ذوالقرنینس  متعلق  پٕرژھان،  یِمن  ؤنِو،  بٕہ  بوزناوَو  توٚہۍ  تٔمۍ  سُند  کینہہ  حال۔"
  },
  {
    "verse_id": 84,
    "translation": "اسہِ  اوس  تس  زمینس  منٛز  اقتدار  عطا  کوٚرمُت،  تہٕ  تس  ٲسۍ  پرٛتھ  قسمٕکۍ  اَسباب  تہٕ  وَسٲیِل  بخشمٕتۍ۔"
  },
  {
    "verse_id": 85,
    "translation": "تٔمۍ  کوٚر  ﴿گۅڈٕہ  مغربس  کُن  اکہِ  مُہِمہِ  ہُند﴾  سَنٛز۔"
  },
  {
    "verse_id": 86,
    "translation": "یوٚت  تام  زن  سُہ  آفتاب  لوسنہٕ  چِہ  جایِہ  تام  ووت  ﴿یعنی  مغرب  کِس  ٲخری  سرحدس  تام﴾  تٔمۍ  وُچھ  آفتاب  أکِس  کِرٛہنِس  آبس  منٛز  لوسان  ﴿یعنی  تَتہِ  اوس  آفتاب  لوسنہٕ  وِزِ  باسان  زِ  آفتاب  چُھ  سمندر  کِس  سیٲہی  مٲیل  آبس  منٛز  ڈُبان﴾  تہٕ  تَتہِ  میوٗل  تس  اکھ  قوم،  اَسہِ  ووٚن،  اے  ذُوالقرنین،  ژےٚ  چھی  یِہ  اختیار  تہِ  حٲصل  زِ  ژٕ  ہیٚککھ  یِمن  تکلیف  واتنٲوِتھ،  بیٚیہِ  یِتہِ  زِ  ژٕ  ہیٚککھ  یِمن  سٍتۍ  نیک  سلوک  کٔرِتھ۔"
  },
  {
    "verse_id": 87,
    "translation": "تٔمۍ  ووٚن،  یُس  تِمو  منٛزٕ  ظلم  کرِ،  أسۍ  دِمَو  تس  سزا،  پتہٕ  یِیہِ  سُہ  پننِس  ربّس  کُن  واپس  اَننہٕ،  تہٕ  سُہ  دِیِہ  تس  بیٚیہِ  زیادہ  سخت  عذاب۔"
  },
  {
    "verse_id": 88,
    "translation": "تہٕ  یُس  تِمَو  منٛز  ایمان  اَنہِ  تہٕ  نیک  عمل  کرِ،  تس  خٲطرٕ  چُھ  رُت  جزا،  تہٕ  ٲسۍ  دِمَو  تس  نرم  احکام۔"
  },
  {
    "verse_id": 89,
    "translation": "پتہٕ  کٔر  تٔمۍ  ﴿اکہِ  دوٚیِمہِ  مُہِمہِ  ہٕنز﴾  تیٲری۔"
  },
  {
    "verse_id": 90,
    "translation": "یٚوت  تام  زن  سُہ  آفتاب  کھسنہٕ  چِہ  جایِہ  تام  ووت۔  ﴿یعنی  مشرق  کِس  ٲخری  سرحدس  تام﴾  تَتہِ  وُچھ  تٔمۍ  زِ  آفتاب  چُھ  تِتھس  أکِس  قومس  پیٚٹھ  طلوع  سپدان،  یتھ  خٲطرٕ  تاپہٕ  نِشہِ  بچنہٕ  مۅکھہٕ  کانٛہہ  سامانہٕ  چُھنہٕ  اسہِ  کوٚرمُت۔"
  },
  {
    "verse_id": 91,
    "translation": "یِہ  حال  اوس  تِہُند،  تہٕ  ذُوالقرنینس  نِشہِ  یِکینژھاہ  اوس  سُہ  ٲسۍ  أسۍ  زانان۔"
  },
  {
    "verse_id": 92,
    "translation": "پتہٕ  کوٚر  تٔمۍ  ﴿بیٚیہِ  اکہِ  مُہِمہِ  ہُند﴾  بندوبست۔"
  },
  {
    "verse_id": 93,
    "translation": "یٚوت  تام  زن  سُہ  دۅن  پہاڑن  منٛزباگ  ووت،  یِمن  نِشہِ  میوٗل  تس  اکھ  قوم،  یُس  مُشکلی  سان  کانٛہہ  کتھ  سمجھان  اوس۔"
  },
  {
    "verse_id": 94,
    "translation": "تِمو  لُکو  ووٚن  زِ،  اے  ذُوالقرنین،  یاجوج  تہٕ  ماجوج  چِھ  یتھ  سر  زمینس  اندر  فساد  پھٔہلاوان،  ﴿یاجوج  تہٕ  ماجوج  نِشہِ  چُھ  مُراد،  ایشا  کیٚن  شمال  مشرقی  علاقن  ہٕندۍ  تِم  قوم،  یِم  پرانہِ  زمانہٕ  پیٚٹھے  تہذیب  یافتہٕ  مُلکن  پیٚٹھ  برباد  کروٕنۍ  حملہٕ  چِھ  روٗدِمٕتۍ  کران،  تہٕ  یِہندۍ  سہلاب  وقتاً  فوقتاً  وۅتلِتھ  ایشاہس  تہٕ  یوٗرپس  دۅشوٕنۍ  طرفن  رۅخ  چِھ  روٗدِمٕتۍ  کران۔  حزقی  ایل  سٕندِس  صحیفس  ﴿باب  38،  39﴾  منٛز  چُھ  تِہُند  علاقہٕ  روس  تہٕ  توبل  ﴿موجودٕہ  توبالسک﴾  تہٕ  مسک  ﴿موجودٕہ  ماسکو﴾  وَننہٕ  آمُت۔  اسرٲئیلی  مورِخ  یوسیفوس  چُھ  یِمَو  نِشہِ  چُھ  مُراد  سیتھین  قوم  نِوان،  یُہُند  علاقہٕ  بحرِ  اَسود  کِس  شمالس  تہٕ  مشرقس  منٛز  بٔسِتھ  اوس۔  جیروم  سٕندِ  بیان  مطٲبق  ٲسۍ  ماجوج  کاکیشیا  کِس  شمالس  منٛز  بحرِ  خَزَرس  نکھہٕ  بٔسِتھ۔﴾  کیا  أسۍ  دِمویِہ  ژےٚ  امہِ  کامہِ  خٲطرٕ  کانٛہہ  ٹیکس،  تاکہ  ژٕ  بناوکھ  اَسہِ  تہٕ  تِمن  منٛزباگ  اکھ  دیوار؟"
  },
  {
    "verse_id": 95,
    "translation": "تٔمۍ  ووٚن،  یِکینژھاہ  میٲنۍ  ربّن  مےٚ  دِیتمُت  چُھ  سُہ  چُھ  سیٚٹھاہ،  توٚہۍ  کٔرِو  بس  محنتہٕ  سان  مےٚ  مدد،  بٕہ  بناوٕ  تۅہیِہ  تہٕ  تِمن  درمیان  مضبوط  ٹھوٚر۔"
  },
  {
    "verse_id": 96,
    "translation": "مےٚ  دِیِو  شستٕر  ژادٕر  ﴿پٔٹۍ﴾  أنِتھ۔  ٲخر  ییٚلہِ  دۅشوٕنۍ  پہاڑن  درمیان  تٔمۍ  خٲلی  جاے  برابر  کٔر،  تہٕ  وونُن  لُکن  زِ  وۅنۍ  زٲلِو  نار،  یوٚت  تام  زن  ﴿یِہ  شِستُرو  دیوار﴾  بالکل  نارٕکی  پٲٹھۍ  وۅزُل  کرنہٕ  آو،  پتہٕ  ووٚن  تٔمۍ،  أنِو،  وۅنۍ  پھِرٕ  بٕہ  اتھ  پیٚٹھ  ویٚگلاونہٕ  آمُت  ترٛام۔  ﴿یِہ  دیوار  اوس  تِیُتھ  زِ﴾"
  },
  {
    "verse_id": 97,
    "translation": "یاجوج  و  ماجوج  ہیٚکہَن  نہٕ  اتھ  پیٚٹھ  کھٔسِتھ  تہٕ  برونٛہہ  پٔکِتھ،  تہٕ  اتھ  منٛز  نقب  لگاون  اوس  تِہِندِ  خٲطرٕ  وارے  مُشکل۔"
  },
  {
    "verse_id": 98,
    "translation": "ذُوالقرنینن  ووٚن،  یِہ  چھےٚ  میٲنِس  ربّ  سٕنز  رحمت،  مگر  ییٚلہِ  میٲنِس  ربّ  سٕندِ  وعدُک  وقت  یِیِہ،  تیٚلہِ  کرِ  سُہ  تتھ  ہموار،  تہٕ  میٲنِس  ربّ  سُند  وعدہ  چُھ  برحق۔"
  },
  {
    "verse_id": 99,
    "translation": "تہٕ  تمہِ  دۅہ  تراووکھ  أسۍ  لُکھ  یَلہٕ  ﴿مُراد  چُھ  قیامتُک  دۅہ۔  ذوالقرنین  یُس  اشارٕہ  قیامت  کِس  برحق  وعدس  کُن  کوٚر  تمہِ  کہ  مُناسبت  چِھ  یِم  آیات  تٔمۍ  سٕنزِ  کتھہِ  پیٚٹھ  اِضافہٕ  کران  کران  فرماونہٕ  آمٕتۍ﴾  زِ  ﴿سمندر  چن  لہرن  ہٕندۍ  پٲٹھۍ﴾  یِن  اکھ  أکِس  سٍتۍ  ٹاسوَنہٕ،  پتہٕ  یِیہِ  صوٗرس  پھۅکھ  دِنہٕ،  تہٕ  أسۍ  کروکھ  سٲری  انسان  یِکہٕ  وَٹہٕ  جمع۔"
  },
  {
    "verse_id": 100,
    "translation": "تہٕ  سُہ  دۅہ  آسہِ  ییٚلہِ  أسۍ  جہنم  اَنون  کٲفرن  برونٛہہ  کُن۔"
  },
  {
    "verse_id": 101,
    "translation": "تِمن  کٲفرن  برونٛہہ  کُن  یِم  میٲنِس  نصیحتس  کُن  أنۍ  بٔنِتھ  ٲسۍ،  تہٕ  کینہہ  بوزنہٕ  خٲطرٕ  ٲسۍ  نہٕ  تیارٕے۔"
  },
  {
    "verse_id": 102,
    "translation": "کیا  تیٚلہِ  چھا  تِم  لُکھ  یِمو  کُفر  چُھ  اختیار  کوٚرمُت،  یِہ  خیال  تھاوان  زِ  مےٚ  ترٲوِتھ  بناوَن  میانیٚن  بندن  پنٕنۍ  کار  ساز؟  اسہِ  چُھ  یِتھیٚن  کٲفرن  ہٕندِ  ضیافت  خٲطرٕ  جہنم  تیار  تھوومُت۔"
  },
  {
    "verse_id": 103,
    "translation": "اے  نبیٖؐ،  یِمن  ؤنِو،  کیا  أسۍ  وَنوٕہ  تۅہیِہ  زِ  پننیٚن  اعمالن  منٛز  کم  لُکھ  چِھ  سارِوٕے  کھۅتہٕ  ناکام  تہٕ  نامُراد؟"
  },
  {
    "verse_id": 104,
    "translation": "تِم  یِہٕنز  سٲرِے  جد  و  جہد  دُنیا  چِہ  زندگی  منٛز  سیٚزِ  وتہِ  نِشہِ  ڈٔلِتھ  روٗز،  تہٕ  تِم  روٗدۍ  سمجھان  زِ  تِم  چِھ  سورُے  کینہہ  ٹھیک  کران۔"
  },
  {
    "verse_id": 105,
    "translation": "یِم  چِھ  تِم  لُکھ  یِمو  پننِس  ربّ  سٕندۍ  آیات  ماننہٕ  نِشہِ  انکار  کوٚر،  تہٕ  تٔمۍ  سٕندِس  دربارس  منٛز  پیش  سپدنس  کوٚرُکھ  نہٕ  یقین،  امہِ  موجوب  سپٕدۍ  تِہندۍ  اعمال  ضایع،  قیامت  کہ  دۅہ  دِمَو  نہِ  أسۍ  تِمن  کانٛہہ  وزن۔"
  },
  {
    "verse_id": 106,
    "translation": "تِہُند  جزا  چُھ  جہنم،  تمہِ  کُفر  کہ  بدلہٕ  یُس  تِمو  کوٚر،  تہٕ  تَتھ  مذاق  کِس  پاداشس  منٛز  یُس  تِم  میانیٚن  آیاتن  تہٕ  میانیٚن  رسولن  سٍتۍ  کران  روٗدۍ۔"
  },
  {
    "verse_id": 107,
    "translation": "البتہ  تِم  لُکھ  یِمو  ایمان  اوٚن  تہٕ  یِمو  نیک  عملہٕ  کرِ،  تِہنزِ  میزبٲنی  خٲطرٕ  آسن  فِردوسٕکۍ  باغ۔"
  },
  {
    "verse_id": 108,
    "translation": "یِمن  منٛز  تِم  ہمیشہ  روزن،  تہٕ  تمہِ  جایِہ  نیرِتھ  کُنہِ  جایِہ  گژھنس  یِیہِ  نہٕ  تِمن  وۅندے۔"
  },
  {
    "verse_id": 109,
    "translation": "اے  نبیؐ،  ؤنِو  زِ  اگر  سمندر  میٲنِس  ربّ  سٕنزٕ  کتھہٕ  لھیٚکھنہٕ  خٲطرٕ  روشنٲیی  ﴿میٖل﴾  بنہِ،  سُہ  گژِھہ  ختم  مگر  میٲنِس  ربّ  سٕنزٕ  کتھہٕ  گژھن  نہٕ  ختم،  بلکہ  اگر  أسۍ  بیٚیہِ  ییٖژھاہ  روشنٲیی  اَنَو،  تیٚلہِ  پوشہِ  نہٕ  سۅ  تہِ۔  ﴿اللہ  تعالیٰ  سٕنزو  کتھو  نِشہِ  چُھ  مُراد  تٔمۍ  سٕنزٕ  کامہِ  تہٕ  کمالات،  بیٚیہِ  قدرتٕکۍ  تہٕ  حکمتٕکۍ  عجائبات﴾"
  },
  {
    "verse_id": 110,
    "translation": "اے  نبیؐ،  ؤنِو  زِ  بٕہ  چُھس  اکھ  انسان  تۅہیہ  ہِیوٗ،  مےٚ  کُن  چھےٚ  وحی  یِوان  کرنہٕ  زِ  تُہُند  خُدا  چُھ  بس  اَکوے  خُداے،  لہٰذا  یُس  کانٛہہ  اکھاہ  پننِس  ربّ  سٕندِ  ملاقاتُک  اُمیدوار  آسہِ،  تس  پزِ  سُہ  کٔرِن  نیک  عمل،  تہٕ  بندگی  منٛز  مَہ  کٔرِن  پننِس  ربّس  سٍتۍ  کٲنٛسہِ  شریک۔"
  }
]