[
  {
    "verse_id": 1,
    "translation": "گۅڈ  چھُس  بہٕ  کران  خداے  سٕندِہ  ناوٕ  سٍتۍ،  یُس  سٮ۪ٹھاہ  رحم  کروُن  چھُ  یُس  سٮ۪ٹھاہ  مہربان  چھُ۔"
  },
  {
    "verse_id": 2,
    "translation": "سٲری  تعریف،  مدح  تہٕ  ثنا  پزن  تٔسۍ  ذاتِ  پاکس  یَسُند  ناو  چھُ  حضرت  اللہ۔  (کیازِ  پرٛتھ  چیزَہ  تہٕ  پرٛتھ  نعمتَہ  پٲدٕہ  کروُن  تہِ  چھُ  سُوی،  عطا  کروُن  تہِ  چھُ  سُوی۔  لہٰذا  شوبن  حمد  و  ثنا  تٔسۍ  یوت۔)  یُس  مٲلک  تہٕ  پرورش  کروُن  چھُ  سارِنٕی  عالَمن  ہُند۔  (مخلوقاتن  ہُند  اَکھ  اَکھ  جنس  چھُ  گنزرنہٕ  یِوان  اَکھ  اَکھ  عالم،  مثلاً  عالَمِ  ملایکَہ،  عالَم  انسان،  عالَم  جِن،  عالَم  جمادات،  عالَم  نباتات،  عالَمِ  وحوش  و  طیور۔)"
  },
  {
    "verse_id": 3,
    "translation": "یُس  سارِنٕی  رحم  کروُن  چھُ  دُنیاہس  اندر،  یُس  پنٕنۍ  رحمت  جٲری  تھاوٕوُن  چھُ  باایمانن  پٮ۪ٹھ  ٲخرتس  اندر۔"
  },
  {
    "verse_id": 4,
    "translation": "یُس  مٲلک  تہٕ  اختیارٕہ  وول  چھُ  جزاکہِ  دُہُک۔  (جزاہُک  دۅہ  گوٚو  قیامتُک  دۅہ،  ییٚمہِ  دۅہ  رَٹن  سٲری  پننیٚن  عملن  ہُند  بدلہٕ،  ییٚمۍ  یُتھ  کوٚرمُت  آسہِ  سُہ  تُلہِ  تِیتھُے  پھل۔)"
  },
  {
    "verse_id": 5,
    "translation": "چٲنی  یٲژ  چھِ  أسۍ  بندگی  تہٕ  پرستش  کران  بیٚیہِ  نہٕ  کٲنسہِ  ہٕںز،  بیٚیہِ  چھِ  أسۍ  ژے  یوت  یٲری  تہٕ  مدد  منگان  بیٚیہِ  نہٕ  کٲنسہِ۔  (یہِ  چھُ  بندن  ہٕندِ  طرفہٕ  خداے  سٕنزِ  دَرگاہِ  اَندر  التجا،  یہِ  ہیچھنٲوۍ  اللہ  تعالیٰ  ہَن  پنٕنۍ  بندٕہ  کہ  تٔہندِس  دربارس  اندر  کِتھہٕ  پٲٹھۍ  گژِھہ  حٲضر  سپدُن،  کِتھہٕ  پٲٹھۍ  گژِھہ  سوال  کرُن۔)"
  },
  {
    "verse_id": 6,
    "translation": "ہاو  اَسہِ  سِیٔز  وَتھ  دینٕچ۔"
  },
  {
    "verse_id": 7,
    "translation": "وَتھ  تِمن  لوٗکن  ہٕںز  یِمن  ژےٚ  نعمژٕ  عطا  کَریٚتھ  (یعنی  نبوتٕچ  نعمت،  رسالتٕچ  نعمت،  صدیقیتٕچ  نعمت،  شہادتٕچ  نعمت،  صالحیتٕچ  نعمت۔)  تِہٕنز  وَتھ  نہٕ  یِمن  پٮ۪ٹھ  چٲنۍ  ژَکھ  چھےٚ،  یِمن  پٮ۪ٹھ  ژٕہ  بے  زار  چھُکھ  تِہنزِ  نافرمٲنی  ہٕنزِ  سببہٕ،  بیٚیہِ  نہٕ  تِہنز  وَتھ  یِم  گمراہ  سپٕدۍ،  وَتہِ  نِشہِ  ڈٔلۍ۔  (تِم  گٔے  یہود  و  نصاریٰ  بیٚیہِ  سٲری  بٲطل  فرقہٕ  یِم  افراط  و  تفریطس  منٛز  مُبتلا  سپٕدۍ۔)"
  }
]