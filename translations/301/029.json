[
  {
    "verse_id": 1,
    "translation": "یِم  چھِ  حروفِ  مقطعات  یِمن  ہُنٛد  معنی  زانہِ  پانہٕ  خدا۔"
  },
  {
    "verse_id": 2,
    "translation": "بعض  مسلمان  چھِ  کٲفرو  ہٕندیو  تکلیفو  سٍتۍ  گابران  تہٕ  بانبران،  کیا  تِمن  لوٗکن  چھا  گمانہٕ  کہ  تِم  کیا  یِن  زیٚوِہ  سٍتۍ  آمَنَا  ؤنِتھ  آزمٲیشہِ  ورٲے  تراونہٕ،  یعنی  تہِ  بَنہِ  نہٕ،  بلکہ  اَمہِ  قسمٕکۍ  امتحانات  تہٕ  آزمٲیشہِ  یِن  ضرور  تِمن  پیش۔"
  },
  {
    "verse_id": 3,
    "translation": "پٔزِپٲٹھۍ  اَسہِ  چھےٚ  یِتھہِ  وٕے  واقعاتو  سٍتۍ  آزمٲیش  کٔرمٕژ  تِمن  لوٗکن  تہِ  یِم  یِمن  برونٹھ  چھِ  گُزریمٕتۍ  مسلمان  بروٗنٹھِمین  اُمتن  اندر،  یُتھ  اللہ  تعالیٰ  نٔنِراوِ  تِمن  لوٗکن  ہُنٛد  ایمان  یِم  پٔزِیرۍ  چھِ  ایمان  اننہٕ  اندر،  بیٚیہِ  ننِراوِ  سُہ  تِمن  لوٗکن  ہُنٛد  ایمان  یِم  ایمان  اننہٕ  کِس  دعویٰ  ہس  منٛز  اَپزِیرۍ  چھِ،  چنانچہ  یِم  لوٗکھ  وَژِھہ  وٲنِجہِ  ایمان  انان  چھِ  تِم  چھِ  امتحانن  اندر  ثٲبت  روزان  بلکہ  چھُ  تِہُنٛد  ایمان  پختہ  سپدان،  وۅنۍ  یِم  لوٗکھ  وُٹھہٕ  کلمہٕ  چھِ  پران  تِم  چھِ  امتحان  کہ  وقتہٕ  اسلام  تراوان  بیٚیہِ  کفرس  کُن  پھیران۔"
  },
  {
    "verse_id": 4,
    "translation": "کِنہٕ  گمانہٕ  چھِ  کران  تِم  لوٗکھ  یِم  یچھ  کامہِ  چھِ  کران ﴿شرک  تہٕ  نافرمٲنی،  مسلمانن  تکلیف  رسٲنی﴾ تِم  کیا  ہیٚکن  ژٔلِتھ  اَسہِ  نِشہِ،  یہِ  خیال  کرُن  تِہُنٛد  چھُ  سٮ۪ٹھاہ  بے  ہوٗدٕہ  تہٕ  یچھ،  تِمن  کٲفرن  یِیہِ  ضرور  اَمُیک  بدلہٕ  ہیٚنہٕ۔"
  },
  {
    "verse_id": 5,
    "translation": "یس  شخصس  پوٗرٕ  امید  آسہِ  ٲخرتس  منٛز  خدایس  سٍتۍ  ملاقات  کرنٕچ،  تٔمۍ  سُنٛد  گژِھہ  نہٕ  یِتھیٚو  حٲدِثتو  سٍتۍ  پریشان  سَپدُن  بلکہ  گژِھہ  تٔمۍ  سٕنز  تمِچ  تیٲری  کرٕنۍ۔  خدایس  سٍتۍ  ملاقات  کرنُک  وقت  چھُ  مقرر  کرنہٕ  آمُت،  سُہ  وقت  چھُ  ضرور  پننِس  موقعس  پٮ۪ٹھ  یِنہٕ  وول  ییٚمہِ  سٍتۍ  سٲری  غم  دوٗر  سپدن۔  سُہ  چھُ  سورُے  بوزوُن  سورُے  زانہٕ  وُن،  تس  نِشہِ  چھُنہٕ  کانٛہہ  چیز  پوٗشیدٕہ،  نہ  کانٛہہ  کتھ  نہ  کانٛہہ  کٲم۔  پس  دِیہِ  سُہ  تۅہیہِ  پرتھ  رٕژِ  کتھہِ  تہٕ  پرتھ  رٕژِ  کامہِ  ہُنٛد  عوض  تہٕ  بدلہٕ،  ییٚمہِ  سٍتۍ  سٲری  غم  تہٕ  غصہ  دوٗر  سپدن۔"
  },
  {
    "verse_id": 6,
    "translation": "یہِ  گژِھہ  تھاوُن  یاد  کہ  أسۍ  یُس  تۅہیہِ  محنتن  تہٕ  مشقتن  برداشت  کرنُک  ترغیب  چھِ  دِوان،  اَتھ  اندر  چھُنہٕ  اَسہِ  کانٛہہ  مُفاداہ،  بلکہ  یُس  محنت  چھُ  کران  خداے  سٕندۍ  احکام  بجا  اننس  اندر،  سُہ  چھُ  محنت  کران  پننہِ  پانہٕ  کہ  فٲیدٕہ  خٲطرٕ،  ورنہٕ  پٔزِپٲٹھۍ  اللہ  تعالیٰ  چھُ  سارِوٕے  لوٗکو  نِشہِ  بالکل  بے  نیاز،  سُہ  چھُنہٕ  کٲنسہِ  کُن  محتاج۔"
  },
  {
    "verse_id": 7,
    "translation": "بیٚیہِ  یِمَو  لوٗکو  ایمان  اوٚن  بیٚیہِ  کریکھ  رٕژٕ  عملہٕ،  أسۍ  کرو  ضرور  مغفرت  تِہِندین  گناہن  بیٚیہِ  دِمَو  تِمن  استحقاقہ  کھۅتہٕ  زیادٕہ  رُت  تہٕ  زیادٕہ  بدلہٕ  تِمن  رٕژن  کامین  ہُنٛد  یِمہٕ  کران  ٲسۍ  تِم  دنیاہس  اندر۔"
  },
  {
    "verse_id": 8,
    "translation": "بیٚیہِ  کوٚر  اَسہِ  حکم  انسانس  مٲلِس  ماجہِ  نسبت  رُت  سلوک  تہٕ  احسان  کرنُک،  سٍتۍ  ؤنِس  یہِ  کتھ  تہِ  کہ  ہرگاہ  مول  موج  زور  کرنے  سُہ  چیز  میون  شریک  ٹھٔہراونہٕ  خٲطرٕ  ییٚمۍ  سٕندِس  معبود  آسنس  پٮ۪ٹھ  ژےٚ  نِشہِ  کٕہٕنۍ  دلیل  چھَنہٕ،  پس  یُتھنہٕ  ژٕہ  تِہُنٛد  مانکھ  کُنِس  خدایس  شریک  ٹھٔہراوکھ،  مےٚ  کُن  چھُو  تۅہیہِ  سارِنٕے  رجوع  کرُن  تہٕ  واپس  یُن،  پس  کرو  بہٕ  خبر  تۅہیہِ  تَمہِ  سارِچی  یہِ  توٚہۍ  کران  ٲسِو  رُت  یا  یچھ۔"
  },
  {
    "verse_id": 9,
    "translation": "تۅہیہِ  اندرٕہ  یِمَو  لوٗکو  ایمان  اوٚن  تہٕ  رٕژٕ  عملہٕ  کریکھ  تِم  واتناووکھ  أسۍ  ضرور  نیکو  کارن  سٍتۍ  جنتس،  یِتھے  پٲٹھۍ  یِم  لوٗکھ  یچھ  کامہِ  کرن  تِمن  یِیہِ  سزا  دِنہٕ۔  لہٰذا  یُس  اکھاہ  مٲلِس  ماجہِ  ہٕںز  اطاعت  مُقدم  تھاوِ  خداے  سٕندِس  اطاعتس  پٮ۪ٹھ  تس  تہِ  یِیہِ  سزا  دِنہٕ،  یہِ  آیہ  کریم  چھُ  نٲزل  سَپُدمُت  حضرت  سعد  بن  ابی  وقاصہ  سٕندِ  حقہٕ،  تِمن  ٲس  موج  اسلام  نِشہِ  پھیرنس  پٮ۪ٹھ  مجبور  کران۔"
  },
  {
    "verse_id": 10,
    "translation": "بیٚیہِ  چھِ  لوٗکو  اندرٕہ  بعض  یِم  ونان  چھِ  اَسہِ  اوٚن  ایمان  خدایس،  توپتہٕ  ہرگاہ  خداے  سٕنزِ  وتہِ  اندر  کانٛہہ  تکلیف  واتان  چھُکھ  لوٗکن  ہٕندِ  طرفہٕ،  تتھ  لوٗکن  ہٕندِس  تکلیفس  چھِ  زانان  خداے  سُنٛد  عذاب  ہیوٗ،  یعنی  سٮ۪ٹھاہ  پریشان  چھِ  سپدان،  توپتہٕ  ہرگاہ  تُہٕندِس  پروردگار  سٕندِ  طرفہٕ  مسلمانن  کانٛہہ  مددواتان  چھُ،  تَمہِ  ساعتہٕ  چھِ  دپان  أسۍ  ہے  تۅہی  سٍتۍ  ٲسۍ،  کیا  اللہ  تعالیٰ  چھُنا  پوٗرٕ  زانہٕ  وُن  تتھ  سٲرِسٕے  یہِ  عالمہٕ  کیٚن  لوٗکن  ہٕندین  دِلن  منٛز  چھُ۔"
  },
  {
    "verse_id": 11,
    "translation": "اللہ  تعالیٰ  ہس  چھُ  نٔنِراوُن  بایامنن  ہُنٛد  حال  تہِ،  بیٚیہِ  چھُس  نٔنِراوُن  منافقن  ہُنٛد  حال  تہِ۔"
  },
  {
    "verse_id": 12,
    "translation": "بیٚیہِ  چھِ  ونان  کٲفر  باایمانن  توٚہۍ  پٔکِو  دینس  اندر  سانہِ  وَتہِ،  قیامتُک  دۅہ  تُلَو  أسۍ  پانس  پٮ۪ٹھ  تُہٕندۍ  وبال  تہٕ  گناہ،  حالانکہ  تِم  تُلن  نہٕ  ہرگز  تِہٕندیو  گناہو  اندرٕہ  اَکھ  زرٕہ  تہِ  تَمہِ  طریقہٕ  ییٚمہِ  سٍتۍ  تِم  تِمَو  گناہو  نِشہِ  آزاد  سپدن،  تِم  چھِ  یہِ  بالکل  اَپُز  ونان۔"
  },
  {
    "verse_id": 13,
    "translation": "تِم  تُلن  ضرور  قیامتُک  دۅہ  پننین  گناہن  ہُنٛد  بور،  بیٚیہِ  تُلن  واریاہ  بور  پننین  بورن  سٍتۍ،  سُہ  گوٚو  لوٗکن  گمراہ  کرنہٕ  کین  گناہن  ہُنٛد  بور،  بیٚیہِ  یِیہِ  تِمن  ضرور  پٕرٛژھنہٕ  قیامتُک  دۅہ  تِمن  سارِنٕے  کتھن  ہُنٛد  یِمہٕ  تِم  پانے  ٹھٔہراوان  ٲسۍ،  توپتہٕ  یِیَکھ  سزا  دِنہٕ۔"
  },
  {
    "verse_id": 14,
    "translation": "بیٚیہِ  سوٗز  اَسہِ  نوح  علیہ  السلام  پیغمبر  پننِس  قومس  کُن،  پس  روٗد  سُہ  تِمن  پنژہَو  کم  أکِس  ساسس ﴿ساڈن  نَون  شتن﴾ ؤرِیس  تبلیغ  کران  توحیدس  کُن  ناد  دِوان،  مگر  تہِ  کٔرِتھ  تہِ  اوٚن  نہٕ  تِمَو  ایمان  بلکہ  کوٚرُکھ  انکار  تہٕ  تکذیب،  اَدٕہ  رٔٹۍ  تِم  سہلابن  تہٕ  پھاٹوِن  در  حالتیکہ  تِم  ٲسۍ  بڈٕہ  ظٲلم۔"
  },
  {
    "verse_id": 15,
    "translation": "پس  دُیت  اَسہِ  نجات  حضرت  نوحس  بیٚیہِ  یِم  تِہٕنزِ  ناوِ  اندر  کھٔتِمٕتۍ  ٲسۍ  اَمہِ  طوفانہٕ  نِشہِ،  بیٚیہِ  تھوو  اَسہِ  سُہ  واقع  اَکھ  نشاناہ  عبرتُک  عالمہٕ  کیٚن  لوٗکن  ہٕندِ  خٲطرٕ،  یِمن  نِشہِ  اَمہِ  واقعٕچ  خبر  وٲژ  تِمن  تور  فکرِ  پٔزِس  مخالفت  کرنُک  نتیجہ  کیا  چھُ  آسان۔"
  },
  {
    "verse_id": 16,
    "translation": "بیٚیہِ  سوٗز  اَسہِ  حضرت  ابراہیم  پیغمبر بنٲوِتھ  ییٚلہِ  تِمَو  فرموو  پنِس  قومس  یِم  بُتھ  پرست  ٲسۍ،  اے  قوم  عبادت  کٔرِو  توٚہۍ  معبودِ  برحق  سٕنز،  بیٚیہِ  کھوٗژِو  تس،  شرکہٕ  نِشہِ  روٗزِو  پتھ،  یہِ  چھُ  تُہٕندِ  خٲطرٕ  بہتر  ہرگاہ  تۅہیہِ  زانُن  تگہِ  بخلاف  شرک  سُہ  چھُ  بدطریقہٕ  کیاز،"
  },
  {
    "verse_id": 17,
    "translation": "توٚہۍ  چھِو  معبودِ  برحق  ترٲوِتھ  پۅتلین  ہٕنز  عبادت  تہٕ  پرستش  کروُنۍ  یِم  عٲجز  تہٕ  نالایق  چھِ،  بیٚیہِ  چھِو  تتھ  متعلق  پانے  اَپزِ  کتھہٕ  ٹھٔہراوان  کہ  تِہِندِ  سٍتۍ  سَپدِ  اَسہِ  روزی  روزگارس  ترقی،  یہِ  سورُے  چھُ  محض  اَپُز  کیازِ  یِمن  ہٕنز  عبادت  توٚہۍ  خدایس  ورٲے  کران  چھِو  تِم  چھِنہٕ  ہرگز  مٲلک  تُہٕندِ  کُنہِ  رزقٕکۍ،  تِمن  اَتہہِ  چھُنہٕ  رِزقُک  کانٛہہ  اختیارٕے  بلکہ  چھُ  تُہٕندِ  رزقُک  مٲلک  معبودِ  برحق،  پس  ژھٲنڈِو  توٚہۍ  تس  نِشہِ  پَنُں  روٗزی  تہٕ  رزق  یُس  رزقُک  مٲلک  چھُ،  بیٚیہِ  ییٚلہِ  رزقُک  مٲلک  چھُ  سُے،  تِہٕنزٕے  کٔرِو  عبادت،  بیٚیہِ  چونکہ  ازتام  چھُو  تٔمی  رزق  عطا  کوٚرمُت  لہٰذا  کٔرِو  تِہٕنزٕے  شکرگزٲری،  توپتہٕ  یِیِو  توٚہۍ  سٲری  تٔسۍ  کُن  بیٚیہِ  نہٕ  کٲنسہِ  کُن  واپس  نِنہٕ،  سُہ  دِیہِ  تۅہیہِ  ضرور  شرک  و  کفر  کرنس  پٮ۪ٹھ  سزا۔"
  },
  {
    "verse_id": 18,
    "translation": "ہرگاہ  توٚہۍ  مےٚ  اَپزیور  زٲنِو  مےٚ  یتھ  کتھہِ  اندر  کہ  میون  دعویٰ  کیا  چھُ  کہ  خداے  سٕنز  عبادت  کرٕنۍ  چھےٚ  وٲجب،  تس  شُکر  دَپُن  چھُ  لٲزم،  مرنہٕ  پتہٕ  بیٚیہِ  زندٕھ  گژُھن  چھُ  حق  تہٕ  پوٚز،  یہِ  نٔو  کتھاہ  کینٛہہ  چھَنہٕ،  پٔزِپٲٹھۍ  تۅہیہِ  برونٹھ  تہِ  چھُ  واریاہو  اُمتو  پننین  پیغمبرن  تکذیب  تہٕ  انکار  کوٚرمُت  یِمن  کتھن،  تِمن  پیغمبرن  تَمُیُک  کینٛہہ  نقصاناہ  ووت  نہٕ  کیازِ  پیغمبرس  چھُنہٕ  مَٹہِ  مگر  صاف  صاف  پٲٹھۍ  پیغام  واتناوُن،  زورٕ  مٲنِراوُن  تَسٕنز  کٲم  چھَنہٕ۔  پس  سَپٕدۍ  سٲری  انبیاء  تبلیغ  کٔرِتھ  کامہِ  نِشہِ  سبکدوش،  یِتھے  پٲٹھۍ  سَپدُس  بٕتہِ  سبکدوش،  تُہٕندِ  نہ  ماننُک  ضریٚر  چھُو  تۅہیہِ  پانس،  اَسہِ  اَمُیک  کانٛہہ  ضریِراہ  چھُنہٕ۔"
  },
  {
    "verse_id": 19,
    "translation": "کیا  تِم  لوٗکھ  چھِنا  وُچھان  کہ  اللہ  تعالیٰ  کِتھہٕ  پٲٹھۍ  مخلوقن  گۅڈٕ  پٲدٕہ  کران۔  عدم  محضہ  نِشہِ  بوجود  انان،  توپتہٕ  کریکھ  سُے  بیٚیہِ  دوبارٕہ  پٲدٕہ۔  بے  شک  یہِ  اکتھ  چھےٚ  اللہ  تعالیٰ  ہس  نِشہِ  سٮ۪ٹھاہ  سہل  تہٕ  آسان،  بلکہ  چھُ  ظٲہر پٲٹھۍ  دوبارٕہ  پٲدٕ  کرُن  گۅڈٕہ  پٲدٕ  کرنہٕ  کھۅتہٕ  زیادٕہ  سہل،  اگر  چہ  پروردگارس  نِشہِ  چھِ  دۅشوے  چیز  برابر،  عجیب  کتھ  چھےٚ  کہ  یِم  لوٗکھ  چھِ  گۅڈٕ  پٲدٕ  کرنس  اقرار  کران  مگر  دوبارٕہ  پٲدٕہ  کرنس  چھِ  انکار  کران۔"
  },
  {
    "verse_id": 20,
    "translation": "توٚہۍ  فرمٲویوٗکھ  یارسول  اللہؐ،  اے  لوٗکو  توٚہۍ  پھیٖرۍتو  یتھ  سٲرِسٕے  زمینس  اندر  توپتہٕ  وُچھِتَوکِتھہٕ  پٲٹھۍ  چھِ  اللہ  تعالیٰ  ہن  مخلوقات  گۅڈٕہ  پٲدٕہ  کٔرِمٕتۍ،  تِتھے  پٲٹھۍ  کیا  کرِ  اللہ  تعالیٰ  تِمن  دوٚیِمہِ  پھِرِ  قیامت  کہ  دۅہ  بیٚیہِ  پٲدٕہ۔  بے  شک  اللہ  تعالیٰ  چھُ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 21,
    "translation": "بیٚیہِ  دوبارٕہ  پٲدٕہ  کٔرِتھ  یس  خۅش  کریٚس  تس  کرِ  عذاب،  یس  خۅش  کریٚس  تس  کرِ  رحم۔  اَتھ  تعذیب  و  رحم  کرنس  منٛز  آسہِ  نہٕ  بیٚیہِ  کٲنسہِ  دخل  کیازِ  توٚہۍ  سٲری  یِیِو  تٔسۍ  کُن  پھِرنہٕ  بیٚیہِ  نہٕ  کٲنسہِ  کُن۔  اَمہِ  تعذیب  نِشہِ  بچنہٕ  خٲطرٕ  ہیکِو  نہٕ  توٚہۍ  کانٛہہ  تدبیر  کٔرِتھ۔"
  },
  {
    "verse_id": 22,
    "translation": "چنانچہ  توٚہۍ  ہیکیوٗن  نہٕ  خداے  عٲجز  کٔرِتھ  زمینس  منٛز  کھٔٹِتھ  روزنہٕ  سٍتۍ،  نہ  وُڈِتھ  آسمان  کھسنہٕ  سٍتۍ۔  بیٚیہِ  چھُو  نہٕ  تۅہیہِ  خدایس  ورٲے  کانٛہہ  سرپرستاہ،  نہ  کانٛہہ  مددگاراہ،  لہٰذا  ہیٚکِو  نہٕ  توٚہۍ  نہ  پننہِ  تدبیرِ  سٍتۍ  عذاب  نِشہِ  بٔچِتھ،  نہ  کٲنسہِ  ہٕندِ  حمایت  سٍتۍ۔"
  },
  {
    "verse_id": 23,
    "translation": "بیٚیہِ  یِمَو  لوٗکو  انکار  کوٚر  اللہ  تعالیٰ  سٕندین  آیاتن  بالخصوص  تس  سٍتۍ  ملاقات  کرنس  تہٕ  تس  برونٹھہٕ  کنہِ  اِستادٕہ  سپدنس،  تِمے  لوٗکھ  کیا  سپدن  قیامت  کہ  دۅہ  میانہِ  رحمتہٕ  نِشہِ  ناامید،  ٹٲٹھِس  دِلس  گژھیٚکھ  تسلی  کہ  تِم  چھِ  رحمت  نِشہِ  محروم  بیٚیہِ  چھُ  تِہِندۍ  خٲطرٕ  دگ  تہٕ  دود  تُلہٕ  وُن  عذاب۔"
  },
  {
    "verse_id": 24,
    "translation": "حضرت  ابراہیم  سٕندِ  اَمہِ  وعظ  و  نصیحت  پتہٕ  اوس  نہٕ  تِہِندِ  قومُک  جواب  کینٛہہ  تہِ  مگر  یی  زِ  پانہٕ  وٲنۍ  لٔگۍ  تِم  وَننہِ  زِ،  یہِ  مٲرِیوٗن  یا  زٲلِیوٗن  نارس  منٛز۔  چنانچہ  کوٚرُکھ  تِہِندِ  زالنُک  سامانہٕ  تیار  مگر  اللہ  تعالیٰ  ہن  دُیت  تِمن  تَمہِ  نارٕہ  نِشہِ  نجات۔  پٔزِپٲٹھۍ  اَتھ  واقعس  منٛز  چھِ  واریاہ  دلیلہٕ  متعدد  لوٗکن  ہٕندِ  خٲطرٕ۔  اَمہِ  واقع  سٍتۍ  چھُ  ثٲبت  سپدان  اللہ  تعالیٰ  سُند  قٲدر  آسُن۔  حضرت  ابرہیم  سُند  پیغمبر  آسُن،  کفرو  شرکُک  بٲطل  آسُن  بیٚیہِ  چھُ  خداے  سٕندِ  قدرتُک  نشانہٕ  تِمن  لوٗکن  ہٕندِ  خٲطرٕ  یِم  پژھ  کران  چھِ۔  "
  },
  {
    "verse_id": 25,
    "translation": "بیٚیہِ  فرموو  حضرت  ابرہیم  علیہ  السلامن  پننِس  قومس  وعظس  منٛز  یہِ  کتھ  کہ  تۅہیہِ  چھِو  خدایس  ورٲے  معبود  بنٲوِمٕتۍ  بے  جان  پۅتٕلۍ  دنیا  چہ  زندگی  اندر  پانہٕ  وٲنۍ  محبت  قٲیِم  تھاونہٕ  خٲطرٕ  یا  اَکھ  أکۍ  سُنٛد  لحاظ  قٲیِم  تھاونہٕ  خٲطرٕ  مگر  یہِ  روزیٚو  دنیاسٕے  اندر،  توپتہٕ  کٔرِو  توٚہۍ  قیامت  کہ  دۅہ  اَکھ  أکۍ  سٕنز  مخالفت  تہٕ  انکار،  بیٚیہِ  کٔرِو  أڈۍ  اَڈیٚن  وۅہ  وۅہ  تہٕ  لعنت،  مگر  تَمہِ  سٍتۍ  اندِ  نہٕ  کینٛہہ،  ہرگاہ  نے  توٚہۍ  اَمہِ  بُتھ  پرستی  نِشہِ  پتھ  روٗزِو،  تُہٕنز  جاے  آسہِ  نارِ  جہنم،  تۅہیہِ  آسن  نہٕ  تَتہِ  کُنہِ  قسمہٕ  مددگار۔"
  },
  {
    "verse_id": 26,
    "translation": "یوٗت  وعظ  و  نصیحت  کٔرِتھ  تہِ  اوٚن  نہٕ  ایمان  تِہِندۍ  قومن،  فقط  اوٚن  ایمان  تال  کرنہٕ  ورٲے  تِہِندۍ  باپہٕ  تھٕرن  لوٗط  علیہ  السلامن،  ییٚلہِ  ابراہیم  علیہ  السلام  قوم  کہ  ایمان  اَننہٕ  نِشہِ  مایوس  سَپٕدۍ،  دوٚپُکھ  وۅنۍ  تراوٕہ  بہٕ  پَنُں  وطن،  بہٕ  کرٕ  ہجرت  پننِس  خدایس  کُن،  یوٚت  سُہ  واتناویم  توٚت  گژٕھہ۔  بے  شک  سُہ  چھُ  زبردست  تہٕ  حکمت  وول،  سُے  کرِ  میٲنۍ  حفاظت  تہٕ  رٲچھ  بیٚیہِ  کریم  سُہ  اَمُیک  پھل  عطا۔"
  },
  {
    "verse_id": 27,
    "translation": "اَمہِ  ہجرت  پتہٕ  کوٚر  اَسہِ  تِمن  عطا  فرزند  اسماعیل  علیہ  السلامس  علاوٕہ  اسحٰق  علیہ  السلام  بیٚیہِ  تِہُنٛد  فرزند  یعقوب  علیہ  السلام،  بیٚیہِ  تھٲو  اَسہِ  جٲری  تِہِندِ  سٕے  ذُرِیتس  تہٕ  خاندانس  اندر  نبوت  تہٕ  کتاب  یعنی  توریت،  انجیل،  زبور  تہٕ  قرآن  مجید،  بیٚیہِ  کٔر  اَسہِ  تِمن  موٚزوٗرۍ  تہٕ  ثواب  عطا  دنیاسٕے  اندر،  بیٚیہِ  آسن  تِم  ٲخرتس  اندر  تہِ  نیک  بندو  أندرٕہ۔"
  },
  {
    "verse_id": 28,
    "translation": "بیٚیہِ  سوٗز  اَسہِ  پیغمبر  بنٲوِتھ  لوط  علیہ  السلام،  ییٚلہِ  تِمَو  پننِس  قومس  دوٚپ  بے  شک  توہۍ  چھِو  سٮ۪ٹھاہ  سخت  یچھ  کٲم  کران،  تۅہیہِ  برونٹھ  چھَنہٕ  یِژھ  یچھ  کٲم  کٔرمٕژ  عالمہٕ  کیو  لوٗکو  جِنو  تہٕ  انسانو  اندرٕہ  کٲنسہِ  تہِ۔"
  },
  {
    "verse_id": 29,
    "translation": "کیا  توٚہۍ  چھِوٕہ  زنانہٕ  ترٲوِتھ  مردن  نِشہِ  قوتِ  شہوٲنی  پوٗرٕ  کرنہٕ  خٲطرٕ  نزدیک  یِوان،  بیٚیہِ  چھِو  اَمہِ  علاوٕہ  وَتہِ  پکوُنین  لوٗٹان،  بیٚیہِ  چھِو  پننین  مجلسن  اندر  یچھ  کامہِ  کران،  شراب  چیٚوان،  سیتارٕہ  وایان،  نغمہٕ  تہٕ  گیٚوُن  لاگان۔  پس  اوسنہٕ  کانٛہہ  جواباہ  تِہِندِ  قومہٕ  کہ  طرفہٕ  مگریی  زِ  دوٚپُکھ  أنِو  اَسہِ  پٮ۪ٹھ  خداے  سُنٛد  عذاب  چھِو  ہے  توٚہۍ  یہِ  کتھ  وَننس  اندر  پوٚز  وَنہٕ  وُنیو  أندرٕہ  کہ  خداے  چھُ  یِمن  کتھن  پٮ۪ٹھ  بے  زار،  بیٚیہِ  کیا  چھِو  توٚہۍ  تِہِندِ  طرفہٕ  پیغمبر۔"
  },
  {
    "verse_id": 30,
    "translation": "لوط  علیہ  السلامن  کوٚر  دعا،  اے  میانہِ  پروردگار،  مےٚ  کر  یٲری  تہٕ  مدد  یِمن  مفسد  لوٗکن  پٮ۪ٹھ  سوز  پَنُن  عذاب،  تمی  سٍتۍ  گالُکھ۔  توپتہٕ  کٔرۍ  اللہ  تعالیٰ  ہن  تِہُنٛد  دعا  قبول  کرنہٕ  پتہٕ  عذابٕچ  خبر  دِنہٕ  خٲطرٕ  ملٲیک  مقرر،  تِمن  ملٲیکن  تھٲوٕں  بیاکھ  کٲم  تہِ  مَٹہِ  کہ  ابراہیم  علیہ  السلامس  فرمٲوِو  توٚہۍ  بشارت  اسحٰق  علیہ  السلام  سٕندِ  تولُد  سپدنٕچ۔"
  },
  {
    "verse_id": 31,
    "translation": "چنانچہ  توپتہٕ  ییٚلہِ  آے  تِم  مَلک  یِم  اَسہِ  سوٗزِمٕتۍ  ٲسۍ  ابراہیم  علیہ  السلامس  کُن  فرزند  سٕنز  بشارت  و  خۅش  خبری  ہیتھ۔  کتھن  اندر  ؤنۍ  تِمَو  یہِ  کتھ  تہِ  تِمن  کہ  بے  شک  أسۍ  چھِ  ہلاک  کروُنۍ  ییٚمہِ  شہرٕکۍ  لوٗکھ ﴿شہر  سدُومٕکۍ﴾ کیازِ  اَمہِ  شہرٕکۍ  یِم  لوٗکھ  چھِ  سخت  ظٲلم  تہٕ  شریر۔"
  },
  {
    "verse_id": 32,
    "translation": "ابراہیم  علیہ  السلامن  دوٚپُکھ  اَتھ  شہرس  منزہَے  میون  باپہٕ  تھٕر  لوط  علیہ  السلام  چھُ،  تِمَو  مَلکو  دوٚپُکھ  اَسہِ  چھےٚ  پوٗرٕ  خبر  تِہٕنز  یُس  تتھ  منٛز  چھُ،  أسۍ  بچاووکھ  ضرور  تِم  بیٚیہِ  تِہُند  اہل  و  عیال  تِہٕنزِ  آشنہِ  ورٲے،  سۅ  آسہِ  تٔتھۍ  روٗزِتھ  عذابس  گرفتار  سپدٕوُنیو  اندرٕہ۔"
  },
  {
    "verse_id": 33,
    "translation": "ادٕہ  ییٚلہِ  سٲنۍ  سوزنہٕ  آمٕتۍ  مَلک  وٲتۍ  لوط  علیہ  السلامس  نِشہِ،  تِم  سپٕدۍ  تِہِندِ  یِنہٕ  سٍتۍ  ناخۅش  تہٕ  دل  تنگ،  کیازِ  تِم  ملک  ٲسۍ  سٮ۪ٹھاہ  خوبصورت  لۅکٹین  ہٕنزِ  شکلہِ،  تِمن  مَلکن  ییٚلہِ  معلوم  سَپُد  کہ  یِم  سپٕدۍ  سانہِ  یِنہٕ  سببہٕ  تہِ  سخت  پریشان،  تِمَو  ملکو  دوٚپُکھ  توٚہۍ  مَہ  حض  کھوژِو،  توٚہۍ  مَہ  بٔرِو  کانٛہہ  غم،  أسۍ  چھِنہٕ  انسان،  أسۍ  چھِ  عذابٕکۍ  مَلک،  اَسہِ  چھِ  ہلاک  کرٕنۍ  ییٚمہِ  شہرٕکۍ  لوٗکھ،  أسۍ  بچاوَو  توٚہۍ  تہٕ  تُہُند  عیال  تَمہِ  عذاب  نِشہِ  تُہٕنزِ  آشنہِ  ورٲے،  سۅ  آسہِ  تَتہِ  روٗزِتھ  عذابس  گرفتار  سپدٕ  وُنیو  أندرٕہ۔"
  },
  {
    "verse_id": 34,
    "translation": "أسۍ  چھِ  آسمان  کہ  طرفہٕ  ییٚمہِ  شہرکیٚن  لوٗکن  پٮ۪ٹھ  عذاب  نٲزل  کروُنۍ  تِمن  یچھ  کامین  ہُنٛد  سزا  یِمہٕ  تِم  کران  ٲسۍ۔  توپتہٕ  کوٚر  اَسہِ  تتھ  شہرس  تَلُک  پٮ۪ٹھ،  پٮ۪ٹھ  تراویکھ  اَسہِ  کنہِ  روٗدٕکۍ  پٲٹھۍ۔"
  },
  {
    "verse_id": 35,
    "translation": "پٔزِپٲٹھۍ  تھٲوۍ  اَسہِ  تَمہِ  شہرٕکۍ  کینٛہہ  نٔنۍ  نشانہٕ  باقی  تِمن  لوٗکن  ہٕندِ  عبرت  خٲطرٕ  یِم  گاٹٕلۍ  ٲسۍ۔  چنانچہ  مکٕکۍ  لوٗکھ  ٲسۍ  شہرِ  شام  کِس  سفرس  اندر  یِوُنۍ  تہٕ  گژھوُنۍ  یِمن  وٲران  گٲمتین  شہرن  وُچھان۔  تِمن  اندر  یِم  عقلہِ  وٲلۍ  ٲسۍ  تِم  ٲسۍ  یہِ  وُچھِتھ  نہیب  کھیٚوان،  کھوٚژِتھ  ٲسۍ  ایمان  اَنان۔"
  },
  {
    "verse_id": 36,
    "translation": "بیٚیہِ  سوٗز  اَسہِ  مدین  کین  لوٗکن  کُنبوے  تِہُنٛد  شعیب  علیہ  السلام  پیغمبر۔  پس  دوٚپُکھ  تِمَو  اے  میانہِ  قومہٕ  عبادت  تہٕ  پرستش  کٔرِو  معبودِ  برحق  سٕنز  تہٕ  شرکہٕ  نِشہِ  روٗزِو  پتھ،  بیٚیہِ  کھوٚژِو  قیامت  کِس  دۅہس،  بیٚیہِ  مَہ  پھٔہلٲوِو  زمینس  منٛز  تبٲہی۔  حقوق  اللہ  تہٕ  حقوق  العباد  مَہ  کٔرِو  ضایع،  کفرو  شرکہٕ  نِشہِ،  کم  تولنہٕ  نِشہِ،  کم  میننہٕ  نِشہِ  روٗزِو  پتھ۔"
  },
  {
    "verse_id": 37,
    "translation": "پس  زون  تِمَو  شعیب  علیہ  السلام  اَپزیور،  بیٚیہِ  روٗدۍ  نہٕ  تِم  نافرٲنیو  نِشہِ  پتھ،  اَدٕہ  رٔٹۍ  تِم  سخت  بُنِلۍ،  پس  ٲسۍ  تِم  صُبحس  پننین  گرن  منٛز  بُتھہِ  کِنۍپیتھ  موٚمٕتۍ۔"
  },
  {
    "verse_id": 38,
    "translation": "بیٚیہِ  گٲلۍ  اَسہِ  قومِ  عاد  تہٕ  قومِ  ثمود،  پٔزِپٲٹھۍ  تۅہیہِ  آسہِ  وارٕہ  نظرِ  یِوان،  اے  مکہٕ  کیو  لوٗکو  تُہٕندیو  پھُچہِ  مَژو  تہٕ  منہدم  گٲمژو  لَریٚو  جایَو  منٛزٕہ،  ییٚلہِ  توٚہۍ  مُلک  شامس  کُن  سفر  کران  چھِو  تِہٕنزِ  تبٲہی  ہُنٛد  حال۔  تِہٕنز  حالت  ٲس  یٔہے  کہ  شیطانن  اوس  تِہٕنزن  یچھ  کامین  زینت  دُیتمُت،  ورنہٕ  ٲسۍ  تِم  ہُشیار،  مجنون  تہٕ  بے  عقل  ٲسۍ  نہٕ،  مگر  تِمَو  ہیٚژ  نہٕ  پننہِ  عقلہِ  کٲم۔"
  },
  {
    "verse_id": 39,
    "translation": "بیٚیہِ  گول  اَسہِ  قارون،  فرعون  تہٕ  ہامان  تِہِندِ  کفرٕ  تہٕ  نافرمٲنی  سببہٕ،  حالانکہ  یِمن  تریشوُنۍ  نِشہِ  آیوو  موسیٰ  علیہ  السلام  نَنہِ  دلیلہٕ  ہیتھ  مگر  تِمَو  کٔر  سرکشی  زمینس  اندر  توپتہٕ  ہیٚکۍ  نہٕ  تِم  سانہِ  عذاب  نِشہِ  ژٔلِتھ۔  "
  },
  {
    "verse_id": 40,
    "translation": "اَسہِ  کوٚر  یِمَو  پانژو  أندرٕہ  پرتھ  اَکھاہ  گرفتار  پننہِ  پننہِ  جُرمہٕ  کہ  عذاب  سٍتۍ،  چنانچہ  تِمَو  اندرٕہ  بعضن  پٮ۪ٹھ  سوٗز  اَسہِ  تیز  واو،  تَمہِ  اندرٕہ  چھُ  مُراد  قومِ  عاد،  بعض  رٔٹۍ  خوفناک  کریکہِ،  تِمَو  اندرٕہ  چھُ  مُرادقومِ  ثمود۔  بعض  نی  اَسہِ  وٲلِتھ  زمینس  تل،  تَمہِ  اندرٕہ  چھُ  مُراد  قارون۔  بعض  پھاٹٕوۍ  اَسہِ  دریاوس  منٛز،  تَمہِ  اندرٕہ  چھُ  مُراد  فرعون  تہٕ  ہامان۔  اللہ  تعالیٰ  اوس  نہٕ  تِیُتھ  کہ  سُہ  کرِہا  تِمن  پٮ۪ٹھ  ظلم  مگر  تِم  ٲسۍ  شرارت  تہٕ  فساد  کرنہٕ  سٍتۍ  پٲنۍ  پانس  ظلم  کران۔"
  },
  {
    "verse_id": 41,
    "translation": "مثال  تِمن  لوٗکن  ہٕنز  چھےٚ  یِمو  خدایس  ورٲے  بیٚیہِ  مخلوق  زٲنۍ  پنٕنۍ  دوست  تہٕ  مددگار،  أکِس  زلٕرۍ  سٕنز  مثال  یُس  پننہِ  خیالہٕ  اَکھ  گھراہ  چھُ  بناوان،  حالانکہ  یتھ  کتھہِ  منٛز  چھُنہٕ  شکھٕے  کہ  سارِوٕے  گھرو  اندرٕہ  چھُ  سُست  تہٕ  ضعیف  گھرٕ  زلٕرۍ  سُنٛد  گھرٕ،  یِتھہٕ  پٲٹھۍ  چھُ  پننہِ  خیالہٕ  پناہٕچ  جاے  پُنُن  زال  تیار  کران  یُس  نہٕ  حقیقتس  اندر  کانہہ  ہیکان  چھُ  دِتھ،  یِتھے  پٲٹھۍ  چھِ  مشرک  معبودانِ  بٲطلن  پننہِ  خیالہٕ  پننہِ  پناہٕچ  جاے  زانان،  واقعس  تہٕ  حقیقتس  منٛز  چھِنہٕ  تِم  کِہِنۍ،  ہرگاہ  تِم  حقیقتِ  حال  زانہن  تیٚلہِ  کرہن  نہٕ  شرکہٕ  چہ  کامہِ۔"
  },
  {
    "verse_id": 42,
    "translation": "پٔزِپٲٹھۍ  اللہ  تعالیٰ  چھُ  زانان  تِمن  سارِنٕے  چیزن  ہٕنزِ  ضعف  و  سستی  ہٕنز  حقیقت  یِمن  یِمن  ہٕنز  پرستش  کران  چھِ  تِم  معبودِ  برحقس  ورٲے۔  سُہ  چھُ  پانہٕ  سٲرِسٕے  پٮ۪ٹھ  غٲلب،  سُہ  چھُ  سٮ۪ٹھاہ  حکمت  وول۔"
  },
  {
    "verse_id": 43,
    "translation": "چونکہ  أسۍ  چھِ  سارِنٕے  چیزن  ہٕنز  حقیقت  پوٗرٕ  زانان،  لہٰذا  چھِ  أسۍ  مثالہٕ  بیان  کران  لوٗکن  فکرِ  تارنہٕ  خٲطرٕ،  یِمہٕ  مثالہٕ  ترن  نہٕ  فکرِ  مگر  عٲلمنٕے۔"
  },
  {
    "verse_id": 44,
    "translation": "اللہ  تعالیٰ  ہن  کوٚر  آسمان  و  زمین  پٲدٕ  اَکہِ  صحیح  مصلحت  خٲطرٕ  ییٚمُیک  تِمن  اقرار  چھُ۔  بے  شک  اَتھ  منٛز  چھےٚ  بجہِ  دلیلہٕ  باایمانن  ہٕندِ  خٲطرٕ  تِہِندِس  معبودِ  برحق  تہٕ  مستحق  عبادت  آسنس  پٮ۪ٹھ۔"
  },
  {
    "verse_id": 45,
    "translation": "اے  پیغمبر  چونکہ  توٚہۍ  چھِو  پیغمبر  برحق۔  لہٰذا  پٔرِو  توٚہۍ  سۅ  کتاب  یۅسہٕ  تۅہیہِ  کُں  وحی  پٲٹھۍ  سوزنہٕ  آیہِ،  بیٚیہِ  تھٲوِو  نٮ۪ماز  برپا،  یُتھ  بییہِ  لوٗکھ  تُہٕنز  متابعت  کٔرِتھ  نٮ۪ماز  برپا  تھاون  یعنی  قولی  تبلیغ  تہِ  کٔرِو  قرآن  مجید  پرنہٕ  سٍتۍ،  فعلی  تبلیغ  تہِ  کٔرِو  نٮ۪ماز  پرنہٕ  سٍتۍ،  دین  چہ  کامہِ  ہٲوِیوٗکھ  پانہٕ  تِمہٕ  کامہِ  کٔرِتھ۔  بے  شک  نٮ۪ماز  چھےٚ  پتہ  رٹان  یچھ  کامیو  تہٕ  ناجٲیز  حرکتو  نِشہِ،  یعنی  بزبانِ  حال  چھےٚ  نٮ۪ماز  ونان  یُس  معبودبرحق  سُند  یوٗت  تعظیم  ژٕہ  چھُکھ  کران،  تسٕندِ  خٲطرٕ  چھُکھہٕ  ژٕہ  بۅن  نمان  تہٕ  کلہٕ  زمینس  پٮ۪ٹھ  تھاوان،  یچھ  کامہِ  کرنہٕ  سٍتۍ  تسٕنز  بے  تعظیمی  کرٕنۍ  چھےٚ  سٮ۪ٹھاہ  نازیبا  تہٕ  نا  روا،  یِتھہٕ  پٲٹھۍ  یِمہٕ  رٕژٕ  کامہِ  نٮ۪مازِ  ورٲے  چھےٚ  تِمہٕ  گٔیہِ  یاد  خدا  کرُن،  تِمن  پٮ۪ٹھ  تہِ  گژِھہ  پابندی  کرٕنۍ،  بیٚیہِ  چھےٚ  خداے  سٕنز  یاد  بوٚڈ  چیزاہ  فضیلت  وول،  لہٰذا  گژِھہ  تتھ  پٮ۪ٹھ  تہِ  پابندی  کرٕنۍ۔  اللہ  تعالیٰ  چھُ  زانان  تہِ  سورُے  یہِ  توٚہۍ  کران  چھِو،  لہٰذا  یِژھ  کٲم  کٔرِو  تِژھ  لٔبِو  موٚزوٗرۍ،  خیر  کٔرِو  تہٕ  خیرٕے،  یچھ  کٔرِو  تہٕ  یچھٕے۔"
  },
  {
    "verse_id": 46,
    "translation": "بیٚیہِ  مَہ  ٲسِو  اے  مسلمانو  بحث  کران  اہلِ  کتابن  سٍتۍ  مگر  رٕتہِ  طریقہٕ  تہذیب  سان۔  مگر  نہ  تِمن  سٍتۍ  یِم  تِمَو  سٍتۍ  ظلم  و  زیادتی  کرن،  تِمن  ؤنِو  جواب  یُتھ  شوٗبیکھ  تہٕ  تِیُتھ،  تتھ  چھُنہٕ  کانٛہہ  حرج،  سُہ  مہذب  طریقہٕ  گوٚو  یۅہے  کہ  توٚہۍ  ٲسِو  تِمن  ونان  کہ  اَسہِ  کٔر  پژھ  تتھ  کتابہِ  یۅسہٕ  اَسہِ  کُن  نٲزل  آیہِ  کرنہٕ،  بیٚیہِ  تتھ  کتابہِ  یۅسہٕ  تۅہیہِ  کُن  نٲزل  آیہِ  کرنہٕ،  بٚیہِ  چھِو  توٚہۍ  تہ  یہِ  کتھ  تسلیم  کران  کہ  سون  مربود  تہٕ  تُہُند  معبود  چھُ  کُنُے،  أسۍ  چھِ  تِہِندی  فرماں بردار،  تِہِندِسٕے  حکمس  گردن  داران،  کیازِ  ایمانُک  دارومدار  چھُ  تمہِ  کتابہِ  ہُند  خداے  سٕندِ  طرفہٕ  مُنزل  آسنس  پٮ۪ٹھ،  سانہِ  کتابہِ  ہُنٛد  منزل  مِن  اللہ  آسُن  چھُ  ثٲبت  تُہٕنزو  کتابو  سٍتۍ  تہِ،  لہٰذا  پَزِ  تۅہیہِ  قرآن  مجیدس  ایمان  اَنُن  تہٕ  پژھ  کرٕنۍ۔"
  },
  {
    "verse_id": 47,
    "translation": "یِتھے  پٲٹھۍ  کٔر  اَسہِ  تۅہیہِ  پٮ۪ٹھ  نٲزل  یہِ  کتاب  اے  رسول  اللہؐ  یِتھہٕ  پٲٹھۍ  برونٹھِمین  پیغمبرن  پٮ۪ٹھ  اَسہِ  کتابہٕ  نٲزل  کرِ،  پس  یِمن  لوٗکن  اَسہِ  تۅہیہِ  برونٹھ  کتاب  عطا  کٔر  تِم  چھِ  اَتھ  تُہٕنزِ  کتابہِ  پژھ  کران،  یِمَو  لوٗکو  اندرٕ  تہِ  چھِ  کینٛہہ  منصف  مزاج  تتھ  کتابہِ  پژھ  کران۔  دلٲیل  واضح  سپدنہ  پتہٕ  چھِنہٕ  انکار  کران  سانین  آیاتن  مگر  ضدی  کٲفر۔"
  },
  {
    "verse_id": 48,
    "translation": "توٚہۍ  ٲسِو  نہٕ  ییٚمہِ  کتابہِ  برونٹھ  کانٛہہ  کتاباہ  پٔرِتھ  ہیکان،  نہ  ٲسِو  توٚہۍ  سۅ  کتاب  لیکھِتھ  ہیکان  پننہِ  اَتھہٕ  سٍتۍ،  ہرگاہ  تہِ  آسِہا  تیٚلہِ  وَرِش  ٲس  ضرور  شک  تہٕ  شُبہٕ  کرنٕچ  گنجٲیش  دشمنن۔"
  },
  {
    "verse_id": 49,
    "translation": "بلکہ  چھےٚ  یہِ  کتاب  بذاتِ  خۅد  باوجود  یکہ  یہِ  چھےٚ  کُنی  کتاب  چونکہ  اَمُیک  پرتھ  حصاہ  چھُ  معجزہ  تَمہِ  اعتبارٕہ  چھُ  یہِ  کتاب  واریاہ  واضح  دلیلہٕ  تِمن  لوٗکن  ہٕندین  دِلن  اندر  یِمن  علم  عطا  آو  کرنہٕ،  مگر  باوجود  ظہور  اعجاز  چھَنہٕ  یِمن  سانین  آیاتن  تہٕ  دلیلن  انکار  کران  مگر  ضدی  لوٗکھ۔"
  },
  {
    "verse_id": 50,
    "translation": "بیٚیہِ  چھِ  یِم  لوٗکھ  باوجوداینکہ  قرآن  مجید  چھُ  بوٚڈ  معجزہ  فرمان  محض  عنادٕھ  کِنۍ  کہ  ییٚمِس  پیغمبرس  پٮ۪ٹھ  کونہٕ  آے  نٲزل  کرنہٕ  تُہٕندِس  پروردگار  سٕندِ  طرفہٕ  تِم  معجزہ  یِمن  ہٕنز  أسۍ  فرمٲیش  چھِ  کران،  توٚہۍ  فرمٲوِیوٗکھ  یارسول  اللہؐ  معجزہ  چھُنہٕ  مگر  خدایس  اَتھہِ،  تِہِندسٕے  اختیارس  منٛز،  بہٕ  چھُس  نہٕ  مگر  نٔنۍ  پٲٹھۍ  خداے  سٕندِ  عذاب  نِشہِ  بیٖم  کروُن  یعی  بہٕ  چھُس  پیغمبر،  پننِس  پیغمبر آسنس  پٮ۪ٹھ  چھےٚ  مےٚ  نشہِ  واریاہ  دلیلہٕ،  بٔڈ  دلیل  چھےٚ  یہِ  قرآن  مجید۔  "
  },
  {
    "verse_id": 51,
    "translation": "کیا  تُہٕندِ  خٲطرٕ  چھُنا  کٲفی  یہِ  بوٚڈ  معجزہ  کہ  اَسہِ  کٔر  نٲزل  تۅہیہِ  پٮ۪ٹھ  یہِ  بٔڈ  کتاب  یۅسہٕ  تِمن  پٮ۪ٹھ  پرنہٕ  چھےٚ  یِوان،  اَمہِ  کھۅتہٕ  کُس  بوٚڈ  معجزہ  چھِ  یِم  ثھانڈان۔  پٔزِپٲٹھۍ  اَتھ  کتابہِ  منٛز  چھےٚ  بٔڈ  رحمت  بیٚیہِ  بوٚڈ  وعظ  باایمان  لوٗکن  ہٕندِ  خٲطرٕ۔  بٔڈ  رحمت  گٔیہِ  اَتھ  منٛز  چھےٚ  احکامن  ہٕنز  تعلیم  یتھ  منٛز  نفعٕے  نفع  چھُ،  بٔڈ  نصیحت  گٔیہِ  اَتھ  منٛز  چھُ  رعغیب  و  ترہیب،  یہِ  کتھ  چھَنہٕ  بیٚیَن  معجزن  منٛز،  یِمن  پَزِہا  یہِ  غنیمت  زٲنِتھ  ایمان  اَنُن  تہٕ  پژھ  کرٕنۍ۔  ہرگاہ  وۅنۍ  توتہِ  یِم  ایمان  اَنن  نہٕ۔"
  },
  {
    "verse_id": 52,
    "translation": "توٚہۍ  فرمٲویوٗکھ  تیٚلہِ  یارسول  اللہؐ  ٲخری  جواب،  ادٕھ  سہ  متہٕ  مٲنۍ  تو  میون  اللہ  تعالیٰ  چھُ  بس  گوامےٚمنٛزتہٕ  تۅہیہِ  منٛز  میٲنِس  پیغمبر  آسنس  پٮ۪ٹھ،  سُہ  چھُ  زانان  تہِ  سورُے  یہِ  آسمانن  تہٕ  زمینن  منٛز  چھُ،  یِم  لوٗکھ  اَپزیٚن  کتھن  پٮ۪ٹھ  یقین  چھِ  کران،  معبودانِ  بٲطن  چھِ  پژھ  کران،  معبودِ  برحق  سٕنزن  کتھن  چھِ  انکار  کران  تِمے  لوٗکھ  چھِ  تاوان  زد۔"
  },
  {
    "verse_id": 53,
    "translation": "بٚیہِ  چھِ  یِم  کٲفر  لوٗکھ  تۅہیہِ  عذاب  جلدی  واقع  سپدنُک  مطالبہ  کران  تہٕ  عذاب  نہ  یِنہٕ  مۅکھہٕ  تُہٕںدِس  نبوتس  پٮ۪ٹھ  شک  تہٕ  شُبہٕ  کران،  ہرگاہ  نے  عذاب  خٲطرٕ  وقت  مقرر  آسِہا  کرنہٕ  آمُت  یِمن  آسِہا  عذاب  ڈیٹھ  کنہِ  ووتمُت،  سُہ  عذاب  پیٚیہِ  وٲتِتھ  تِمن  ہنگہٕ  تہٕ  منگہٕ  تِتھے  پٲٹھۍ  کہ  تِم  ژین  نٕے  نہٕ  تَمُیک  یُن۔"
  },
  {
    "verse_id": 54,
    "translation": "یِم  چھِ  تۅہیہِ  نشہِ  عذاب  جلدی  یِنُک  مطلبہ  کران  حالانکہ  عذابُک  گھرٕ  نارِ  جہنم  چھُ  تِمن  کٲفرن  پرتھ  طرفہٕ  احاطہ  کٔرِتھ،  سُہ  رَٹہِ  تِمن  کُںہِ  نَتہٕ  کُنہِ  ساعتہٕ۔"
  },
  {
    "verse_id": 55,
    "translation": "ییٚمہِ  دۅہ  عذاب  تِمن  وَلہِ  ہیرِ  بۅنہٕ،  کلو  پٮ۪ٹھۍ  کِنۍ  تہٕ  کھۅرو  بوٚنۍ  کنۍ،  تہٕ  فرماویکھ  اللہ  تعالیٰ،  اے  کٲفرو  ژٕہِو  تِمن  یچھ  کامین  ہُنٛد  مزٕہ  یِمہٕ  توٚہۍ  دنیاہس  اندر  ٲسِو  کران۔"
  },
  {
    "verse_id": 56,
    "translation": "اے  میانیو  باایمان  بندو،  ییٚلہِ  یِم  کٲفر  لوٗکھ  تۅہیہِ  دین  حق  اختیار  کرنہٕ  خٲطرٕ  بیٚیہِ  احکامِ  شریعت  بجا  اَننہٕ  خٲطرٕ  اِیذا  چھِ  دِوان،  پزے  پٲٹھۍ  مون  زمین  چھُ  کُشادٕہ  تہٕ  کھوٚل،  ہرگاہ  ییٚتہِ  روٗزِتھ  توٚہۍ  عبادت  چھِو  نہٕ  ہیکان  کٔرِتھ،  رشتہٕ  دارن  تہٕ  دوستن  تہٕ  وطنٕچ  مفارقت  دشوار  سپدِ،  سۅ  مفارقت  چھےٚ  اکہِ  نَتہ  اَکہِ  دۅہ  سپدٕوُنی  کیازِ۔"
  },
  {
    "verse_id": 57,
    "translation": "پرتھ  شخصس  چھُ  اَکہِ  نتہٕ  اَکہِ  دۅہ  مرنُک  مزٕہ  ضرور  ژٕہُن،  تَمہِ  ساعتہٕ  گژِھہ  بہرحال  جدٲیی،  توپتہٕ  چھُو  تۅہیہِ  سارِنٕے  اَسی  نِشہِ  واتُن،  نافرمان  ٲسِتھ  اَسہِ  نِشہِ  واتنس  چھُ  سزا  کھیٚنُک  مزٕہ،  ہرگاہ  یہِ  ترکِ  وطن  سانہِ  رضا  مندی  خٲطرٕ  کٔرِو  تتھ  منٛز  سپدِو  توٚہۍ  سٲنِس  وعدس  مستحق  تہٕ  سزاوار،  سُہ  وعدٕہ  گوٚو  یۅہے  کہ۔"
  },
  {
    "verse_id": 58,
    "translation": "یِمَو  لوٗکو  ایمان  اوٚن  بیٚیہِ  کریکھ  رٕژٕ  عملہٕ،  رٕژو  عملو  اندرٕہ  گوٚو  ترکِ  وطن  کرُن  کفرو  شرکہ  کہ  شہرٕہ  نِشہِ  ہجرت  کرُن،  تِمن  دِمَو  أسۍ  جاے  جنتہٕ  کین  بالاخانن  اندر،  یِمَو  تٔلۍ  جۅیہِ  پکان  آسن،  تِمنٕے  جنتن  اندر  روزن  تِم  ہمیشہ،  کیازِ  رٕژ  موٚزوٗریاہ  چھےٚ  یہِ  جنت  کٲم  کروُنین  ہٕندِ  خٲطرٕہ۔"
  },
  {
    "verse_id": 59,
    "translation": "یِم  گٔے  تِمے  یِمَو  دنیاہس  اندر  اَکھ  سختِین  پٮ۪ٹھ،  مو  منٛزم  ہجرتٕچ  سختی  تہِ  محسوب  چھےٚ،  صبر  کوٚر  بیٚیہِ  ٲسۍ  پننِس  پروردگارس  پٮ۪ٹھ  اعتماد  تہٕ  توکل  کران،  ہرگاہ  کٲنسہِ  وسوَسہٕ  سپدِ  کہ  ہجرت  کٔرِتھ  بیٚیَن  شہرن  منٛز  گٔژِھتھ  کیا  کھیمو  چیمو،  تِم  کرن  نظر  وارٕھ  یتھ  پٮ۪ٹھ  کہ۔"
  },
  {
    "verse_id": 60,
    "translation": "واریاہ  جانور  چھِ  تِم  یِم  نہٕ  تُلِتھ  تھاوان  چھِ  پنٕنۍ  روٗزی  کُنہِ  جایہِ،  اللہ  تعالیٰ  ہٕے  چھُ  تِمن  مقدر  رزق  عطا  کران،  تۅہیہِ  تہِ  چھُ  سُے  مقدر  رزق  واتہٕ  ناوان،  ادٕہ  ییٚتہِ  ٲسِو  توٚہۍ  تَتہِ۔  لہٰذا  مہ  کٔرِو  توٚہۍ  اَمُیک  وسوسہ  بلکہ  کٔرِو  خدایس  پٮ۪ٹھ  پوٗرٕ  بھروسہٕ،  سُہ  چھُ  یقیناً  بھروسہٕ  کرنس  سزاوار  کیازِ،  سُہ  سورُے  بوزوُن،  سورُے  زانہٕ  وُن،  یِتھے  پٲٹھۍ  چھُ  سُہ  سارِنٕے  صفتن  اندر  سٮ۪ٹھاہ  کٲمل،  لہٰذا  یُس  کامل  الصفات  چھُ  سُہ  چھُ  بھروسہ  کرنس  قٲبل۔"
  },
  {
    "verse_id": 61,
    "translation": "بیٚیہِ  ہرگاہ  توٚہۍ  تِمن  کٲفرن  پٕرٛژِھو  آسمان  تہٕ  زمین  کٔمۍ  چھُ  کوٚرمُت  پٲدٕہ،  بیٚیہِ  کٔمۍ  لوگ  کامہِ  آفتاب  تہٕ  زون،  ضروردَپن  تِم  اللہ  تعالیٰ،  یِمن  کتھن  اقرار  کٔرِتھ  کِتھہٕ  چھِ  پتھ  پھیٖرِتھ  ژَلان  تِم  تٔسۍ  یوت  عبادت  رنہٕ  نِشہِ  یعنی  توحید  فی  التکوین  مٲنِتھ  کونہٕ  چھِ  توحید  فی  الا  لوہیت  مانان۔  یِتھہٕ  پٲٹھۍ  خٲلق  اللہ  تعالیٰ،  یِتھے  پٲٹھۍ  رازق  تہِ  سُے۔"
  },
  {
    "verse_id": 62,
    "translation": "چنانچہ  اللہ  تعالیٰ  ہٕے  چھُ  رزقس  وُسعت  کران  یِمن  یژھان  چھُ  تِمن  پننیو  بندو  اندرٕہ،  بیٚیہِ  چھُ  سُے  رزقس  اندر  تنگی  کران  یِمن  یژھان  چھُ  تِمن۔  بے  شک  اللہ  تعالیٰ  سٕے  چھےٚ  پرتھ  چیزٕچ  پوٗرٕ  خبر۔"
  },
  {
    "verse_id": 63,
    "translation": "بیٚیہِ  ہرگاہ  توٚہۍ  پرٛژِھو  تِمن  آسمان  کہ  طرفہٕ  کٔمۍ  تروو  روٗد،  توپتہٕ  کوٚرُن  زندٕہ  تَمہِ  روٗدٕ  سٍتۍ  زمین  تَمہِ  کہ  مرنہٕ  پتہٕ  یعنی  سرسبز  کوٚرُن  ہۅکھنہٕ  پتہٕ،  ضرور  دِن  امُیک  جواب  تہِ  کہ  اللہ  تعالیٰ  ہن  تروو  روٗد۔  سُے  چھُ  زمینس  مۅردٕہ  گٔژِھتھ  بیٚیہِ  زندٕہ  کران  یعنی  خشک  گژھنہٕ  پتہٕ  سرسبز  کران۔  توٚہۍ  دٔپِو  حمد  معبودِ  برحقس،  یِیٖژہن  تہِ  کوٚر  تِمَو  اقرار  مگر  یِم  لوٗکھ  چھِنہٕ  مانان  تہٕ  تسلیم  کران  بلکہ  چھےٚ  اَمہِ  کھۅتہٕ  بیاکھ  کتھ  کہ  تِمَو  اندرٕ  چھِ  اکثر  یِمن  نہٕ  زانُن  تگان  چھُ  کینٛہہ  تہِ،  تہٕ  نہ  اَمہِ  مۅکھہٕ  کہ  عقل  کیا  چھکھنہٕ  بلکہ  چھِنہٕ  تِم  عقلہِ  کٲم  ہیوان،  تِم  چھِنہٕ  اَتھ  منٛز  غورکران  کہ  یِمہٕ  یِمہٕ  کامہِ  ییٚلہِ  خداہٕے یوت  کران  چھُ،  تس  ورٲے  شوٗبیاہ  بیٚیہِ  کٲنسہِ  ہٕنز  عبادت  کرٕنۍ،  غور  نہ  کرنہٕ  مۅکھہٕ  چھُ  تِمن  نِشہِ  بدیہی  تہٕ  ظٲہر  چیز  خفی  تہٕ  پوٗشیدٕہ  روزان،  سُہ  غور  نہ  کرنُک  وجہ  چھُ  یِم  چھِ  دنیاکین  شغلن  اندر  حالانکہ۔"
  },
  {
    "verse_id": 64,
    "translation": "بیٚیہِ  چھَنہٕ  یہِ  دنیاہٕچ  زندگی  لہو  لعبہٕ  ورٲے  کینٛہہ  تہِ،  اصل  زندگی  گٔیہِ  عالمِ  ٲخرتٕچ  زندگی،  ہرگاہ  تَمِچ  خبر  آسِہا  تِمن  تیٚلہِ  کرہن  نہٕ  ناپایدار  زندگی  اختیار،  کُنہِ  وقتہٕ  چھِ  تِم  توحید  الوہیت  تہِ  اقرار  کران،  چنانچہ۔"
  },
  {
    "verse_id": 65,
    "translation": "یِہِنزِ  غیر  مستقل  مزاجی  ہٕنز  بیاکھ  مثال  چھےٚ  تِم  ییٚلہِ  سمندرس  منٛز  جہازن  منٛز  سوار  سپدِتھ  سفر  کران  چھِ  توپتہٕ  چھےٚ  ناو  تِہٕنز  واوٕہ  آولٕنِس  منٛز  یِوان،  تَمہِ  ساعتہٕ  چھِ  تِم  خداے  سٕے  پٮ۪ٹھ  پوٗرٕ  اعتقاد  تھٲوِتھ  نجات  منگان۔  مگر  دنیاچن  کامین  اندر  روزنہٕ  سببہٕ  چھکنہِ  حال  پوشان۔  تَمہِ  پتہٕ  ییٚلہِ  سُہ  نجات  دِتھ  بٔٹھِس  کُن  واتناوان  چھُکھ،  أتی  چھِ  بیٚیہِ  تس  شریک  ٹھٔہراوان،"
  },
  {
    "verse_id": 66,
    "translation": "یُتھ  کفرانِ  نعمت  کرن  تِم  تتھ  نعمتس  یۅسہٕ  تِمن  اَسہِ  عطا  کٔر،  بیٚیہِ  یُتھ  کینٛہہ  کالاہ  دنیاہس  نادر  تمتع  تُلن۔  مگر  برونٹھ  پہن  سپدیکھ  پانے  معلوم  اَمہِ  کفرانِ  نعمتُک  انجام،  یِمن  چھُ  توحید  قبول  کرنہٕ  نِشہِ  اَکھ  مانع  دنیاہس  اندر  بۅڈُن،  دوٚیُم  حیلہٕ  چھُکھ  یہِ  خیال  کہ  ہرگاہ  أسۍ  توحید  قبول  کرو  تیٚلہِ  مارن  اَسہِ  لوٗکھ،  یَتھ  شہرس  منٛز  دِن  نہٕ  اَسہِ  بسنے۔"
  },
  {
    "verse_id": 67,
    "translation": "کیا  تِمَو  لوٗکو  یعنی  مکہٕ  کیو  کٲفرو  وُچھنا  کہ  اَسہِ  بنوو  تِہُنٛڈ  شہر  حرمہٕ  وول  شہراہ،  امن  و  امانک  شہراہ،  تِمن  أندۍ  پٔکۍ  یِم  لوٗھ  چھِ  تِم  چھِ  یِوان  رٔٹِتھ  نِنہٕ  تہٕ  مارنہٕ،  یِم  چھِ  اَتھ  شہرس  منٛز  روٗزِتھ  محفوظ،  یِژھ  مہربٲنی  کٔرِتھ،  حق  تہٕ  پوٚز  یوٗت  واضح  ٲسِتھ  چھا  یِم  اپزیٚن  معبودن  پژھ  کران  بیٚیہِ  چھِ  اللہ  تعالیٰ  سٕنزن  نعمژن  بے  قدری  تہٕ  انکار  کران،  معبوٗدِ  برحقس  چھِ  شریک  ٹھٔہراوان،  شریکِ  بخدا  اَنُن  گوٚو  سخت  کفرانِ  نعمت  کرُن۔"
  },
  {
    "verse_id": 68,
    "translation": "بیٚیہِ  کُس  اَکھاہ  چھُ  یُتھ  ظٲلم  تہٕ  ناانصاف  تس  شخصہٕ  سٕندِ  کھۅتہٕ  ییٚمۍ  اَپُز  نٔوروو  معبودِ  برحقس  پٮ۪ٹھ  بلا  دلیل  تس  شریک  ٹھٔہراونہٕ  سٍتۍ  یا  زٲنِن  اَپٕز  پٔز  کتھ  ییٚلہِ  سۅ  تس  نِشہِ  وٲژ بادلیل،  کیا  جہنم  چھُنا  روزنٕچ  جاے  تِمن  کٲفرن  ہٕندِ  خٲطرٕ،  واقعی  چھُ  بوٚڈ  سزا  بڈین  مجرمن  ہٕندِ  خٲطرٕ  نارِ  جہنم۔"
  },
  {
    "verse_id": 69,
    "translation": "یِمَو  لوٗکو  سانہِ  دینہٕ  خٲطرٕ  کوشش  کٔر،  تکلیف  برداشت  کوٚر  تِمن  ہاوَو  أسۍ  ضرور  پننہِ  قُربہٕ  چہ  وَتہٕ،  جنتٕچ  وَتھ،  پٔزِپٲٹھۍ  اللہ  تعالیٰ  چھُ  سٍتۍ  سٍتۍ  نیکو  کارن،  خلوص  والین  بندن  دنیاہس  اندر  تہِ  ٲخرتس  اندر  تہِ۔"
  }
]