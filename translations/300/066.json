[
  {
    "verse_id": 1,
    "translation": "اے  نبیؐ،  توٚہۍ  کیازِ  چِھو  سُہ  چیز  حرام  کران  یُس  خُداین  چُھ  تُہندِ  خٲطرٕ  حلال  کوٚرمُت؟  ﴿یِہ  چُھنہٕ  دراصل  سوال  کینہہ  بلکہ  چُھ  نا پسندیدگی  ہُند  اظہار۔  یعنی  یِہ  چُھنہٕ  مقصد  زِ  نبی  صلی  اللہ  علیہ و سلمن  نِشہِ  یِیہِ  یِہ  دریافت  کرنہٕ  زِ  تۅہیِہ  کیازِ  کٔرٕو  یِہ  کٲم،  بلکہ  چُھ  مقصد  حضورنؐ  اتھ  کتھہِ  پیٚٹھ  تنبیہ  کرُن  زِ  اللہ  تعالیٰ  سُند  حلال  کرنہٕ  آمُت  چیز  پانس  پیٚٹھ  حرام  کرنٕچ  یۅسہٕ  حرکت  تۅہیِہ  کٔرٕو،  سۅ  چھےٚ  خُدایس  ناپسند۔  چونکہ  تُہنز  حیثیت  ٲس  نہٕ  أکِس  عام  انسان  سٕنز  کینہہ  بلکہ  ٲس  أکِس  رسول  سٕنز۔  تُہُند  پانس  پیٚٹھ  کانٛہہ  چیز  حرام  کرنہٕ  سٍتۍ  ہیٚکہِ  ہے  یِہ  خطرٕہ  پٲدٕ  سپدِتھ  زِ  اُمّت  لاگہِ  ہے  یِہ  چیز  حرام  یا  کم  از  کم  مکروہ  سمجُھن۔  امہِ  موجوب  چُھ  اللہ  تعالیٰ  حضورنؐ  اتھ  حرکتس  پیٚٹھ  گرفت  فرماوان  تہٕ  تِمن  چُھ  اَمہِ  تحریم  نِشہِ  باز  روزنُک  حکم  دِوان۔  اَمہِ  سٍتۍ  چھےٚ  یِہ  کتھ  تہِ  واضح  سپدان  زِ  حضور  صلی  اللہ  علیہ و سلمن  تہِ  اوس  نہٕ  بطورِ  خۅد  کُنہِ  چیزس  حلال  یا  حرام  کرنُک  اختیار۔﴾  ﴿کیا  امہِ  موجوٗب  زِ﴾  توٚہۍ  چِھو  پننیٚن  گر  واجِنیٚن  ہٕنز  خوشی  یژھان؟  ﴿امہِ  نِشہِ  چُھ  پے  لگان  زِ  حضور  صلی  اللہ  علیہ و سلمو  اوس  نہٕ  یِہ  تحریم  پننہِ  کُنہِ  خوٲہِشہِ  ہٕندِس  بِناہس  پیٚٹھ  کوٚرمُت،  بلکہ  اوس  تِہنزو  گر  واجِنیٚو  یوٚژھمُت  زِ  حضورؐ  کرن  یِہ  تہٕ  حضور  صلی  اللہ  علیہ و سلمو  اوس  محض  تِمہٕ  خۅش  کرنہٕ  موجوب  اکھ  حلال  چیز  پانس  پیٚٹھ  حرام  کوٚرمُت۔  حدیث  کیو  معتبر  روایتو  نِشہِ  چُھ  پے  لگان  زِ  رسول  اللہ  صلی  اللہ  علیہ و سلمن  ہٕنزِ  أکِس  گر  واجِنہِ  ﴿حضرت  زینبس  رضی  اللہ  عنھا  ہس﴾  اوس  کتہِ  تام  پیٚٹھہٕ  ماچھ  ووتمُت،  یُس  حضور  صلی  اللہ  علیہ و سلمن  پسند  اوس۔  اَمہِ  موجوب  ٲسۍ  حضورؐ  خلافِ  معمول  تِمن  نِشہِ  ژیر  تام  تشریف  تھٲوِتھ۔  اَتھ  پیٚٹھ  سپُد  باقی  اَزواجِ  مطہراتن  رشک  تہٕ  کُنی  کتھ  کٔرِتھ  کٔر  تِمَو  حضورن  صلی  اللہ  علیہ و سلمن  ماچِھچ  نفرت  تہٕ  اَمہِ  پتہٕ  چِھ  حضورؐ  یِہ  استعمال  نَہ  کرنُک  عہد  کران﴾  اللہ  تعالیٰ  چُھ  معاف  کرن  وول  تہٕ  رحم  فرماون  وول۔"
  },
  {
    "verse_id": 2,
    "translation": "خُداین  چُھ  تۅہیِہ  لُکن  خٲطرٕ  پننیٚن  قسمَن  ہٕنزٕ  پابندی  نِشہِ  نیرنُک  طریقہٕ  مُقرر  کوٚرمُت۔  ﴿مطلب  چُھ  یِہ  زِ  کَفّارٕ  دِتھ  یُس  طریقہٕ  قسمن  ہٕنزِ  پابندی  منٛزٕ  نیرنُک  خُداین  سورۂ  مائدہ  آیت  89  منٛز  مُقرر  چُھ  کوٚرمُت،  تتھ  مطٲبق  عمل  کٔرِتھ  پُھٹرٲوِو  توٚہۍ  سُہ  عہد  یُس  تۅہیِہ  حلال  چیز  پانس  پیٚٹھ  حرام  کرنہٕ  خٲطرٕ  چُھو  کوٚرمُت﴾  اللہ  تعالیٰ  چُھ  تُہُند  کار  ساز،  تہٕ  سُے  چُھ  زانن  وول  تہٕ  حکمت  وول۔"
  },
  {
    "verse_id": 3,
    "translation": "﴿تہٕ  یِہ  معاملہٕ  تہِ  چُھ  قٲبِل  توجّہ  زِ﴾  نبی  صلی  اللہ  علیہ و سلمو  ٲس  اکھ  رازٕچ  کتھ  پننہِ  أکِس  خاندارِنہِ  ؤنمٕژ۔  پتہٕ  ییٚلہِ  تمہِ  خاندارِنہِ  ﴿کس  تام﴾  سُہ  راز  ووٚن،  تہٕ  خُداین  دِیُت  نبی  صلی  اللہ  علیہ و سلمس  سُہ  ﴿راز  افشا  کرنُک﴾  اطلاع،  نبی  صلی  اللہ  علیہ و سلمو  کٔر  اَتھ  پیٚٹھ  کُنہِ  حدس  تام  ﴿سۅ  خاندارِنۍ﴾  خبردار،  تہٕ  کُنہِ  حدس  تام  کوٚرُکھ  تس  درگُزر۔  پتہٕ  ییٚلہِ  نبی  صلی  اللہ  علیہ و سلمو  تس  ﴿راز  افشا  کرنٕچ﴾  یِہ  کتھ  ؤنۍ،  تمہِ  پُرٚژھ  تۅہیِہ  کٔمۍ  دِژنَو  اَمِچ  خبر؟  نبی  صلی  اللہ  علیہ و سلو  فرموو  مےٚ  دِژ  تٔمۍ  خبر  یُس  سورُے  کینہہ  چُھ  زانان  تہٕ  وارٕہ  پٲٹھۍ  چُھ  باخبر۔  ﴿کُنہِ  روایت  نِشہِ  چُھنہٕ  تعیّن  سان  یِہ  پے  لگان  زِ  سۅ  رازٕچ  کتھ  کیا  ٲس۔  تہٕ  ییٚمہِ  مقصد  خٲطرٕ  یِہ  آیت  نٲزِل  چھےٚ  گٔمٕژ  تمہِ  لحاظہٕ  چَھنہٕ  موٗلی  اَتھ  سوالس  کانٛہہ  اہمیت  زِ  سۅ  رازٕچ  کتھ  کیا  ٲس۔  اصلی  غرض  ییٚمہِ  خٲطرٕ  یِہ  معاملہٕ  قرآنِ  مجیدس  منٛز  چُھ  بیان  کرنہٕ  آمُت،  سُہ  چُھ  ازواجِ  مطہراتن  تہٕ  بالواسطہٕ  مُسلمانن  ہٕندین  تمام  ذمہٕ  دار  لُکن  ہٕنزن  خاندارِنیٚن  اَتھ  کتھہِ  پیٚٹھ  تنبیہ  کرُن  زِ  تِمہٕ  مَہ  ہیٚیِین  رازن  ہٕندِس  حفاظتس  منٛز  لاپروٲہی  کٲم۔  یۅسہٕ  ہستی  یٖژاہ  بٔڑ  ذمہٕ  دارانہٕ  حیثیت  آسہِ  تھاوان،  تٔمۍ  سٕندِ  گرٕ  منٛز  راز  افشا  گژھن  چُھ  تیوٗتُے  خطر  ناک  آسان۔  کتھ  ٲسِتن  اہم  یا  ٲسِتن  غیر  اہم،  اگر  رازٕچ  حفاظت  کرنس  منٛز  لا  پرواہی  ہُنٛد  عادت  گژِھہ،  تیٚلہِ  ہیٚکہِ  غیر  اہم  کتھن  ہٕندۍ  پٲٹھۍ  کُنہِ  ساعتہٕ  اہم  کتھ  تہِ  نٔنۍ  نیٖرِتھ۔﴾"
  },
  {
    "verse_id": 4,
    "translation": "اگر  توٚہۍ  دۅشوے  خُدایس  نِشہِ  توبہٕ  چَھو  کران  ﴿تیٚلہِ  چُھ  یِہ  تُہندِ  خٲطرٕ  بہتر﴾  تِکیازِ  تُہٕندۍ  دِل  چِھ  سیٚزِ  وَتہِ  نِشہِ  ڈٔلمٕتۍ،  ﴿حضرت  عمر  رضی  اللہ  تعالیٰ  عنہ  سٕندِ  روایت  مُطابق  چُھ  یِمو  دۅشوٕیَو  نِشہِ  مُراد  حضرت  عایشہ  رضی  اللہ  عنہا  تہٕ  حضرت  حفصہ  رضۍ  اللہ  عنھا،  تہٕ  سیٚزِ  وَتہِ  نِشہِ  ڈلنُک  مطلب  یُس  حضرت  عمر  رضی  اللہ  تعالیٰ  عنہ  چِھ  بیان  کران،  سُہ  چُھ  یِہ  زِ  یِمَو  دۅشوٕیو  اوس  نبی  کریم  صلی  اللہ  علیہ و سلمس  سٍتۍ  زیادے  جُرتہٕ  سان  لوگمُت  پیش  یُن،  یُس  خُداین  ناپسند  کوٚر  تہٕ  یِمن  کوٚرُن  تنبیہ﴾  تہٕ  اگر  تۅہیِہ  نبی  صلی  اللہ  علیہ و سلمن  ہٕندِس  مقابلس  منٛز  دوٚر  بنووُو،  تیٚلہِ  زٲنِو  اللہ  تعالیٰ  چُھ  تٔمۍ  سُند  مولیٰ،  تہٕ  تَمہِ  پتہٕ  چِھ  جبریلؑ  تہٕ  تمام  صالح  اہلِ  ایمان  تہٕ  سٲری  فرشتہٕ  تٔمۍ  سٕندۍ  سٲتھی  تہٕ  مددگار۔  ﴿مطلب  چُھ  یِہ  زِ  رسول  اللہ  صلی  اللہ  علیہ و سلمن  ہٕندِس  مقابلس  منٛز  دوٚر  بنٲوِتھ  کٔرِو  توٚہۍ  پان سٕے  نقصان،  تِکیازِ  ییٚمۍ  سُند  مولیٰ  اللہ  تعالیٰ  چُھ  تہٕ  یَس  سٍتۍ  جبریلؑ،  فرشتہٕ  تہٕ  تمام  صالح  اہلِ  ایمان  آسن  تٔمۍ  سٕندِس  مقابلس  منٛز  دوٚر  بنٲوِتھ  ہیٚکہِ  نہٕ  کانٛہہ  کامیاب  سپدِتھ﴾"
  },
  {
    "verse_id": 5,
    "translation": "دوٗر  چُھنہٕ  زِ  اگر  نبیؐ  تۅہیِہ  سارِنٕے  خاندارِنیٚن  طلاق  دِیِہ،  تیٚلہِ  کرِ  اللہ  تعالیٰ  تِمن  تُہندِ  بدلہٕ  تِژٕھہ  خاندارنہِ  عطا  یِمہٕ  تُہندِ  کھۅتہٕ  بہتر  آسن۔  ﴿اَمہِ  نِشہِ  چُھ  پے  لگان  زِ  قصور  اوس  نہٕ  صرف  حضرت  عایشہ  رضی  اللہ  عنہا  تہٕ  حضرت  حفصہ  رضی  اللہ  عنہا  سُندُے  یوت،  بلکہ  آسہٕ  باقی  ازواجِ  مطہرات  تہِ  کم  کاسہٕ  قصور  وار،  اَمی  موجوب  چُھ  یتھ  آیتس  منٛز  یِمن  دۅن  پتہٕ  باقی  سارِنٕے  ازواجن  تہِ  تنبیہ  کرنہٕ  آمُت۔  حدیثو  نِشہِ  چُھ  پے  لگان  زِ  تمہِ  ساعتہٕ  ٲسۍ  حضورؐ  خاندارنیٚن  تیوٗتاہ  ناراض  سپدٕمٕتۍ  زِ  أکِس  ریٚتس  ژوٚٹ  تِمو  تِمن  سٍتۍ  تعلق،  تہٕ  صحابن  منٛز  چُھ  مشہور  سپدان  زِ  حضور  صلی  اللہ  علیہ و سلمو  چُھ  یِمن  طلاق  دِیتمُت۔﴾  یِمہٕ  پکہٕ  مسلمان،  با  ایمان،  اطاعت  گُزار،  توبہٕ  کرن  واجِنہِ،  عبادت  گُزار،  تہٕ  روزہ  دار،  خواہ  وۅرزٕ  ٲسِتن  یا  اَنٔہرِشہِ۔"
  },
  {
    "verse_id": 6,
    "translation": "اے  لوٗکو  یِمو  ایمان  چُھ  اوٚنمُت،  بچٲوِو  پنُن  پان  تہٕ  پنُن  اہل  و  عیال  تمہِ  نارٕ  نِشہِ،  ییٚمیُک  زالُن  آسن  انسان  تہٕ  کنہِ،  ﴿یِہ  آیت  چھےٚ  وَنان  زِ  أکِس  شخصہٕ  سٕنز  ذمہٕ  دٲری  چَھنہٕ  صرف  پنٕنۍ  ذاتٕے  یٲژ  اللہ  تعالیٰ  سٕندِ  عذاب  نِشہِ  بچاونہٕ  چِہ  کوٗشِشہِ  تامٕے  محدوٗد،  بلکہ  چھےٚ  أمۍ  سٕنز  کٲم  یِتہِ  زِ  فطرتٕکۍ  نظامن  ییٚمہِ  خاندان  چِہ  سربرٲہی  ہُند  بار  أمِس  پیٚٹھ  ترومُت  چُھ،  تتھ  تہِ  دِیِن  سُہ  پننِس  استطاعت  کِس  حدس  تام  تِژھہ  تعلیم  و  تربیت،  ییٚمہِ  سٍتۍ  تِم  اللہ  تعالیٰ  سٕندۍ  پسندیدٕہ  انسان  بنَن،  تہٕ  اگر  تِم  جہنم  چِہ  وَتہِ  پیٚٹھ  گژھان  آسن،  تیٚلہِ  یوٚت  تام  أمِس  تام  آسہِ  یِمن  کٔرِن  رُکاونٕچ  کوٗشش۔  جہنمُک  زالُن  آسن  کنہِ،  اَمہِ  نِشہِ  چُھ  مُراد  شاید  کولہٕ  ژِنہِ۔  ابنِ  مسعود  رضی  اللہ  عنہ،  ابن  عباس  رضی  اللہ  عنہ،  مُجاھد  رحمتُ  اللہِ  علیہ،  امام  محمد  الباقر  رحمتُ  اللہ  علیہ  تہٕ  سُدّی  رحمتُ  اللہ  علیہ  چِھ  ونان  زِ  یِمہٕ  آسن  گندھک  کنہِ۔﴾  یَتھ  پیٚٹھ  سیٚٹھاہ  تُندخُو  تہٕ  سخت  گیر  فرشتہٕ  آسن  مُقرر،  یِم  زٕہٕنۍ  اللہ  تعالیٰ  سٕندِ  حُکمٕچ  نافرمٲنی  چِھنہٕ  کران،  تہٕ  یُس  حُکم  تہِ  یِمن  دِنہٕ  چُھ  یِوان  تَتھ  چِھ  بجا  اَنان۔  تمہِ  وقتہٕ  یِیہِ  وَننہٕ  زِ﴾"
  },
  {
    "verse_id": 7,
    "translation": "اے  کٲفرو،  اَز  مَہ  کٔرِو  عذر  پیش،  تۅہیِہ  چُھو  تِیُتُھے  بدلہٕ  دِنہٕ  یِوان  یٕژھہ  عملہٕ  توٚہۍ  کران  ٲسِو۔"
  },
  {
    "verse_id": 8,
    "translation": "اے  لوٗکو  یِمو  ایمان  چُھو  اوٚنمُت،  خُدایس  نِشہِ  کٔرِو  توبہٕ،  خٲلص  توبہٕ،  دوٗر  چُھنہٕ  زِ  اللہ  تعالیٰ  کرِ  تُہنزٕ  بُرٲیِیِہ  دوٗر،  تہٕ  تۅہیِہ  کریو  تِتھیٚن  جنّتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان۔  یِہ  آسہِ  سُہ  دۅہ  ییٚلہِ  اللہ  تعالیٰ  پننِس  نبی  صلی  اللہ  علیہ و سلمس  تہٕ  تِمن  لُکن  یِمو  تِمن  سٍتۍ  ایمان  چُھ  اوٚنمُت،  رُسوا  کرِنہٕ۔  ﴿یعنی  تِہنزن  نیک  عملن  ہُند  اجر  کرِ  نہٕ  ضائع۔  کفّارن  تہٕ  مُنافقن  دِیِہ  نہٕ  ہرگز  یِہ  وَننُک  موقع  زِ  یِمو  باایمان  لُکو  کٔر  خُدا  پرستی  تہِ،  امیُک  کیا  مُعاوضہٕ  میوٗلُکھ۔  رُسوٲیی  یِیہِ  بٲغین  تہٕ  نافرمانن  ہٕندِس  حصّس  منٛز،  نَہ  کہ  وفادارن  تہٕ  فرماں  بردارن  ہٕندِس  حصّس  منٛز۔﴾  تِہُند  نُور  آسہِ  تِمن  برونٛہہ  برونٛہہ،  تہٕ  تِمن  دٔچِھنۍ  کِنۍ  دَوان،  تہٕ  تِم  آسن  وانان  زِ  اے  سانہِ  ربّہٕ،  سون  نُور  کر  سانہِ  خٲطرٕ  مکمل  تہٕ  اَسہِ  کر  درگُزر،  ژٕ  چُھکھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 9,
    "translation": "اے  نبیؐ،  کُفّارن  تہٕ  مُنافقن  سٍتۍ  کٔرِو  جہاد،  تہٕ  تِمن  سٍتۍ  یِیِو  سختی  سان  پیش،  تِہُند  ٹھکانہٕ  چُھ  جہنم  تہٕ  سُہ  چُھ  سیٚٹھاہ  بُرٕہ  ٹِھکانہٕ۔"
  },
  {
    "verse_id": 10,
    "translation": "اللہ  تعالیٰ  چُھ  کٲفرن  ہٕندِس  معاملس  منٛز  نوحؑ  تہٕ  لوطؑ  سٕنزن  خاندارِنیٚن  بطورِ  مثال  پیش  کران۔  تِمہٕ  آسہٕ  سانیٚن  دۅن  صالح  بندن  ہٕندِس  زوجیتس  منٛز،  مگر  تِمو  کٔر  پننیٚن  تِمن  خاندارن  سٍتۍ  خیانت۔  ﴿یِہ  خیانت  چَھنہٕ  اَتھ  معنِیس  منٛز  زِ  تِمو  ٲس  بدکٲری  کٔرمٕژ  بلکہ  چھےٚ  اَتھ  معنیس  منٛز  زِ  تِمو  دیُت  نہٕ  ایمان  چِہ  وَتہِ  منٛز  حضرت  نوحؑ  تہٕ  حضرت  لوط  علیہ  السّلامس  ساتھ،  بلکہ  روزٕ  تِہندِس  مقابلس  منٛز  دین  کیٚن  دشمنن  ساتھ  دِوان۔﴾  تہٕ  تِم  آے  نہٕ  اللہ  تعالیٰ  سٕندِس  مقابلس  منٛز  تِمن  رَژھ  تہِ  بکار۔  دۅشوٕنۍ  آو  وَننہٕ  زِ  گٔژِھو  نارس  منٛز  گژھن  والیٚن  سٍتۍ  توٚہۍ  تہِ۔"
  },
  {
    "verse_id": 11,
    "translation": "تہٕ  اہلِ  ایمانن  ہٕندِس  معاملس  منٛز  چُھ  اللہ  تعالیٰ  فرعون  سٕنزِ  خاندارِنہِ  ہٕنز  مثال  پیش  کران،  ییٚلہِ  تمہِ  دُعا  کوٚر  اے  میانہِ  ربّہٕ،  میانہِ  خٲطرٕ  بناو  ﴿پانس  نِشہِ﴾  جنتس  منٛز  اکھ  گرٕ،  تہٕ  مےٚ  بچاو  فرعونس  تہٕ  تٔمۍ  سٕنزِ  عملہِ  نِشہِ  تہٕ  ظٲلِم  قومہٕ  نِشہِ  دِم  نجات۔"
  },
  {
    "verse_id": 12,
    "translation": "تہٕ  بیٚیہِ  چُھ  مثال  دِوان  عمران  سٕنزِ  کورِ  مریم  سٕنز  ﴿بنان  چُھ  زِ  مریمؑ  سٕندِس  مٲلۍ  سُند  ناو  آسہِ  ہے  عمران،  نَتہٕ  آسہِ  تِمن  علیہا  السلامن  عمران  سٕنز  کوٗر  امہِ  موجوب  وَننہٕ  آمُت  زِ  سۅ  ٲس  آلِ  عمران  منٛزٕ﴾  ییٚمہِ  پننہِ  شرم  گاہٕچ  حفاظت  ٲس  کٔرمٕژ۔  ﴿یِہ  چُھ  یہوٗدیٚن  ہٕندِ  تمہِ  الزامُک  تردید  زِ  حضرت  عیسیٰ  علیہ  السلامن  ہٕنز  پیدٲیش  ٲس  معاذ  اللہ  گُناہُک  نتیجہِ۔  سورۂ  نسا  آیت  156  ہس  منٛز  چُھ  یِمن  ظٲلِمن  ہُند  یِہ  الزام  عظیم  بہتان  قرار  دِنہٕ  آمُت﴾  پتہٕ  چھوٚک  اَسہِ  تس  منٛز  پنُن  روح  پھۅکھ  دِتھ۔  ﴿یعنی  اَمہِ  ورٲے  زِ  تس  آسہِ  ہے  کٲنٛسہِ  مردس  سٍتۍ  کانٛہہ  تعلق،  تِہنزِ  بچہِ  دانہِ  منٛز  ترٛوو  اَسہِ  پننہِ  طرفہٕ  اکھ  زُو۔﴾  تہٕ  تٔمۍ  کوٚر  پننِس  ربّ  سٕندیٚن  ارشاداتن  تہٕ  تٔمۍ  سٕنزن  کتابن  ہُند  تصدیق،  تہٕ  سۅ  ٲس  اطاعت  گُزار  لُکو  منٛزٕ۔  ﴿ییٚمہِ  مقصدٕ  خٲطرٕ  یتھ  جایِہ  حضرت  مریم  علیہا  السلام  مِثالہِ  رٔنگۍ  چھےٚ  پیش  کرنہٕ  آمٕژ،  سُہ  چُھ  یِہ  زِ  خُداین  ٲس  سۅ  أکِس  شدید  آزمٲیشہِ  منٛز  ترٲومٕژ،  تِکیازِ  اللہ  تعالیٰ  سٕندِ  معجزہ  سٍتۍ  روٗز  سۅ  حٲملہٕ  مگر  تمہِ  نٚومروو  صبرٕ  سان  اللہ  تعالیٰ  سٕنزِ  مرضی  برونٛہہ  کنہِ  پنُن  کلہٕ۔﴾"
  }
]