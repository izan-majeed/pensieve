[
  {
    "verse_id": 1,
    "translation": "اے  پیغمبرِ  بزرگ  توٚہۍ  فرمٲوِو  لوٗکن  کہ  ییٚلہِ  توٚہۍ  تِمن  زنانن  طلاق  دِوان  ٲسِو  یِمن  سٍتۍ  تۅہیہِ  خلوتِ  صحیحَہ  کوٚرمُت  آسیو،  پَس  دِیِو  تِمن  طلاق  حیض  کہ  زمانہٕ  برٛونٛٹھ  طُہرس  اندر،  بیٚیہِ  تھٲوِو  طلاق  دِنہٕ  پتہٕ  یاد  عدت  یعنی  مرد  تہٕ  زنانہٕ  تھٲوِن  عدتُک  حساب  یاد۔  (وَاَحصُوا  فرمووُکھ  بَصیغۂ  جمع  مذکر  اَمی  مۅکھہٕ  کہ  زنانن  چھےٚ  سپدان  اکثر  غفلت،  لہٰذا  گژِھہ  مردن  ہُنٛد  تہِ  اَمیُک  خیال  تھاوُن۔)  بیٚیہِ  کھوٚژِو  اللہ  تعالیٰ  ہس  یُس  تُہُند  پروردِگار  چھُ۔  (تٔہندیٚن  حکمن  مَہ  ٲسِو  خلاف  ورزی  کران،  اِکہٕ  وَٹہٕ  مَہ  ٲسِو  ترٛےٚ  طلاق  دِوان،  حیض  کِس  حالس  اندر  مَہ  ٲسِو  طلاق  دِوان،  یِمو  چیزو  نِشہِ  چھےٚ  حدیث  شریفس  منٛز  ممانعت  فرمٲومٕژ  حضرتِ  رسولِ  کریموؐ۔)  بیٚیہِ  مَہ  ٲسیوٗکھ  تِمہٕ  زنانہٕ  تِمو  گھرو  أندرٕہ  نیبر  کڈان  یِمن  منٛز  تِمہٕ  بسان  آسن۔  (کیازِ  طلاق  دِنہٕ  آمژِ  زنانہِ  بسنہٕ  خٲطرٕ  جاے  دِنۍ  چھُ  وٲجب،  تِتھے  پٲٹھۍ  یتھہٕ  پٲٹھۍ  مَنکوحَہ  زنانہِ  ہٕندِ  خٲطرٕ  چھُ،  نَہ  گژِھہ  تِمن  زنانن  ہُنٛد  پانہٕ  نیرُن  تِمَو  گھرو  أندرٕہ  کیازِ  تِمن  بسنہٕ  خٲطرٕ  دِنۍ،  یہِ  چھُنہٕ  حقُ  العبدی  یوت  بلکہ  چھُ  یہِ  حقُ  الشرح  تہِ۔  سُہ  ہیٚکہِ  نہٕ  سٲقِط  سپدِتھ  تٔمۍ  سٕندِ  رضامندی  سٍتۍ۔)  مگر  اَمہِ  قٕسمٕچہِ  زنانہٕ  اگر  کُنہِ  نَنہِ  بے  حیٲئی  مرتکب  سپدن  مثلاً  بدکٲری  کرن  یا  ژوٗر  کرن  تتھ  صوٗرتَس  اندر  یِن  تِمہٕ  کڈنہٕ  بطورِ  سزا۔  (بعضے  علماہن  نِشہِ  چھُ  کہ  ہرگاہ  زبان  درٲزی  بیٚیہِ  پرٛتھ  وقتہٕ  ہَر  تہٕ  قضیہِ  لاگہِ  تیٚلہِ  تہِ  چھُ  جٲیز  سۅ  زنانہٕ  گھرٕ  منٛزٕ  نیبر  کڈٕنۍ۔)  یِم  سٲری  چیز  چھِ  خداے  سٕندۍ  مقرر  کٔرمٕتۍ  احکام،  یُس  اکَھہ  خداے  سٕندیٚو  احکامو  نِشہِ  تجاوُز  کرِ  تٔمۍ  کوٚر  بے  شک  پننِس  پانس  پٮ۪ٹھ  ظلم  یعنی  سُہ  سپُد  گنہگار۔  (امہِ  پتہٕ  چھُ  اللہ  تعالیٰ  ترغیب  دِوان  کہ  طلاقو  منٛز  چھُ  طلاقِ  رجعی  بہتر۔)  ژے  چھےٚ  نہٕ  خبر  اے  طلاق  دِوُنہِ  شاید  اللہ  تعالیٰ  ما  کرِ  اَمہِ  طلاق  دِنہٕ  پتہٕ  کانٛہہ  نٔو  کتَھہ  چٲنِس  دِلس  منٛز  پٲدٕ  یعنی  ژٕہ  مَا  سپدکھ  طلاق  دِنہٕ  پتہٕ  نٲدم  تہٕ  پشیمان۔  (پَس  ہرگاہ  ژےٚ  طلاقِ  رجعی  دِیتمُت  آسیٚتھ  تتھ  اندر  ہیٚکہِ  اَتھ  علاج  بٔنِتھ  بیٚیہِ  رجوع  کرنہٕ  یِتھ۔)"
  },
  {
    "verse_id": 2,
    "translation": "پَس  ییٚلہِ  تِمہٕ  زنانہٕ  یِمن  طلاقِ  رجعی  دِنہٕ  آمُت  آسہِ  پنُن  عدت  وبرنس  نزدیک  واتن  تمہِ  ساعتہٕ  چھُ  تۅہیہِ  دۅن  کتھن  ہُنٛد  اختیار،  یا  رٔٹیوٗکھ  تِمہٕ  باقاعدٕہ  رجعت  کٔرِتھ  پننِس  نکاحس  اندر  یا  ترٲوِیوٗکھ  قٲعدٕہ  موجوب  یَلہٕ  یعنی  عدت  وبرنس  تانۍ  مَہ  کٔرِو  تِمن  کُن  رجعت۔  (ترییُم  صورت  مَہ  کٔرِو  کہ  تۅہیہِ  آسیو  نہٕ  سۅ  بساونس  غرض،  خوامخواہ  تکلیف  دِنہٕ  خٲطرٕ  تٔمۍ  سٕنز  عدت  زیٹھراونہٕ  خٲطرٕ  کٔرِو  تٔمِس  سٍتۍ  رجعت۔  ناحق  کٲنسہِ  ایذا  دِیُن  تہِ  چھُنہٕ  منٲسب  تتھ  چھُ  خداے  بے  زار۔)  یہِ  کینژھاہ  توٚہۍ  کٔرِو  پانس  نِشہِ  رٹنہٕ  أندرٕہ  یا  یلہٕ  تراونہٕ  اندرٕہ  تتھ  تھٲوِیوٗکھ  پننیٚو  اندرٕہ  زٕہ  معتبر  شخص  شٲہد  تہٕ  گواہ  یُتھ  نہٕ  آئندٕہ  کُنہِ  کتھہِ  پٮ۪ٹھ  اخلاف  پٲدٕ  سپدِ۔  اے  گواہو  ہرگاہ  گواہی  دِنٕچ  ضرورت  پیٚیہِ،  توٚہۍ  دِیزیٚو  پٔز  پٔز  گوٲہی  خداے  سٕندِ  خٲطرٕ  کٲنسہِ  ہُنٛد  طرف  کرنہٕ  ورٲے۔  ییٚمہِ  مضمونہٕ  سٍتۍ  چھےٚ  نصیحت  کرنہٕ  یِوان  تَس  شخصس  یَس  پوٗرٕ  پژھ  آسہِ  کُنِس  خداے  سٕنز،  بیٚیہِ  آسیٚس  یقین  پٔتِمہِ  دۅہُک  یعنی  قیامتُک۔  (کیازِ  ایمان  ورٲے  چھُنہٕ  سُہ  نصیحتُک  فٲیدٕہ  ہیٚکان  تُلِتھ  اگرچہ  نصیحت  چھےٚ  سارِنٕے  ہِندِ  خٲطرٕ۔  برٛونٹھ  یُس  حکم  تقویٰ  ہس  متعلق  بیان  کرنہٕ  آو  وۅنۍ  چھِ  تتھ  متعلق  احکامن  درمیان  فضٲیل  بیان  یِوان  کرنہٕ،  گۅدنِیُک  فضیلت  گوٚو)  یُس  شخص  اللہ  تعالیٰ  ہس  کھۅژِ،  اللہ  تعالیٰ  چھُ  تٔہندِ  خٲطرٕ  مضراتو  نِشہِ  نجات  لبنٕچ  صورت  پٲدٕہ  کران۔"
  },
  {
    "verse_id": 3,
    "translation": "بیٚیہِ  چھُ  تقویٰ  کہ  برکتہٕ  تَس  رزق  واتناوان  تِژِھہ  جایہِ  ییٚمیُک  نہٕ  تَس  برٛانٛتھ  تہٕ  گُمانے  چھُ  آسان۔  بیٚیہِ  چھُ  اَمہِ  تقواہُک  اَکھ  شاخ  توکل  تمِچ  خٲصیت  چھےٚ،  یُس  اکَھہ  اللہ  تعالیٰ  ہس  پٮ۪ٹھ  توکل  کرِ  سُہ  چھُ  تَس  اصلاحِ  مُہماتن  ہٕندِہ  خٲطرٕ  کٲفی،  سُہ  چھُ  پننہِ  کٲفی  آسنُک  اثرِ  خاص  ظٲہر  کران  اصلاحِ  مُہمات  کرنہٕ  سٍتۍ۔  بے  شک  اللہ  تعالیٰ  چھُ  پنٕنۍ  کٲم  یِتھہٕ  پٲٹھۍ  خۅش  کریٚس  تِتھہٕ  پٲٹھۍ  پوٗرٕ  کران،  تِتھے  پٲٹھۍ  چھُ  اصلاحِ  مُہمات  کرنُک  وقت  تہٕ  موقوف  تٔہندِس  اِرادس  پٮ۪ٹھ۔  کیازِ  اللہ  تعالیٰ  ہن  چھُ  پرٛتھ  چیزٕ  خٲطرٕ  اَکھ  اندازہ  پننِس  علمس  اندر  مقرر  کوٚرمُت،  تمی  موجوب  چھُ  سُہ  چیز  حکمتس  مطابق  واقع  کران۔  (اَمہِ  پتہٕ  چھُ  اللہ  تعالیٰ  بیٚیہِ  طلاق  کیٚن  احکامن  متعلق  تفصیلی  بیان  فرماوان۔)"
  },
  {
    "verse_id": 4,
    "translation": "تُہنزن  طلاق  دِنہٕ  آمژن  زنانن  یِمہٕ  زیادٕہ  وٲنسہِ  آسنہٕ  مۅکھہٕ  خونِ  حیض  یِنہٕ  نِشہِ  نا امید  آسن  سپزمَژٕ،  ہرگاہ  تۅہیہِ  تِہندِس  عدتس  منٛز  شُبہٕ  آسہِ  ﴿چنانچہ  شُبہٕ  چھُ  اوسمُت  ییٚمہِ  سببہٕ  پٕرژھنہٕ  آو﴾  تِہنز  عدت  چھےٚ  ترےٚ  ریٚتھ۔  تِتھے  پٲٹھۍ  یِمن  زنانن  نہٕ  نا بالغ  آسنہٕ  مۅکھہٕ  وُنہِ  خونِ  حیض  یُن  شروع  سپُدمُت  آسہِ  تِہنز  عدت  تہِ  چھےٚ  ترےٚ  ریٚتھ۔  بیٚیہِ  یِمہٕ  زنانہٕ  حملہٕ  واجِنہِ  آسن  تِہنز  عدت  گٔیہِ  یوٚت  تانۍ  تِمہٕ  پرٛسن،  حملہٕ  نِشہِ  فارغ  سپدن۔  یُس  شخص  خدایس  کھۅژِ  تَس  کرِ  اللہ  تعالیٰ  پرٛتھ  کامہِ  منٛز  آسٲنی  دنیا  چہِ  کامہِ  تہِ،  ٲخرت  چہِ  کامہِ  تہِ۔"
  },
  {
    "verse_id": 5,
    "translation": "یہِ  کینژھاہ  بیان  کرنہٕ  آو  یہِ  چھُ  اللہ  تعالیٰ  سُنٛد  حکم  یُس  تٔمۍ  تۅہیہِ  کُن  سوٗز،  یُس  اکَھہ  یِمن  معاملاتن  اندر  تہٕ  بیٚیَن  احکامن  اندر  خدایس  کھۅژِ  اللہ  تعالیٰ  کرِ  دوٗر  تَس  نِشہِ  تسٕندۍ  گناہ،  بجو  بجو  سختیَو  نِشہِ  رَچھس،  بیٚیہِ  کریٚس  عطا  بٔڈ  موٚزوٗرۍ  یعنی  بٔڈۍ  بٔڈۍ  فٲیدٕہ  تہٕ  نفع  واتناویس۔"
  },
  {
    "verse_id": 6,
    "translation": "بیٚیہِ  چھِ  طلاق  دِنہٕ  آمژن  زنانن  ہٕندۍ  تۅہیہِ  پٮ۪ٹھ  بیٚیہِ  تہِ  کینٛہہ  حقوق،  سُہ  گوٚو  تِمن  گژِھہ  بسنہٕ  تہٕ  روزنہٕ  خٲطرٕ  جاے  دِنۍ  پننہِ  طاقتہٕ  تہٕ  وُسعتہٕ  موجوب،  ییٚتہِ  توٚہۍ  بسان  ٲسِو  تٔتۍ  گژِھہ  تِمن  جاے  دِنۍ۔  (یعنی  عدتس  اندر  چھےٚ  طلاق  دِنہٕ  آمژِ  زنانہِ  جاے  دِنۍ  وٲجب  البتہ  ہرگاہ  طلاقِ  باین  آسہِ  دنہٕ  آمُت،  تیٚلہِ  أکۍسٕے  کُٹھِس  اندر  تِمن  دۅن  ہُنٛد  روزُن  چھُنہٕ  جٲیز  بلکہ  گژِھہ  منٛزٕہ  کینٛہہ  ٹھوٚر  آسُن  ضرور۔)  بیٚیہِ  مَہ  واتنٲوِو  تِمن  تکلیف  بسنہٕ  کِس  معاملس  اندر  تِمہٕ  تنگ  کرنہ  خٲطرٕ۔  بیٚیہِ  ہرگاہ  تِمہٕ  طلاق  دِنہٕ  آمژٕ  زنانہٕ  حملہٕ  واجِنہِ  آسن  تیٚلہِ  کٔرِو  تِہندِ  کھیٚنہٕ  چینہٕ  خٲطرٕ  تِمن  پٮ۪ٹھ  خرچ  برداشت  یوٚت  تانۍ  تِمہٕ  پرٛسَن،  حملہٕ  نِشہِ  فارغ  سپدن،  ہرگاہ  تِمہٕ  زنانہٕ  یِمن  تۅہیہِ  طلاق  دِتوُ  عدّتہٕ  پتہٕ  تُہندیٚن  شُریٚن  ﴿یِم  شُرۍ  تِمن  برونٹھُے  تُہُندۍ  آسن  یا  آسیٚکھ  عدّت  ختم  گٔمٕژ  شُرۍ  زینہٕ  سٍتۍ)  دۅد  دِنۍ  تُہندِ  خٲطرٕ  اُجرتَس  پٮ۪ٹھ،  توٚہۍ  دِیِو  تِمن  سۅ  اُجرت  یۅسہٕ  توٚہۍ  پانہٕ  وٲنۍ  مقرر  کٔرِو،  بیٚیہِ  کٔرِو  اَتھ  اُجرتَس  متعلق  پانہٕ  وٲنۍ  مشورٕہ  مناسب  طریقہٕ،  ہرگاہ  توٚہۍ  اَکھ  أکِس  پٮ۪ٹھ  تنگی  تہٕ  سختی  کٔرِو  تیٚلہِ  چاوِ  تَس  بچس  دۅد  بیٚیہِ  کانٛہہ  زنانہٕ۔"
  },
  {
    "verse_id": 7,
    "translation": "وُسعت  وٲلۍ  کٔرِن  أمِس  شُرِس  پٮ۪ٹھ  خرچ  پننہِ  وسعت  موجوب،  وۅنۍ  ییٚمِس  تنگی  آمٕژ  آسہِ  کرنہٕ  رزقس  اندر  یعنی  آمدنی  آسیٚس  کم  سُہ  کٔرِن  أمِس  شُرِس  پٮ۪ٹھ  خرچ  تمی  منٛزٕ  یہِ  تٔمِس  دِیتمُت  آسہِ  اللہ  تعالیٰ  ہن۔  یعنی  امیر  شخص  کٔرِن  خرچ  پننہِ  حیثیتہٕ  موجوب،  فقیر  کرِ  خرچ  پننہِ  حیثیت  موجوب۔  اللہ  تعالیٰ  چھنہٕ  کٲنسہِ  شخصس  تکلیف  دِوان  مگر  تَمی  موجوب  یہِ  تٔمِس  عطا  کوٚرُن،  (تنگ  دست  شخصہٕ  سُند  گژِھہ  خیال  کرُن  کہ  ہرگاہ  بہٕ  أمِس  زنانہِ  پٮ۪ٹھ  خرچ  کرٕ  تیٚلہِ  ما  روزیٚم  نہٕ  پانس  کِہِنۍ۔)  اللہ  تعالیٰ  کرِ  عنقریب  سختی  تہٕ  تنگی  پتہٕ  وسعت  تہٕ  آسٲنی۔"
  },
  {
    "verse_id": 8,
    "translation": "واریاہن  بستی  یَن  تہٕ  شہرن  ہٕندیو  لوٗکو  کٔر  نافرمٲنی  پننِس  پروردِگار  سٕندِس  حکمس  بیٚیہِ  خداے  سٕندیٚن  پیغمبر  ہٕندِس  حُکمس،  پس  ہیوٚت  اَسہِ  تِہٕنزن  عملن  ہُنٛد  سخت  حساب  یعنی  تِہٕنزَو  کفرٕچو  کامیٚو  اندرٕہ  کٔر  نہٕ  اَسہِ  کانٛہہ  کٲمَہ  تِمن  معاف  بلکہ  کوٚر  سارِنٕے  کامیٚن  پٮ۪ٹھ  سزا  تجویز  بلکہ  کوٚر  اَسہِ  تِمن  سُہ  عذاب  یُس  نہٕ  تِمَو  وُچھمُتٕے  اوس۔"
  },
  {
    "verse_id": 9,
    "translation": "پس  ژُہ  تِمو  پننیٚن  یچھ  عملن  ہٕندِ  وبالُک  مزٕہ،  بیٚیہِ  اوس  تِہنزِ  کامہِ  ہُنٛد  انجام  تاوان  تہٕ  نقصان،  (یہِ  گوکھ  دنیاہس  اندر۔)"
  },
  {
    "verse_id": 10,
    "translation": "امہِ  علاوٕہ  چھُ  اللہ  تعالیٰ  ہن  تِہندِ  خٲطرٕ  تیار  تھوومُت  ٲخرتس  اندر  سخت  عذاب۔  وۅنۍ  ییٚلہِ  نافرمٲنی  ہُنٛد  عذاب  بوٗزوٕ  پَس  کھۅژِو  اللہ  تعالیٰ  ہس  اے  عقلہِ  والیو  یِمو  ایمان  اوٚنمُت  چھُو۔  کیازِ  ایمان  تہِ  چھُ  أتھۍ  منگان،  خدایس  کھۅژُن  گوٚو  کہ  تٔہنز  کٔرِو  فرماں  بردٲری،  اطاعت  و  فرماں  بردٲری  ہٕنز  طریق  ہاونہٕ  خٲطرٕ۔  سوٗز  اللہ  تعالیٰ  ہن  تۅہیہِ  کُن  اَکھ  نصیحت  نامَہ۔"
  },
  {
    "verse_id": 11,
    "translation": "سُہ  نصیحت  نامہٕ  ہیٚتھ  سوٗزُن  اَکھ  جلیلُ  القدر  پیغمبرَہ،  یُس  پران  تہٕ  بوزناوان  چھُ  تۅہیہِ  اللہ  تعالیٰ  سٕندۍ  آیات  ویژھنٲوِتھ۔  یُتھ  سُہ  پیغمبرِ  برحق  تِمن  لوٗکن  یِمو  ایمان  اوٚن  تہٕ  رٕژٕ  عملہٕ  کریٚکھ  کفرٕ  تہٕ  جہلہٕ  چو  تٲریکیو  منٛزٕ  کڈِ  ایمان  تہٕ  علم  و  عملہٕ  ہٕندِس  نوٗرس  کُن،  یُس  اَکَھہ  پژھ  کرِ  خدایس  بیٚیہِ  کرِ  رٕژٕ  عملہٕ  اللہ  تعالیٰ  واتناوِ  تَس  جنتہٕ  کیٚن  تِمن  باغن  منٛز  یِمَو  بوٚنۍ  کِنۍ  کَمہٕ  کَمہٕ  جویہِ  تہٕ  کۅلہٕ  آسن  پکان،  تِمنٕے  جنتن  منٛز  روزن  تِم  ہمیشہٕ  ابدُ  الآباد۔  بے  شک  اللہ  تعالیٰ  ہن  دِیُت  تَس  رُت  رزقَہ  ہمیشہٕ  پوشہِ  وُن۔"
  },
  {
    "verse_id": 12,
    "translation": "اللہ  تعالیٰ  گوٚو  سُہ  معبودِ  برحق  ییٚمۍ  ستھ  آسمان  پٲدٕہ  کٔرۍ  بیٚیہِ  کٔرِن  تِہٕندی  پٲٹھۍ  ستھ  زمین۔  (چنانچہ  صحیح  ترمذی یَس  منٛز  چھُ  حدیث  شریف  کہ  أکِس  زمینس  تل  چھُ  بیاکھ  زمین،  تتھ  تل  چھُ  تریٚیُم  زمین،  یِتھے  پٲٹھۍ  چھِ  اکھ  أکِس  تل  ستھ  زمین۔)  اللہ  تعالیٰ  سٕندۍ  احکامِ  تکلیفیہ  تہٕ  تکوینیہ  چھِ  یِمن  ستن  آسمانن  تہٕ  ستن  زمینن  منٛز  نٲزِل  سپدان۔  یُتھ  تۅہیہِ  معلوم  سپدِ  کہ  اللہ  تعالیٰ  چھُ  پرٛتھ  چیزس  پٮ۪ٹھ  قدرت  وول  بیٚیہِ  چھُ  اللہ  تعالیٰ  پرٛتھ  چیزس  اِحاطہٕ  کٔرِتھ  پننہِ  علمہٕ  سٍتۍ،  اَتھ  کُن  نظر  کٔرِتھ  چھُ  وٲجب  اللہ  تعالیٰ  ہس  اطاعت  تہٕ  فرماں  بردٲری  کرٕنۍ۔"
  }
]