[
  {
    "verse_id": 1,
    "translation": "ییٚلہِ  تۅہیہِ  نِشہِ  منافق  یِوان  چھِ،  دپان  چھِ  أسۍ  حض  چھِ  دِلہٕ  سٍتۍ  گوٲہی  دِوان  کہ  توٚہۍ  چھِو  بے  شک  پیغمبرِ  خدا۔  اللہ  تعالیٰ  ہَس  چھےٚ  یہِ  کتھ  معلومٕے  کہ  توٚہۍ  چھِو  تسٕندۍ  پیغمبر،  باوجودِ  آں  چھُ  اللہ  تعالیٰ  گوٲہی  دِوان  کہ  یِم  منافق  چھِ  یہِ  وَننس  اندر  بِالکل  اَپزِیٲرۍ  کہ  أسۍ  چھِ  دِلہٕ  سٍتۍ  گوٲہی  دِوان،  کیازِ  تِہٕنز  سۅ  گوٲہی  چھےٚ  محض  زیٚوِ  سٍتۍ،  دل  کہ  اعتقادٕ  نہٕ  کینٛہہ  تہِ۔"
  },
  {
    "verse_id": 2,
    "translation": "یِمو  لوٗکو  چھُ  قَسم  ہاوُن  کوٚرمُت  اَکھ  سِپرَہ  پنُن  مال  و  جان  بچاونہٕ  خٲطرٕ۔  (کیازِ  اظہارِ  کفرٕ  سٍتۍ  بَنہِ  تِہٕنز  حالت  تہِ  بیٚیَن  کٲفرن  ہٕنز  ہِش،  یِمن  سٍتۍ  تہِ  یِیہِ  جہاد  کٔرِتھ  قتل  و  غارت  کرنہٕ۔)  توپتہٕ  چَھ  یِہنزِ  اَتھ  لٲزمی  خرٲبی  سٍتۍ  بیاکھ  متعدی  خرٲبی  تہِ  کہ  تِم  چھِ  بیٚیَن  لوٗکن  تہِ  خداے  سٕنزِ  وَتہِ  کُن  یِنہٕ  نِشہِ  پتھ  رٹان،  بے  شک  یِہنزٕ  کامہِ  چھےٚ  سٮ۪ٹھاہ  خراب۔"
  },
  {
    "verse_id": 3,
    "translation": "تِمن  نسبت  یہِ  حُکم  چھُ  یَتھ  کُن  نظر  کٔرِتھ  کہ  تِمَو  لوٗکو  اوٚن  ظٲہر  پٲٹھۍ  گۅڈٕ  ایمان،  توپتہٕ  ییٚلہِ  پننیٚن  شیطانن  نِشہِ  گٔے،  تَتہِ  کریٚکھ  بیٚیہِ  کفرچہٕ  کامہِ،  أتھۍ  کُن  نظر  کٔرِتھ  آو  حکم  کرنہٕ  ﴿اِنّھم  سَاءَ  مَا  کَانُوا  یَعمَلون﴾  یعنی  یِہندِس  نِفاقس  کُن  نظر  کٔرِتھ،  اَمی  نفاق  کہ  سببہٕ  آیہِ  تِہندیٚن  دِلن  پٮ۪ٹھ  مۅہر  کرنہٕ،  پَس  چھَنہٕ  تِمن  پٔز  کتھ  فِکرِ  تران۔"
  },
  {
    "verse_id": 4,
    "translation": "بیٚیہِ  چھِ  تِم  ظٲہر  پٲٹھۍ  میچھہِ  تہٕ  مٔدرِ  کتھہٕ  کران،  چنانچہ  ییٚلہِ  ژٕ  وُچھہَکھ  تِم  ظٲہری  شان  و  شوکت  تہٕ  قد  و  قامت  وُچِھتھ  یِنے  بوزنہٕ  تِم  ژےٚ  جان  تہٕ  دل  پسند۔  بیٚیہِ  ییٚلہِ  تِم  کتھہٕ  ہیٚن  کرنہِ  سٮ۪ٹھاہ  فصاحت  تہٕ  شیرینی  سببہٕ  روزکھ  ژٕ  کَن  دٲرِتھ  تِہُنٛد  کلام  بوزنہِ،  مگر  یہِ  سورُے  چھُ  نیٚبٕرۍ  نیٚبٕرۍ  أندرٕ  نہٕ  حقیقتَہ  کینٛہہ،  تہٕ  تمی  چھُ  تِہُنٛد  حال  زن  تِم  موٚنڈۍ  چھِ  لَبہِ  سٍتۍ  ڈکھرٲوِتھ  آمٕتۍ  تھاونہٕ،  تن  و  توشس  اندر  جان  موٚٹۍ  موٚٹۍ  مگر  اندرٕ  بے  جان۔  (چونکہ  ایمان  و  اخلاص  نِشہِ  چھِ  تِم  بِالکل  خٲلی،  اَمہِ  سببہٕ  چھُکھ  پرٛتھ  وقتہٕ  اندیشہٕ  تہٕ  خطرٕہ  روزان  کہ  مسلمانن  مَا  سپدِ  سون  حال  معلوم  کٲنٛسہِ  شخصہٕ  سٕندِ  اطلاع  دِنہٕ  سٍتۍ  یا  اسہِ  متعلق  وحی  نٲزل  سپدَنہٕ  سٍتۍ،  تِم  نیٚرَن  اسہِ  سٍتۍ  تہِ  کٲفرن  ہٕنٛد  پٲٹھۍ  جہاد  کرنہِ  امی  خیال  مۅکھہٕ  چَھکھ  پرٛتھ  وقتہٕ  نَٹھ  تہٕ  تَھر  آسان۔)  تَمی  سببہٕ  چھِ  پرٛتھ  شورٕہ  تہٕ  کرٛیٚکہِ  وِزِ  اَدٕ  ٲسِتن  سۅ  یہِ  کُنہِ  سببہٕ  مگر  تِم  چھِ  خیال  کران  آیہِ  مَا  اَسی  کانٛہہ  بَلایَہ  وُکرِتھ۔  حقیقتس  اندر  چھِ  تِمے  تُہُندۍ  دشمن،  لہٰذا  بٔچِو  تِمن  نِشہِ،  ہوشیار  روٗزِو  پوٗرٕ،  تِہنزِ  کُنہِ  کتھہِ  پٮ۪ٹھ  مَہ  ٲسِو  اعتماد  کران۔  اللہ  تعالیٰ  گٲلِن  تِمن،  کوٚت  سَنَہ  چھِ  دینِ  حق  ترٛٲوِتھ  دوٗر  ژَلان۔  (تِہندِ  تکبر  و  شرارتٕچ  کیفیت  چھےٚ  یٔہے  کہ)"
  },
  {
    "verse_id": 5,
    "translation": "ییٚلہِ  وَننہٕ  چھُ  یِوان  تِمن  کہ  پٔکِو  یِیِو  رسول  کریم  صلی  اللہ  علیہ  وسلمن  نِشہِ،  تِم  منگن  مغفرت  خدایس  تُہندِ  خٲطرٕ،  تِم  چھِ  یہِ  بوٗزِتھ  پنٕنۍ  کلہٕ  پھِران  انکار  کرنہٕ  کِس  اندازس  منٛز۔  توٚہۍ  وُچھوٗکھ  تِم  کہ  تِم  چھِ  نصیحت  کروُنِس  نِشہِ  بُتھ  پِھران  تکبر  کٔرِتھ۔  (تِہندِ  کفرٕچ  حالت  ییٚلہِ  اَمہِ  قسمٕچ  چھےٚ۔)"
  },
  {
    "verse_id": 6,
    "translation": "لہٰذا  چھےٚ  تِہندِ  حقہٕ  دۅشوے  کتھہٕ  برابرے،  خواہ  توٚہۍ  تِہندِ  خٲطرٕ  مغفرت  مٔنگتو  یا  مَتہٕ  مٔنگتو۔  اللہ  تعالیٰ  کرِنہٕ  ہرگز  تِمن  مغفرت،  بے  شک  اللہ  تعالیٰ  چھُنہٕ  یِتھیٚن  نافرمان  لوٗکن  ہدایتُک  توفیق  دِوان۔"
  },
  {
    "verse_id": 7,
    "translation": "یِم  گٔے  نا  تِمے  یِم  ونان  چھِ  توٚہۍ  مَہ  کٔرِو  یِمن  مہاجرن  پٮ۪ٹھ  کینٛہہ  خرچ  تا  ایں  کہ  تنگ  دست  سپدِتھ  ژلن  یِم  پانے  ییٚمہِ  شہرٕ  منٛزٕ۔  یہِ  ونُن  یُہُند  چھُ  محض  جہالت  کیازِ  یِمن  چھَنہٕ  خبر  کہ  خداے  سٕندی  چھِ  آسمانن  تہٕ  زمینن  ہٕندۍ  سٲری  خزانہٕ  لیکن  منافقن  چھُنہٕ  فکرِ  تران۔"
  },
  {
    "verse_id": 8,
    "translation": "یِم  منافق  چھِ  ونان  یِتہِ  کہ  أسۍ  ییٚلہِ  مدینس  منٛز  واپس  واتَو،  توٚت  وٲتِتھ  کڈِ  ضرور  عزت  وول  شخص  ذلیل  شخصس۔  (یعنی  أسۍ  کڈوکھ  یِم  پردیسی  لوٗکھ  پننہِ  شہرِ  منٛزٕ  نیٚبر،  یِمن  دِمَو  نہٕ  أسۍ  بسنہٕ  پننِس  شہرس  منٛز۔  پَنٕنۍ  پان  کٔرِکھ  عزت  وٲلۍ،  مسلمان  مہاجر  کٔرِکھ  ذلت  وٲلۍ،  یِتہِ  ووٚنُکھ  محض  جہالت  سببہٕ۔)  بلکہ  چھُ  عزت  خاص  اللہ  تعالیٰ  ہَس  بِالذات  بیٚیہِ  تٔہندِس  پیغمبرس  بَواسطۂ  تعلق  بَاخدا،  بیٚیہِ  چھُ  عزت  مسلمانن  بَواسطۂ  تعلق  بَاخدا  وَ  رسولِ  خداؐ  مگر  منافق  چھِنہٕ  زانان  یہِ  کتھ،  بلکہ  چھُ  تِمن  نِشہِ  عزتُک  دارومدار  فٲنی  تہٕ  ناپائدار  چیزن  پٮ۪ٹھ۔  (حضرت  زید  بن  ارقمنؓ  ییٚلہِ  أمِس  عبد  اللہ  ابن  اُبی  سٕنزٕ  یِمہٕ  کتھہٕ  بوزٕ،  تِم  آے  درخدمت  حضرت  رسولِ  کریمؐ،  تِمو  اَننوو  سُہ  ناد  دِتھ  توپتہٕ  پُرٛژھہَس،  تٔمۍ  کوٚر  قَسم  ہٲوِتھ  صریح  انکار۔  لوٗکو  ہیٚتۍ  زید  ابن  ارقمسؓ  طعنہٕ  دِنۍ  بیٚیہِ  لٔگِکھ  کرنہِ  ٹسنہٕ،  تِم  سپٕدۍ  شرمندٕہ  تہٕ  نٲدم،  اتے  ییٚلہِ  سپٕدۍ  یِم  آیاتِ  کریمَہ  نٲزل،  نبی  کریم  صلی  اللہ  علیہ و سلمو  فرموو  زید  بن  ارقمس  کہ  خۅش  روز  چون  پوٚز  پٔزروو  اللہ  تعالیٰ  ہن۔)"
  },
  {
    "verse_id": 9,
    "translation": "اے  با  ایمانو!  تۅہیہِ  مَہ  کٔرِن  آوُر  تہٕ  غٲفل  مال  تہٕ  اولاد  تُہُنٛد  یعنی  دنیا  خداے  سٕندِ  یادٕ  نِشہِ  تہٕ  طاعتہٕ  نِشہِ  یعنی  دین  نِشہِ۔  (مُراد  چھُ  کہ  دنیاہس  اندر  مَہ  بوٚڈِو  تیوٗت  کہ  دین  چن  کامیٚن  اندر  سپدیٚو  خلل  واقع)  یُس  اکَھہ  تہِ  کرِ  تِم  لوٗکھ  سپدَن  نا  کام  تہٕ  تاون  زد۔  (کیازِ  دنیاہُک  نفع  تہٕ  فٲیدٕہ  چھُ  سورٕوُن  تہٕ  ختم  گژٕھہ وُن،  ٲخرتُک  ضرر  چھُ  ہمیشہٕ  روزوُن،  طاعات  و  عباداتو  اندرٕ  چھےٚ  اَکھ  عبادت  مال  خرچ  کرُن  خداے  سٕنزن  وَتن  اندر۔)"
  },
  {
    "verse_id": 10,
    "translation": "لہٰذا  کٔرِو  خرچ  تَمہِ  مالہٕ  اندرٕ  یُس  اَسی  تۅہیہِ  عطا  کوٚرمُت  چھُ  خداے  سٕنزن  وتن  اندر  تۅہیہِ  اندرٕ  کٲنسہِ  مرنُک  وقت  واتنہٕ  برٛونٛٹھ۔  تَمہِ  ساعتہٕ  لگہِ  دپنہِ  حسرت  و  تمنا  پٲٹھۍ،  اے  میانہِ  پروردگارٕ!  مےٚ  کونہٕ  دِژٲیتھ  ژےٚ  مہلت  تہٕ  فرصت  بیٚیہِ  کینٛہہ  کالَہ  تانۍ۔  تا  ایں  کہ  بٕتہِ  کرہا  صدقات  و  خیرات  بیٚیہِ  بنہا  بٕتہِ  نیکو  کارو  اندرٕ  مگر  تٔمۍ  سُنٛد  یہِ  حسرت  و  تمنا  کرُن  دِیہِ  نہٕ  تَس  کانٛہہ  فٲیدٕہ۔  (کیازِ)"
  },
  {
    "verse_id": 11,
    "translation": "اللہ  تعالیٰ  چھُنہٕ  کٲنسہِ  أکِس  مہلت  دِوان  ییٚلہِ  عمر  ختم  سپدنس  پٮ۪ٹھ  تٔمۍ  سٕندِ  مرنُک  وقت  واتان  چھُ۔  اللہ  تعالیٰ  ہَس  چھےٚ  پوٗرٕ  خبر  تَمہِ  سارِچی  یہِ  توٚہۍ  کران  چھِو۔"
  }
]