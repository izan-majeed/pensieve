[
  {
    "verse_id": 1,
    "translation": "توٚہۍ  فرمٲوِو  یا  رسول  اللہؐ  یِمن  مکہٕ  کیٚن  لوٗکن  کہ  مےٚ  کُن  آو  وحی  سوزنہٕ  کہ  جِنَو  اندرٕہ  أکۍ  جماعتن  بوٗز  میون  قرآنِ  مجید  پرُن  صبح  نٮ۪مازِ  اندر،  توپتہٕ  ییٚلہِ  تِم  جِن  واپس  پننِس  قومس  کُن  گٔے  تِمن  دوٚپُکھ  اَسہِ  بوٗز  اَکھ  عجیب  قرآنَہ۔"
  },
  {
    "verse_id": 2,
    "translation": "یُس  قرآن  سیٚز  وَتھ  ہاوان  چھُ،  پَس  کٔر  اَسہِ  تتھ  پَژھ،  اَسہِ  توٚر  فکرِ  کہ  معبوٗدِ  برحق  چھُ  کُنُے،  شریک  آسنہٕ  نِشہِ    منزہ  تہٕ  پاک،  وۅنۍ  ٹٔھہراوون  نہٕ  أسۍ  پننِس  پروردِگارس  کانٛہہ  اَکَھہ  شریک،  (توپتہٕ  کوٚر  تِمَو  جِنو  پانہٕ  وٲنۍ  تِمن  کتھن  ہُنٛد  تذکرٕہ۔)"
  },
  {
    "verse_id": 3,
    "translation": "بیٚیہِ  ووٚن  تِمَو  سٲنِس  پروردِگار  سُند  شان  چُھ  سٮ۪ٹھاہ  تھوٚد،  تٔمۍ  بنٲو  نہٕ  کانٛہہ  زنانَہ  پنٕنۍ  آشِنۍ،  نہ  بنٲوٕن  کانٛہہ  کوٗر  یا  نیٚچُو  پنُن۔"
  },
  {
    "verse_id": 4,
    "translation": "بیٚیہِ  ٲسۍ  ونان  تِم  جِن  اَسہِ  منٛز  یِم  احمق  تہٕ  نادان  چھِ  تِم  چھِ  ونان  خداے  سٕندِس  ذاتس  نسبت  تِمہٕ  کتھہٕ  یِمہٕ  تٔہندِ  شانہٕ  نِشہِ  دوٗر  چِھ  مثلاً  کلماتِ  شرکیہ  وغیرٕہ۔"
  },
  {
    "verse_id": 5,
    "translation": "اَسہِ  اوس  گۅڈٕ  خیال  کہ  انسان  تہٕ  جِن  وَنن  نہٕ  زانٛہہ  تہِ  خدایس  نسبت  اَپزٕہ  کتھہٕ،  (یعنی  چونکہ  اکثر  جن  تہٕ  انسان  ٲسۍ  شرک  بخدا  اَنان،  اَسہِ  گوٚو  خیال  یِیتِہو  شخصو  کِتھہٕ  پٲٹھۍ  آسہِ  اپزِس  پٮ۪ٹھ  اتفاق  کوٚرمُت،  تٔتھۍ  کُن  نظر  کٔرِتھ  کوٚر  اَسہِ  تہِ  تِہٕنزی  طریق  اختیار۔)"
  },
  {
    "verse_id": 6,
    "translation": "واریاہ  لوٗکھ  ٲسۍ  انسانو  اندرٕہ  یِم  پناہ  نِوان  ٲسۍ  جنو  اندرٕہ  کینژھو  لوٗکو  سٍتۍ،  تِموٕے  ہُرروو  تِمن  جِنن  نخوت  تہٕ  تکبر،  (ییٚمہِ  سٍتۍ  تِمَو  کفر  و  عناد  زیادٕہ  ہیوٚت  کَرُن۔)"
  },
  {
    "verse_id": 7,
    "translation": "بیٚیہِ  اوس  تِمو  انسانو  خیال  کوٚرمُت  یِتھہٕ  پٲٹھۍ  تۅہیہِ  تہِ  خیال  اوسُو  کوٚرمُت  کہ  اللہ  تعالیٰ  کرِ  نہٕ  ہرگز  کٲنسہِ  شخصس  دوبارٕہ  بیٚیہ  زندٕہ،  (مگر  یہِ  خیال  تہِ  سپُد  غلط  ثٲبت  بلکہ  سپُد  معلوم  کہ  مرنہٕ  پتہٕ  زندٕہ  سپدُن  چھُ  حق  تہٕ  پوٚز۔)  یا  گوٚو  معنی  کہ  تِمو  اوس  خیال  کوٚرمُت  تُہٕندۍ  پٲٹھۍ  کہ  آئندٕہ  سوزِ  نہٕ  اللہ  تعالیٰ  کٲنسہِ  پیغمبرس۔  (یِم  پیغمبر  از  تانۍ  آے  تہٕ  تِم  آے  مگر  وۅنۍ  سپُد  قرآنِ  مجیدٕ  سٍتۍ  معلوم  کہ  پروردِگارن  چھُ  سوٗزمُت  اَکھ  عظیمُ  الشان  پیغمبرَہ  یُس  لوٗکن  چھُ  فرماوان  کہ  توٚہۍ  سٲری  یِیِو  مرنہٕ  پتہٕ  بیٚیہِ  زندٕہ  کٔرِتھ  قبرو  اندرٕہ  تُلنہٕ،  توپتہٕ  یِیوِ  ذرٕہ  ذرُک  حساب  ہیٚنہٕ۔)"
  },
  {
    "verse_id": 8,
    "translation": "بیٚیہِ  کٔر  اَسہِ  ژھٲنڈ  گٲر  آسمانس،  اَسہِ  لوٚب  سُہ  پرٛتھ  طرفہٕ  بٔرِتھ  پہرٕہ  دارو  یعنی  محافظ  تہٕ  رٲچھ  کروُنیو  مَلکو  سٍتۍ  بیٚیہِ  وُچھ  اَسہِ  پرٛتھ  طرفہٕ  نار  ریٚہہ  نیران  یعنی  یِم  جن  آسمٲنی  خبرن  کَن  دِنہِ  کھسان  ٲسۍ  تِمن  چھِ  تِم  پہرٕہ  دار  مَلک  نارٕہ  ریہَو  سٍتۍ  دوٗر  تہٕ  دفع  کران۔"
  },
  {
    "verse_id": 9,
    "translation": "بیٚیہِ  أسۍ  ٲسۍ  برونٛٹھ  آسمان  چہِ  خبرٕ  بوزنہٕ  خٲطرٕ  بعضے  جاین  پٮ۪ٹھ  روزان  تہٕ  ٹٔھہران،  مگر  وۅنۍ  یُس  تِمہٕ  خبرٕ  بوزنہِ  کھسان  چھُ  سُہ  چھُ  تتہِ  پننہِ  خٲطرٕ  اَکھ  نارٕہ  ریٚہَہ  تیار  لبان۔  (یِمہٕ  خبرٕ  بوزنہِ  بند  سپدنہِ  سَپُد  بٲعث  یِمن  جِنن  ہٕندِ  اوٚت  مکہ  شریف  واتنُک  کیازِ  تِمن  اوس  بوزنہٕ  یِوان  کہ  کیاہ  تانۍ  واقعہ  چھُ  دنیاہس  اندر  سپُدمُت  ییٚمہِ  سببہٕ  أسۍ  چھِ  یِوان  خبرٕ  بوزنہٕ  نِشہِ  دوٗر  کرنہٕ۔  امہِ  کہ  تحقیقات  خٲطرٕ  آسہٕ  جِنو  مختلف  جمٲعژٕہ  دنیاہس  اندر  پرٛتھ  طرفہٕ  سوزنہٕ  خٲطرٕ  مقرر  کٔرَمژٕ۔  یہٕ  جماعت  یۅسہٕ  مکہ  شریفس  منٛز  وٲژ  تِمن  سپُد  معلوم  کہ  بعثتِ  حضرتِ  پیغمبر  آخرُ  الزمانؐ  بیٚیہِ  نزولِ  قرآنے  چھُ  سپُدمُت  تِہندِ  دوٗر  سپدنُک  آسمانن  ہٕندیٚو  کِنارو  نِشہِ  تمیُک  سبب۔)"
  },
  {
    "verse_id": 10,
    "translation": "بیٚیہِ  ٲسۍ  ونان  تِم  جن  اَسہِ  چَھنہٕ  خبر  کہ  ییٚمِس  نٔوِس  پیغمبرسؐ  سٕندِ  سوزنہٕ  سٍتۍ  چَھا  زمین  کیٚن  لوٗکن  کانٛہہ  تکلیفَہ  واتناونُک  ارادٕہ  خدایس  کِنہٕ  تِہندۍ  پروردِگارن  چھُ  یوٚژھمُت  تِہندِ  خٲطرٕ  سیٚزِ  وَتہِ  پٮ۪ٹھ  اَنُن  تہٕ  رٕژ  وَتھ  ہاوٕنۍ۔"
  },
  {
    "verse_id": 11,
    "translation": "بیٚیہِ  ٲسۍ  وَنان  تِم  جِن  کہ  اَسہِ  منٛزٕہ  ٲسۍ  گۅڈٕہ  پٮ۪ٹھہٕ  نیکو  کار  تہٕ  بعضے  تَمہِ  ورٲے  بیٚیہِ  طریقٕکۍ  لوٗکھ،  أسۍ  ٲسۍ  مختلف  وتن  پٮ۪ٹھ  پکان۔"
  },
  {
    "verse_id": 12,
    "translation": "بیٚیہِ  ووٚن  تِمَو  جِنو  کہ  اَسہِ  اوس  خیالس  منٛز  کہ  أسۍ  ہیٚکون  نہٕ  اللہ  تعالیٰ  زمین  کِس  کُنہِ  حِصس  منٛز  روٗزِتھ  ہارنٲوِتھ  تہٕ  عٲجِز  کٔرِتھ۔  نَہ  ہیٚکون  سُہ  عٲجز  کٔرِتھ  کُنہِ  صورتس  منٛز  زمین  ورٲے  کُنہِ  جایہِ  مثلاً  آسمانس  کُن  ژلنہٕ  سٍتۍ۔"
  },
  {
    "verse_id": 13,
    "translation": "اسہِ  ییٚلہِ  بوٗز  ہدایتٕچ  کتھ  اَسہِ  کٔر  تتھ  پژھ،  یُس  وۅنۍ  سٲنۍ  پٲٹھۍ  پننِس  خدایس  پژھ  کرِ  سُہ  کھۅژٕ  نہٕ  کُنہِ  قسمہٕ  چہِ  کمی  نہ  کُنہِ  قسمٕہ  چہِ  زیادتی  یعنی  تٔمِس  چھُنہٕ  کانٛہہ  خطرٕہ۔  (تٔہنزَو  رٕژَو  عَملو  اندرٕہ  کیا  روزِہے  کانٛہہ  عمل  درج  سپدنہٕ  ورٲے  یا  کانٛہہ  گناہ  کیا  یِیہِ  ہے  لیٚکھنہٕ  زیادٕہ۔)"
  },
  {
    "verse_id": 14,
    "translation": "بیٚیہِ  زون  تِمَو  جِنو  اَسہِ  منٛز  چھِ  بعضے  مسلمان  سپٕدۍمٕتۍ،  بیٚیہِ  چھِ  اَسہِ  منٛز  بعضے  جِن  بدستور  وَتہِ  نِشہِ  ڈٔلمٕتۍ  تہٕ  نافرمان۔  وۅنۍ  یِمو  اسلام  اوٚن  تِمو  ژھٲنڈ  سیٚزرٕچ  وَتھ  ییٚمہِ  پٮ۪ٹھۍ  پٔکِتھ  تِمن  ثواب  حٲصل  سپدِ۔"
  },
  {
    "verse_id": 15,
    "translation": "وۅنۍ  یِمَو  سیٔزِ  وَتہِ  نِشہِ  ژٔلِتھ  نافرمٲنی  کٔر  تِم  سپٕدۍ  جہنمُک  زِیُن  تہٕ  کاٹھ۔  (یوٚت  تام  گوٚو  ختم  جِنن  ہُنٛد  کلام،  اَمہِ  پتہٕ  چھُ  اللہ  تعالیٰ  فرماوان  توٚہۍ  فرمٲوِیوٗکھ  حض  یا  رسول  اللہؐ  کہ  بیٚیہِ  آو  مےٚ  کُن  وحی  سوزنہٕ  کہ)"
  },
  {
    "verse_id": 16,
    "translation": "ہرگاہ  یِم  شہرِ  مکٕکۍ  لوٗکھ  سیٔزِ  وَتہِ  پٮ۪ٹھ  قٲیِم  روزہن  تیٚلہِ  چاوہوکھ  تہٕ  سیراب  کَرہوکھ  أسۍ  تِم  گُتلہِ  آبہٕ  یعنی  آبِ  وٲفر  سٍتۍ۔"
  },
  {
    "verse_id": 17,
    "translation": "یُتھ  أسۍ  تِمن  امتحان  تہٕ  آزمٲیش  کرہَو  (کہ  تِم  چَھا  شکر  گزار  تہٕ  فرماں  بردار  کِنہٕ  نافرمان  تہٕ  ناشکر  گزار  مگر  چونکہ  تِمو  کوٚر  ایمان  اننہٕ  بدل  اعراض  تہٕ  انکار،  تَمہِ  سببہٕ  گٔے  تِم  مبتلا  قحطس  تہٕ  درٛاگس۔  کفر  و  انکارُک  یہِ  سزا  چھُنہٕ  خاص  مکہٕ  کیٚن  لوٗکن  سٍتی  بلکہ)  یُس  اکَھہ  پننِس  پروردِگار  سٕندِ  یادٕ  نِشہِ  یعنی  ایمان  و  طاعتہٕ  نِشہِ  بُتھ  پِھرِ  تَس  واتناوِ  اللہ  تعالیٰ  سخت  عذابس  اندر۔"
  },
  {
    "verse_id": 18,
    "translation": "بیٚیہِ  آو  مےٚ  کُن  وحی  سوزنہٕ  کہ  یِمہٕ  مسجدٕ  چھےٚ  تِمہٕ  سارے  چھےٚ  خداے  سٕنزے،  معبودِ  برحق  سٕنزے،  عبادت  خٲطرٕ  خاص  آمژٕ  کرنہٕ،  پَس  مَہ  کٔرِو  تَس  سٍتۍ  بیٚیہِ  کٲنسہِ  ہٕنز  عبادت  یِمن  مسجدن  اندر۔  (نہ  گژِھہ  مسجدن  اندر  تَس  ورٲے  بیٚیہِ  کٲنسہِ  مخلوقس  آلو  دِیُن  حاجتو  خٲطرٕ۔  بعضے  مفسرو  فرموو  مساجد  اندرٕ  چھُ  مُراد  اعضاے  سجدٕہ  یعنی  سجدٕکۍ  تان۔  کلہٕ  یتھ  منٛز  ڈیکہٕ  تہٕ  نَس  تہِ  چھےٚ،  بیٚیہِ  اَتھہٕ  زٕہ،  بیٚیہِ  کوٚٹھۍ  زٕہ،  بیٚیہِ  کھۅر  زٕہ۔  یِمے  گٔے  ستھ  تان  یِمو  سٍتۍ  سجدٕہ  یِوان  چھُ  دِنہٕ۔  یِم  ستھ  تان  چھِ  خداے  سٕندی  یِمو  ستو  تانو  سٍتۍ  گژِھہ  نہٕ  عبادت  کرٕنۍ  خدایس  ورٲے  بیٚیہِ  کٲنسہِ  ہٕںز۔)"
  },
  {
    "verse_id": 19,
    "translation": "بیٚیہِ  آو  مےٚ  کُن  وحی  سوزنہٕ  کہ  ییٚلہِ  خداے  سُند  بندۂ  خاص  یعنی  محمدؐ  خداے  سٕنز  بندگی  کرنہٕ  خٲطرٕہ  یا  قرآنِ  مجید  پرنہٕ  خٲطرٕہ  تھوٚد  وۅتھان  چھُ  تَمہِ  ساعتہٕ  ہیوٚت  جِنو  تِمن  أندۍ  أندۍ  ہجوم  کٔرِتھ  جمع  سپدُن۔  یا  ٲسۍ  لوٗکھ  تَمہِ  ساعتہٕ  جمٲژَو  جمٲژَو  سَمُن  ہیٚوان،  با  ایمان  ٲسۍ  سمان  شوقہٕ  ذوقہٕ  سان  قرآنِ  مجید  بوزنہٕ  خٲطرٕہ۔  کٲفر  ٲسۍ  عِناد  و  عداوتہٕ  سببہٕ  ہجوم  کٔرِتھ  یِوان  مجلسہِ  اندر  خلل  تراونہٕ  خٲطرٕہ۔"
  },
  {
    "verse_id": 20,
    "translation": "توٚہۍ  فرمٲوِو  یا  رسول  اللہؐ  یہِ  کتھ  کہ  بہٕ  چھُس  صرف  پننِس  پروردِگارٕ  سٕنز  عبادت  کران،  بہٕ  چھُس  نہٕ  تَس  کانٛہہ  اَکَھہ  شریک  ٹٔھہراوان۔  (یہِ  کتھ  گٔیہِ  توحیدس  متعلق)"
  },
  {
    "verse_id": 21,
    "translation": "یِتہِ  فرمٲوِیوٗکھ  رسالتس  متعلق  کہ  بہٕ  چھُس  فقط  خداے  سٕندۍ  احکام  تہٕ  پیغامات  واتناوُن۔  بہٕ  چھُس  نہٕ  مٲلک  تہٕ  اختیارٕ  وول  نَہ  تُہندِ  ضرِرُک  نَہ  تُہندِ  نفع  و  خیرُک  نَہ  تُہندِ  ہدایتُک۔  (تِم  چھِ  تۅہیہِ  ونان  ہرگاہ  توٚہۍ  واقعی  پیغمبر  چِھوِ  تیٚلہِ  ہٲوِو  اَسہِ  فلٲنۍ  فلٲنۍ  معجزٕہ۔  توٚہۍ  فرمٲوِیوٗکھ  کہ  مےٚ  تِمن  چیزن  ہُنٛد  اختیار  پانس  اَتھہِ  چُھنہٕ،  یہِ  سورُے  چھُ  خداے  سٕندِسٕے  اختیارس  اندر۔  بیٚیہِ  ٲسۍ  کٲفر  وَنان  کہ  أسۍ  مانو  تُہٕنز  رسالت  ہرگاہ  توٚہۍ  مضمونِ  توحیدس  بیٚیہِ  قرآنِ  مجیدس  منٛز  کُنہِ  قسمہٕ  کینٛہہ  تغیر  و  تبدیل  کٔرِو۔)"
  },
  {
    "verse_id": 22,
    "translation": "تَمِیُک  جواب  فرمٲوِیوکھ  توٚہۍ  ہرگاہ  خدا نخواستہٕ  بہٕ  یِژھ  کٲم  کرٕ  تیٚلہِ  ہیٚکہِ  نہٕ  مےٚ  کانٛہہ  اَکَھہ  خداے  سٕندِ  غضبہٕ  تہٕ  عذابہٕ  نِشہِ  نجات  تہٕ  پناہ  دِتھ،  نہ  ہیٚکہٕ  بٕہ  تَس  ورٲے  بیٚیہِ  کٲنسہِ  نِشہِ  لٔبِتھ  کانٛہہ  چھپن  جایَہ۔  (میٲنۍ  کٲم  چھَنہٕ  کینٛہہ  تہِ۔)"
  },
  {
    "verse_id": 23,
    "translation": "مگر  واتناوُنۍ  خداے  سٕندِ  طرفہٕ  تٔہندۍ  احکام  بیٚیہِ  تٔہندۍ  پیغامات  لوٗکن  یعنی  پیغمبر  سٕنز  کٲم  چھےٚ  احکامِ  الہٰی  لوٗکن  نِشہِ  واتناوُنۍ  تغیر  و  تبدیل  ورٲے،  یِم  لوٗکھ  نافرمانی  کرن  خداے  سٕنز  بیٚیہِ  تٔہندِس  پیغمبر  سٕنز  یعنی  تٔہندۍ  احکام  مانن  نہٕ،  پس  چھُ  یقیناً  تِہندِ  سزا  خٲطرٕ  نارِ  جہنم،  (یتھ  منٛز  تِم  ہمیشہِ  ہمیشہِ  روزن،  یِمن  کٲفرن  چھُنہٕ  اَز  یقین  یِوان  اَمِیُک  مگر  یِمن  یِیہِ  نہٕ  یقین۔)"
  },
  {
    "verse_id": 24,
    "translation": "یوٚتانۍ  سُہ  عذاب  وُچھن  چنانچہ  ییٚلہِ  تِم  سُہ  عذاب  وُچھن  ییٚمیُک  تِمن  وعدٕہ  تھاونہٕ  یِوان  چھُ  تَمہِ  ساعتہٕ  زانن  تِم  کٔمۍ  سٕندۍ  مددگار  چھِ  کمزور  بیٚیہِ  کٔمۍ  سٕنز  جماعت  چھےٚ  کم  تعدادٕ  کِنۍ۔  (وۅنۍ  یِم  تۅہیہِ  قیامتُک  وقت  پرٛژھان  چِھ  بطورِ  انکار)"
  },
  {
    "verse_id": 25,
    "translation": "توٚہۍ  فرمٲوِو  تِمن  مےٚ  چَھنہٕ  خبر  ییٚمہِ  عذابُک  تۅہیہِ  وعدٕہ  تھاونہٕ  یِوان  چھُ  سُہ  چَھا  نزدیک  یِنہٕ  وول  کِنہٕ  میٲنۍ  پروردِگارن  چھُ  تَمہِ  خٲطرٕہ  کانٛہہ  زِیوٗٹھ  مُدتَہ  مقرر  کوٚرمُت،  (تمِیُک  خاص  تہٕ  مُعین  وقت،  یہِ  گوٚو  علمِ  غیب،  یہِ  زانہِ  سُے  یوت  کیازِ  سُے  چھُ)"
  },
  {
    "verse_id": 26,
    "translation": "سورُے  سِر  تہٕ  پوٗشیدٕہ  چیز  زانہٕ  وُن،  سُہ  چھُنہٕ  پننہِ  اَمہِ  قٕسمہٕ  چہِ  پوٗشیدٕہ  کتھہٕ  کٲنسہِ  نِشہِ  باوان۔"
  },
  {
    "verse_id": 27,
    "translation": "مگر  چھُ  باوان  تہٕ  مطلع  کران  پننِس  کٲنسہِ  برگزیدٕہ  پیغمبرس۔  (سُتہِ  چھُ  یِتھہٕ  پٲٹھۍ  خاص  أکِس  طریقس  اندر  تَس  مطلع  کران  کہ)  تَس  پیغمبرس  پتہٕ  برونٹھ  بلکہ  پرٛتھ  طرفہٕ  چِھ  سُہ  وحی  نٲزل  کرنہٕ  کہ  وقتہٕ  محٲفظ  ملٲیکن  ہُنٛد  بروقت  پہرٕہ  سوزان۔  (یِم  نہٕ  شیطانس  تتھ  نکھہٕ  چھِ  دِوان  پکنہٕ،  چنانچہ  تِمن  شیطانن  چھُنہٕ  ممکِنٕے  سپدان  تتھ  وحی  یَس  کُن  اَنوکھ  یا  کُنہِ  قسمہٕ  وسوسہٕ  تراونُک۔  حضرت  عبد  اللہ  ابن  عباسؓ  چھِ  روایت  کران  کہ  نبی  کریم  صلی  اللہ  علیہ  وسلمس  ٲسۍ  ژور  مَلک  مستقل  اَمہِ  حفاظت  خٲطرٕہ،  یہِ  انتظام  چھُ  اَمہِ  مۅکھہٕ  کرنہٕ  یِوان۔)"
  },
  {
    "verse_id": 28,
    "translation": "یُتھ  اللہ  تعالیٰ  ہس  ظٲہری  طور  معلوم  سپدِ  کہ  یِم  ملٲیک  وحی  ہیٚتھ  سوزنہٕ  آمٕتۍ  ٲسۍ  تِمو  واتنٲوۍ  پننِس  پروردِگارٕ  سٕندۍ  پیغامات  پیغمبرِ  برحقس  نِشہِ۔  وتہِ  منٛز  سپٕز  نہٕ  کٲنسہِ  ہٕنز  مداخلت۔  اللہ  تعالیٰ  چھُ  یِمن  پہرٕہ  دار  ملٲیکن  ہٕندیٚن  احوالن  احاطہٕ  کٔرِتھ،  اَمہِ  خٲطرٕہ  چھِ  اللہ  تعالیٰ  ہن  تِمے  پہرٕہ  دار  مقرر  کٔرِمٕتۍ  یِم  اَمہِ  کامہِ  خٲطرٕ  موزون  و  منٲسب  چھِ  بیٚیہِ  یِم  اَمہِ  کامہِ  ہٕندۍ  پوٗرٕ  اہل  چھِ۔  بیٚیہِ  چھِ  اللہ  تعالیٰ  ہس  پرٛتھ  چیزٕچ  گرنٛد  معلوم۔  (لہٰذا  چھِ  وحی یِکۍ  سٲری  اجزا  اَکہِ  اَکہِ  تَس  معلوم،  سُہ  چھُ  تِمن  سارِنٕے  اجزاہن  پوٗرٕ  حفاظت  تہٕ  رٲچھ  کران۔  ملٲیکن  تہٕ  پیغمبرن  ہٕنزن  ذہنس  اندر  لفظ  یَسعلُک  وننہٕ  سٍتۍ  چھِ  شیطانن  ہٕنزِ  استراق  سمعت  تہٕ  التباسہٕ  نِشہِ  حفاظت،  لفظ  واحاطہ  بیان  کرنہٕ  سٍتۍ  چھےٚ  حفاظت  ییٚمہِ  اعتبارٕہ  کہ  ذرائع  و  وسائل  یِم  چھِ،  تِمن  چھےٚ  خداے  سٕنز  حفاظت،  و  احصیٰ  بیان  کرنہٕ  سٍتۍ  چھےٚ  حفاظت  اَز  نِسیان  و  ذہول  مرسل  الیہ  سندِ  حقہٕ،  لہٰذا  چھِ  گۅڈٕہ  پٮ۪ٹھہٕ  اَند  تانۍ  سارِنٕے  حفاظتن  ہُنٛد  رعایت  تھاونہٕ  آمُت۔  حٲصل  چھُ  ییٚتہِ  نَس  کہ  قیامت  کہ  تعینُک  علم  آسُن،  یہِ  چھُنہٕ  نبوت  کیو  علومو  أندرٕہ،  لہٰذا  اَمیُک  علم  نہ  آسُن  چھُنہٕ  نبوتس  پٮ۪ٹھ  کانٛہہ  ناکارٕہ  اثر  تراوان  یا  تمیُک  علم  نہ  آسنس  چھُنہٕ  لٲزم  کہ  سُہ  سپدِنہٕ  واقع  پننِس  وقتس  تہٕ  موقعس  پٮ۪ٹھ،  البتہ  علومِ  نبوّت  یِم  چھِ  تِم  چھِ  مستقل  تہٕ  مقصود  بِا  الذّات  علوم۔  تِمے  علوم  لوٗکن  نِشہِ  واتناونہٕ  خٲطرٕہ  آو  پیغمبرِ  برحقؐ  سوزنہٕ۔  تِمے  علوم  کٔرِو  توٚہۍ  حٲصل،  تِموٕے  سٍتۍ  سپدِو  توٚہۍ  مستفید۔  تِمَو  علومو  ورٲے  باقی  علوم  حٲصل  کرنُک  خیال  ترٲوِو،  تتھ  منٛز  چھُنہٕ  تۅہیہِ  کانٛہہ  فٲیدٕہ۔)"
  }
]