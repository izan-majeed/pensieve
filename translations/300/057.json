[
  {
    "verse_id": 1,
    "translation": "اللہ  تعالیٰ  سٕنز  تسبیح  چھےٚ  کٔرمٕژ  پرٛتھ  تٔمۍ  چیزن  یُس  زمینس  تہٕ  آسمانن  منٛز  چُھ،  سُے  چُھ  غٲلب  تہٕ  حکمت  وول۔"
  },
  {
    "verse_id": 2,
    "translation": "زمین  و  آسمانن  ہٕندِ  سلطنتُک  مٲلِک  چُھ  سُے،  زندگی  چُھ  بخشان  تہٕ  موت  چُھ  دِوان،  تہٕ  پرٛتھ  چیزس  پیٚٹھ  چُھ  قدرت  تھاوان۔"
  },
  {
    "verse_id": 3,
    "translation": "سُے  چُھ  اوّل  تہِ  تہٕ  ٲخر  تہِ،  تہٕ  ظٲہر  تہِ  چُھ  تہٕ  بٲطن  تہِ،  ﴿یعنی  ییٚلہِ  کِہِنۍ  اوس  نہٕ  تیٚلہِ  اوس  سُے،  تہٕ  ییٚلہِ  کِہٕنۍ  روزِ  نہٕ  تیٚلہِ  روزِ  سُے۔  سُہ  چُھ  سارِوٕے  ظٲہرو  کھۅتہٕ  کھٔسِتھ  ظٲہر،  تِکیازِ  دُنیاہس  منٛز  یِکینژھاہ  تہِ  ظہور  چُھ،  سُہ  چُھ  تٔمۍ  سٕندِنٕے  صفاتن  تہٕ  افعالن  ہُند  تہٕ  تٔمۍ  سٕندی  نوٗرُک  ظہور،  تہٕ  سُہ  چُھ  پرٛتھ  بٲطن  کھۅتہٕ  کھٔسِتھ  بٲطن،  تِکیازِ  حواسَو  سٍتۍ  تٔمۍ  سٕنز  ذات  محسوس  کرٕنۍ  چُھ  درکنار،  عقل  و  فکر  تہٕ  خیال  تام  ہیٚکہِ  نہٕ  تٔمۍ  سٕنز  حقیقت  تہٕ  طرز  لٔبِتھ﴾  تہٕ  تس  چُھ  پرٛتھ  چیزُک  علم۔"
  },
  {
    "verse_id": 4,
    "translation": "سُے  چُھ  ییٚمۍ  سٲری  آسمان  تہٕ  زمین  شیٚن  دۅہن  منٛز  پٲدٕ  کٔرۍ،  تہٕ  پتہٕ  سپُد  عرشس  پیٚٹھ  جلوہ  گر۔  تٔمۍ  سٕندِس  عِلمس  منٛز  چُھ،  یِکینژھاہ  زمینس  منٛز  گژھان  چُھ  تہٕ  یِکینژھاہ  امہِ  منٛزٕ  نیران  چُھ،  تہٕ  یِکینژھاہ  آسمانہٕ  پیٚٹھہٕ  وسان  چُھ  تہٕ  یِکینژھاہ  اَتھ  منٛز  کھسان  چُھ۔  ﴿دوٚیِمیٚن  لفظن  منٛز  وَنو  زِ  سُہ  چُھنہٕ  محض  کُلیاتن  ہُندُے  یوت  عٲلم  کینہہ  بلکہ  چُھس  جُزیاتن  ہُند  تہِ  علم۔  اکھ  اکھ  دانہٕ  یُس  تہن  تل  گژھان  چُھ،  اکھ  اکھ  ؤتھٕر  تہٕ  کوٚٹ  یُس  زمین  منٛزٕ  پھٹان  چُھ،  روٗدُک  اکھ  اکھ  قطرٕہ  یُس  آسمانہٕ  وَسان  چُھ  تہٕ  بُخاراتن  ہُند  پرٛتھ  مقدار  یُس  سمندرَو  تہٕ  جھِیٖلَو  پیٚٹھہٕ  ؤتھِتھ  آسمانس  کُن  کھسان  چُھ،  چُھ  تس  درنظر۔  تس  چھےٚ  پے  زِ  کُس  دانہٕ  کتھ  جایِہ  چُھ  زمینس  منٛز،  توَے  چُھ  سُہ  تتھ  پھاٹوِتھ  کوٚٹ  کڑان  تہٕ  تتھ  چُھ  پرورش  کٔرِتھ  پھانپھلاوان۔  تس  چھےٚ  پے  زِ  بخاراتن  ہُند  کوٗتاہ  مقدار  کمہِ  جایِہ  پیٚٹھہٕ  چُھ  ووٚتھمُت  تہٕ  کوٚت  چُھ  ووتمُت،  تیٚلی  چُھ  سُہ  تِمن  سارِنٕے  جمع  کٔرِتھ  اوٚبُر  بناوان  تہٕ  زمین  کیٚن  مختلف  حِصّن  منٛز  بٲگرٲوِتھ  چُھ  پرٛتھ  جایِہ  حسابہٕ  سان  روٗد  تراوان۔﴾  سُہ  چُھ  تۅہیِہ  سٍتۍ  ییٚتہِ  توٚہۍ  چِھو۔  یۅسہٕ  کٲم  تہِ  کران  چِھو  تتھ  چُھ  سُہ  وچھان۔"
  },
  {
    "verse_id": 5,
    "translation": "سُے  چُھ  زمین  تہٕ  آسمانن  ہٕنزِ  بادشٲہی  ہُند  مٲلِک،  تہٕ  سٲری  معاملات  چِھ  فٲصلہٕ  خٲطرٕ  تٔسۍ  کُن  رجوع  یِوان  کرنہٕ۔"
  },
  {
    "verse_id": 6,
    "translation": "سُے  چُھ  رٲژ  کران  دۅہس  منٛز  تہٕ  دۅہس  کران  رٲژ  منٛز  دٲخل،  تہٕ  دِلن  منٛز  پوشیدٕ  راز  تام  چُھ  زانان۔"
  },
  {
    "verse_id": 7,
    "translation": "ایمان  أنِو  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  پیٚٹھ۔  ﴿یتھ  جایِہ  چُھنہٕ  ایمان  اَننہٕ  نِشہِ  مُراد  محض  زبٲنۍ  زبٲنۍ  اسلامُک  اقرار  بلکہ  چُھ  پزِ  دِلہٕ  ایمان  اَنُن﴾  تہٕ  خرچ  کٔرِو  تِمو  چیزو  منٛزٕ  یِمن  پیٚٹھ  تٔمۍ  توٚہۍ  خلیفہٕ  چِھنو  بنٲوِمٕتۍ۔  یِم  لُکھ  تۅہیِہ  منٛزٕ  ایمان  اَنن  بیٚیہِ  کرن  مال  خرٕچ،  تِہندِ  خٲطرٕ  چُھ  بوٚڈ  اَجر۔"
  },
  {
    "verse_id": 8,
    "translation": "تۅہیِہ  کیا  چُھو  گوٚمُت  زِ  توٚہۍ  چِھو  نہٕ  خُدایس  پیٚٹھ  ایمان  انان  حالانکہ  رسولؐ  چُھو  تۅہیِہ  پننِس  ربّس  پیٚٹھ  ایمان  اَنٕنچ  دعوت  دِوان۔  ﴿یتھ  جایِہ  تہِ  چُھ  ایمان  اننہٕ  نِشہِ  مُراد  پزِ  دِلہٕ  ایمان  اَنُن﴾  تہٕ  تٔمۍ  چُھنَو  تۅہیِہ  عہد  ہیوٚتمُت،  ﴿یعنی  اطاعتُک  وعدٕہ﴾  اگر  توٚہۍ  پٔزۍ  پٲٹھۍ  مانن  وٲلۍ  چِھو۔"
  },
  {
    "verse_id": 9,
    "translation": "سُہ  چُھ  اللہ  تعالیٰ  ہٕے  یُس  پننِس  بندس  پیٚٹھ  چُھ  صاف  صاف  آیات  نٲزِل  کران۔  تاکہِ  تۅہیِہ  اَنیو  اَنہِ  گٹو  منٛزٕ  کٔڑِتھ  گاشس  کُن،  تہٕ  حقیقت  چھےٚ  یِہ  زِ  اللہ  تعالیٰ  چُھ  تۅہیِہ  پیٚٹھ  سیٚٹھاہ  شفیق  تہٕ  مہربان۔"
  },
  {
    "verse_id": 10,
    "translation": "ٲخر  کیا  وجہ  چُھ  زِ  توٚہۍ  چِھو  نہٕ  اللہ  تعالیٰ  سٕنزِ  وَتہِ  منٛز  خرچ  کران،  حالانکہ  زمینُک  تہٕ  آسمانن  ہُند  میراث  چُھ  خُداے  سٕندِی  خٲطرٕ۔  ﴿اتھ  چِھ  زٕہ  مطلب۔  اکھ  یِہ  زِ  مال  چُھنہٕ  ہمیشہ  تۅہیِہ  نِشہِ  روزن  وول،  اکہِ  دۅہ  چُھو  لازِماً  تۅہیِہ  یِہ  ترٲوِتھ  گژُھن  تہٕ  اللہ  تعالیٰ  ہٕے  چُھ  اَمِیُک  وٲرث  بنن  وول۔  بیاکھ  مطلب  چُھس  یِہ  زِ  اللہ  تعالیٰ  سٕنزِ  وَتہِ  منٛز  گژھیو  نہٕ  تۅہیِہ  مال  خرچنہٕ  وِزِ  کُنہِ  غریبی  تہٕ  تنگ  دستی  ہُند  اندیشہ  لاحق  گژُھن،  تِکیازِ  یَس  خُداے  سٕندِ  خٲطرٕ  توٚہۍ  یِہ  خرچ  کٔرِو  سُہ  چُھ  زمین  و  آسمان  کیٚن  تمام  خزانن  ہُند  مٲلِک،  تس  نِشہِ  اوسنہٕ  تۅہیِہ  دِنہٕ  خٲطرٕ  بس  یُتُے  کینہہ  یُس  تۅہیِہ  تٔمۍ  دِیتمُت  چُھنَو،  بلکہ  ہیٚکیو  سُہ  تۅہیِہ  پگاہ  امہِ  کھۅتہٕ  واریاہ  زیادٕہ  دِتھ﴾  تۅہیِہ  منٛزٕ  یِم  لُکھ  فتح  حٲصل  سپدَنہٕ  پتہٕ  خرچاون  تہٕ  جہاد  کرن،  تِم  ہیٚکن  نہٕ  زانٛہہ  تِمن  لُکن  برابر  سپدِتھ  یِمو  فتح  حٲصل  گژھنہٕ  برونٛہہ  خرچوومُت  تہٕ  جہاد  کوٚرمُت  چُھ۔  تِہُند  درجہ  چُھ  تِمو  کھۅتہٕ  کھٔسِتھ  یِمو  پوٚتُس  خرچوو  تہٕ  جہاد  کوٚر،  اگرچہ  خداین  چِھ  دۅشوٕنۍ  سٍتۍ  رٕتۍ  وعدٕہ  کٔرِمٕتۍ  ﴿اَمہِ  نِشہِ  سپُد  معلوم  زِ  ییٚلہِ  تہِ  زانٛہہ  اسلامس  پیٚٹھ  سُہ  وقت  یِیہِ  یتھ  منٛز  کُفر  تہٕ  کٲفرن  ہُند  پوتُر  گوٚب  آسہِ  تہٕ  بظٲہر  آسن  نہٕ  اسلام  کہ  غلبٕکۍ  آثار  دوٗر  دوٗر  تام  نظرِ  گژھان،  اَمہِ  وقتہٕ  یِم  لُکھ  اسلام  کہ  حمایت  خٲطرٕ  پنُن  جان  موٚنڈِس  پیٚٹھ  تھاون  بیٚیہِ  کرن  مال  خرچ،  یِہندِس  مرتبس  واتن  نہٕ  تِم  لُکھ  یِم  کفر  و  اسلام  کہِ  کشمُکشک  فٲصلہٕ  اسلام  کِس  حقس  منٛز  سپدنہٕ  پتہٕ  قربٲنیِہ  دِن﴾  یِکینٛژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر۔"
  },
  {
    "verse_id": 11,
    "translation": "کُس  چُھ  یُس  خُدایس  دِیِہ  قرض؟  رُت  قرض،  تاکہ  اللہ  تعالیٰ  دِیِہ  اتھ  کینہہ  گونہٕ  اضافہٕ  کٔرِتھ  واپس،  تہٕ  تس  خٲطرٕ  چُھ  بہترین  اجر۔  ﴿یِہ  چھےٚ  اللہ  تعالیٰ  سٕنزِ  کریمی  ہٕنز  شان  زِ  اگر  انسان  تٔمۍ  سُند  عطا  کرنہٕ  آمُت  مال  تٔمۍ  سٕنزی  وَتہِ  منٛز  خرچاوِ،  تیٚلہِ  چُھ  سُہ  تتھ  پننہِ  ذمہٕ  قرض  دِوان  قرار،  بشرطیکہ  سُہ  آسہِ  قرضِ  حسن  ﴿رُت  قرض﴾  یعنی  خٲلص  نیّت  سان  یِیہِ  کُنہِ  غرضہٕ  ورٲے  دِنہٕ۔  اَتھ  قرضس  متعلق  چِھ  اللہ  تعالیٰ  سٕندۍ  زٕہ  وعدٕہ،  اکھ  یِہ  زِ  سُہ  دِیِہ  کینہہ  گۅنہٕ  ہُر  رٲوِتھ  سُہ  واپس،  بیاکھ  یِہ  زِ  سُہ  کرِ  اَتھ  پیٚٹھ  پننہِ  طرفہٕ  بہترین  اجر  تہِ  عطا﴾۔"
  },
  {
    "verse_id": 12,
    "translation": "تمہِ  دۅہ  ییٚلہِ  توٚہۍ  مومن  مرد  تہٕ  مومن  مستوٗراتہٕ  وُچھوٗکھ،  زِ  تِہُند  نوٗر  چُھ  تِمن  برونٛہہ  برونٛہہ  تہٕ  تِہندِ  دٔچِھنہِ  طرفہٕ  دَوان،  ﴿یتھ  جایِہ  ہیٚکہِ  اکھ  سوال  أکِس  شخصہٕ  سٕندِس  ذہنس  منٛز  شک  پٲدٕ  کٔرِتھ۔  سُہ  چُھ  یِہ  زِ  برونٛہہ  برونٛہہ  نوٗرُک  پکُن  چُھ  فِکرِ  تران  مگر  نوٗرُک  صرف  دٔچِھنہِ  اَندِ  دَونُک  مطلب  کیا  چُھ؟  کیا  تِہندِ  کھۅورِ  طرفہٕ  آسیا  انہِ  گوٚٹ؟  اَمِیُک  جواب  چُھ  یِہ  زِ  اگر  اکھ  شخص  پننِس  دٔچِھنِس  اتھس  کیٚتھ  گاش  ہیتھ  پکان  آسہِ،  اَمہِ  گاشہِ  گژِھہ  کھۅوُر  اند  تہِ  روشن  مگر  حقیقت  چھےٚ  یِہ  زِ  گاش  چُھ  أمِس  دٔچِھنِس  اتھس  کیتھ﴾۔  ﴿تِمن  یِیہِ  وَننہٕ  زِ﴾  از  چھےٚ  بشارت  تُہندِ  خٲطرٕ۔  جنّت  آسن،  یِمن  بٔنۍ  کِنۍ  کۅلہٕ  آسن  پکان،  یِمن  منٛز  تِم  ہمیشہِ  روزن۔  یٔہے  چھےٚ  بٔڑ  کامیٲبی۔"
  },
  {
    "verse_id": 13,
    "translation": "تمہِ  دۅہ  آسہِ  منافق  مردن  تہٕ  مُنافق  زنانن  ہُند  یِہ  حال  زِ  تِم  وَنن  مومِنن،  ہے  اَسہِ  کُن  وُچِھتو  تاکہ  أسۍ  تُلہَو  تُہندِس  نوٗرس  کینہہ  فٲیدٕہ۔  مگر  تِمن  یِیہِ  وننہٕ  پتھ  ۂٹِو،  پنُن  نوٗر  ژھٲنڈِو  بیٚیہِ  کُنہِ  جایِہ۔  پتہٕ  یِیہِ  تِمن  منٛزباگ  اکھ  دیوار  کھڑا  کرنہٕ  یتھ  منٛز  اکھ  دروازٕہ  آسہِ۔  تتھ  دروازس  اندر  آسہِ  رحمت،  تہٕ  نیٚبرٕ  آسیٚس  عذاب۔"
  },
  {
    "verse_id": 14,
    "translation": "تِم  وَنن  آلو  کٔرۍ  کٔرۍ  مومنن،  کیا  أسۍ  ٲسۍ  نا  تۅہیِہ  سٍتۍ؟  مومِن  دِن  جواب،  آ،  مگر  تۅہیِہ  ترووُو  پنُن  پان  پانہٕ  فِتنس  منٛز،  موقع  پرستی  کٔرِو،  شکس  منٛز  روٗدِو،  تہٕ  اپٕزۍ  توقعات  روٗدِو  تۅہیِہ  فریب  دِوان،  یوٚت  تام  زن  اللہ  تعالیٰ  سُند  فٲصلہٕ  آو،  تہٕ  ٲخری  وقتس  تام  روٗدُو  تۅہیِہ  سُہ  بوٚڈ  دوکھہٕ  باز  ﴿شیطان﴾  خُداے  سٕندِس  معاملس  منٛز  دوکھہٕ  دِوان۔"
  },
  {
    "verse_id": 15,
    "translation": "لہٰذا،  نَہ  یِیہِ  اَز  تۅہیِہ  نِشہِ  کانٛہہ  فِدِیِہ  قبول  کرنہٕ،  تہٕ  نَہ  تِمن  لُکن  نِشہِ  یِمو  ٹاکارٕ  کفر  اوس  کوٚرمُت۔  تُہُند  ٹِھکانہٕ  چُھ  جہنم،  سُے  چُھو  تۅہیِہ  خبر  ہیٚنہٕ  وول  تہٕ  یِہ  چُھ  بدترین  انجام۔"
  },
  {
    "verse_id": 16,
    "translation": "کیا  ایمان  اَنن  والیٚن  خٲطرٕ  ووت  نا  وُنہِ  سُہ  وقت۔  ﴿یتھ  جایِہ  چُھنہٕ  ایمان  اَنن  والیٚن  خٲطرٕ  مُراد  تمام  مُسلمان  کینہہ۔  بلکہ  چُھ  مُسلمانن  ہُند  سُہ  خاص  دوٚر  یُس  ایمانُک  اقرار  کٔرِتھ  رسول  اللہ  صلی  اللہ  علیہ و سلمن  ہٕندیٚن  مانن  والیٚن  منٛز  شٲمِل  اوس  گوٚمُت  تہٕ  امہِ  باوجود  ٲس  نہٕ  تِہندِس  دِلس  منٛز  اسلامٕچ  دگ۔﴾  زِ  تِہندۍ  دِل  پِگلن  اللہ  تعالیٰ  سٕنزِ  ذکر  سٍتۍ،  تہٕ  تٔمۍ  سٕندِس  نٲزِل  کرنہٕ  آمتِس  حقس  برونٛہہ  کنہِ  نَمن،  تہٕ  تِم  گژھن  نہٕ  تِمن  لُکن  ہٕندۍ  پٲٹھۍ  بَنٕنۍ  یِمن  برونٛہہ  کتاب  ٲس  دِنہٕ  آمٕژ،  پتہٕ  گُزریاو  اَکھ  زیوٗٹھ  کال  تِمن  پیٚٹھ  تہٕ  تِہندۍ  دِل  سپٕدۍ  سخت،  تہٕ  اَز  چِھ  تِمو  منٛزٕ  اکثر  فاسق  بٔنِتھ؟"
  },
  {
    "verse_id": 17,
    "translation": "وارٕ  پٲٹھۍ  زٲنِو  زِ  اللہ  تعالیٰ  چُھ  زمینس  اَمہِ  کہ  موت  پتہٕ  زندگی  بخشان  ﴿یَتھ  جایِہ  ییٚمہِ  مناسبت  کِنۍ  یِہ  کتھ  ارشاد  چھےٚ  سپٕزمٕژ،  سۅ  پَزِ  ٹھیک  پٲٹھۍ  سمجھِنۍ۔  قرآنِ  مجیدس  منٛز  چُھ  واریاہن  جاین  نبوّتس  تہٕ  کتاب  نٲزِل  سپدنس  روٗدچن  برکتن  سٍتۍ  ہِشر  دِنہٕ  آمُت  تِکیازِ  انسٲنیتس  پیٚٹھ  چِھ  اَمِکۍ  تِمَے  اثرات  مُرتب  سپدان  یِم  زمینس  چِھ  روٗدٕ  سٍتۍ  سپدان۔  یتھ  زمینس  منٛز  وۅپونٕچ  رَژھ  تہِ  صلٲحیت  چھےٚ  آسان،  سۅ  چھےٚ  پھۅلان،  البتہٕ  بنجر  زمین  چھےٚ  بنجرٕے  روزان۔﴾  اسہِ  چَھو  نِشٲنِیِہ  تۅہیِہ  صاف  صاف  ہاوِمژٕ،  بنان  چُھ  زِ  توٚہۍ  ہیٚیِو  عقلہِ  کٲم۔"
  },
  {
    "verse_id": 18,
    "translation": "مردن  تہٕ  مستوٗراتن  منٛز  یِم  لُکھ  صدقات  دِنہٕ  وٲلۍ  چِھ  ﴿صَدقہ  چُھ  اُردو  زبٲنۍ  منٛز  سیٚٹھاہ  بُرٕ  معنِیَن  منٛز  بولنہٕ  یِوان  مگر  اسلام  کِس  اصطلاحس  منٛز  چِھ  یِہ  تتھ  عطیس  ونان  یُس  پزِ  دِلہٕ  تہٕ  خٲلِص  نیّت  سان  محض  خُداے  سٕنزِ  خۅشنودی  خٲطرٕ  دِنہٕ  یِیہِ  تہٕ  یتھ  منٛز  کانٛہہ  ریاکٲری  آسہِ  نہٕ،  تہٕ  نہ  یِیہِ  کٲنٛسہِ  مِنتھ  تھاونہٕ۔  کٲشِر  زبٲنۍ  منٛز  تہِ  چُھ  اتھ  یۅہے  معنی﴾  تہٕ  یِمو  خُدایس  قرضِ  حَسَن  چُھ  دِیتُمُت،  تِمن  یِیہِ  یقیناً  کینہہ  گۅنہٕ  ہُر  رٲوِتھ  دِنہٕ،  تہٕ  تِہندِ  خٲطرٕ  چُھ  بہترین  اجر۔"
  },
  {
    "verse_id": 19,
    "translation": "تہٕ  یِمو  لُکو  اللہ  تعالیٰ  تہٕ  تٔمۍ  سٕندیٚن  رسولن  پیٚٹھ  ایمان  چُھ  اوٚنمُت،  تِمے  چِھ  پننِس  ربّس  نزدیک  صدیق  تہٕ  شہید۔  ﴿صدیق  چُھ  صدقُک  مبالغہ۔  صادِق  گوٚو  پٔزِیور  تہٕ  صدیق  گوٚو  سیٚٹھاہ  پٔزِیور۔  مُراد  چُھ  تِیُتھ  راست  باز  انسان  یَس  منٛز  نہٕ  کانٛہہ  کھۅچر  آسہِ،  یُس  نہٕ  زانٛہہ  آسہِ  حق  نِشہِ  تہٕ  سیٚزِرٕ  نِشہِ  ڈوٚلمُت،  یس  نِشہِ  نہٕ  یِہ  توقع  ہٕے  یِیہِ  کرنہٕ  زِ  سُہ  وَنہِ  زانٛہہ  پننِس  ضمیرس  خلاف  کانٛہہ  کتھ،  ییٚمۍ  کانٛہہ  کتھ  مٲنِمٕژ  آسہِ  تہٕ  سۅ  آسیٚن  پوٗرٕ  خلوصہٕ  سان  مٲنِمٕژ،  تمہِ  کہ  وفادٲری  ہُند  آسیٚن  حق  کوٚرمُت  ادا،  تہٕ  پننہِ  عملہِ  سٍتۍ  آسیٚن  ثٲبِت  دِیتمُت  کٔرِتھ  زِ  سُہ  چُھ  پٔزۍ  پٲٹھۍ  تِیُتُھے  مانن  وول  یُتھ  أکِس  مانن  وٲلِس  پزِ  آسُن،  شہید  چُھ  یتھ  جایِہ  مُراد  سُہ  شخص  یُس  پننہِ  قول  و  عملہِ  سٍتۍ  حقٕچ  شہادت  دِیِہ۔﴾  تِہندِ  خٲطرٕ  چُھ  تِہُند  اجر  تہٕ  تِہُند  نوٗر،  تہٕ  یِمو  لُکو  کُفر  چُھ  کوٚرمُت  تہٕ  سانیٚن  آیاتن  چُھکھ  بُتھ  پھِیٚرمُت،  تِم  چِھ  جہنمی۔"
  },
  {
    "verse_id": 20,
    "translation": "وارٕپٲٹھۍ  زٲنِو  زِ  یِہ  دُنیاہٕچ  زندگی  چَھنہٕ  امہِ  ورٲے  کِہِنۍ  زِ  اکھ  کھیل  تہٕ  دل  رنزوُن  بیٚیہِ  زینت  ﴿ظٲہری  ٹیپ  ٹاپ﴾،  تہٕ  تُہُند  پانہٕ  وٲنۍ  اکھ  أکِس  تھیٚکُن  بیٚیہِ  مال  و  اولادن  منٛز  اکھ  أکِس  برونٛہہ  نیرنٕچ  کوٗشش  کرٕنۍ۔  اَمِچ  مثال  چھےٚ  تِژھہ  زَنتہٕ  اکھ  بٲرش  سپٕز،  امہِ  نِشہِ  پٲدٕ  سپدن  وٲلۍ  پیداوار  وُچِھتھ  سپٕدۍ  کاشت  کار  خۅش۔  پتہٕ  چُھ  یۅہے  پیداوار  پپان  تہٕ  توٚہۍ  چِھو  وُچھان  زِ  یِہ  سپُد  زرد  ﴿یعنی  اَتھ  ژاو  ہَرُد﴾  پتہٕ  چُھ  یِہ  بوٚس  بٔنِتھ  روزان۔  اتھ  برعکس  چھےٚ  ٲخرت  سۅ  جاے  ییٚتہِ  سخت  عذاب  چُھ،  بیٚیہِ  چھےٚ  اللہ  تعالیٰ  سٕندِ  طرفہٕ  مغفرت  تہٕ  خۅشنودی۔  دُنیاہٕچ  زندگی  چَھنہٕ  ژھل  ﴿یعنی  دوکھہٕ  دِنہٕ  والہِ﴾  سامانہٕ  ورٲے  بیٚیہِ  کِہِنۍ۔"
  },
  {
    "verse_id": 21,
    "translation": "دوٗرِو  تہٕ  کٔرِو  اکھ  أکِس  برونٛہہ  نیرنٕچ  کوٗشش  ربّ  سٕندِس  مغفرتس  تہٕ  تتھ  جنّتس  کُن،  ییٚمِچ  وُسعت  آسمان  و  زمینس  ہِش  چھےٚ۔  ﴿یِہ  آیت  ییٚلہِ  سورۂ  آل  عمران  کِس  آیت  133  ہس  سٍتۍ  پران  چِھ  تیٚلہِ  چُھ  تِیُتھ  تصّور  ذہنس  منٛز  یِوان  زِ  یِم  باغ  تہٕ  محل  أکِس  انسانس  جنّتس  منٛز  میلن  تِم  آسن  صرف  أمۍ  سٕندِ  قیامہٕ  خٲطرٕ  مگر  درحقیقت  آسہِ  سٲرٕے  کائنات  أمۍ  سٕنز  سٲل  گاہ۔﴾  یُس  فراہم  چُھ  کرنہٕ  آمُت  تِمن  لُکن  خٲطرٕ  یِمو  خُدایس  تہٕ  تٔمۍ  سٕندیٚن  رسولن  پیٚٹھ  آسہِ  ایمان  اوٚنمُت۔  یِہ  چُھ  اللہ  تعالیٰ  سُند  فضل،  یَس  یژھان  چُھ  تس  چُھ  عطا  فرماوان،  تہٕ  اللہ  تعالیٰ  چُھ  سیٚٹھاہ  فضلہٕ  وول۔"
  },
  {
    "verse_id": 22,
    "translation": "کانٛہہ  مُصیبت  چُھنہٕ  تِیُتھ  یُس  زمینس  منٛز  یا  تُہندِس  پننِس  نفسس  پیٚٹھ  نٲزِل  آسہِ  سپدان،  تہٕ  اسہِ  آسہِ  نہٕ  سُہ  تمہِ  کہ  پٲدٕ  کرنہٕ  برونٛہہ  أکِس  کتابہِ  ﴿یعنی  تقدیر  کِس  نوِشتس﴾  منٛز  لیٚکھِتھ  تھوومُت۔  یِہ  کرُن  چُھ  اللہ  تعالیٰ  سٕندِ  خٲطرٕ  سیٚٹھاہ  سہل  کٲم۔  ﴿یِہ  سورُے  کینہہ  چُھ  امہِ  موجوب﴾"
  },
  {
    "verse_id": 23,
    "translation": "تاکہ  یِکینژھاہ  نقصان  تۅہیِہ  سپدیو  تتھ  پیٚٹھ  گٔژِھو  نہٕ  توٚہۍ  غمگین  سپدٕنۍ،  تہٕ  یِکینژھاہ  اللہ  تعالیٰ  تۅہیِہ  عطا  فرماوِ  تتھ  پیٚٹھ  گٔژھیو  نہٕ  تۅہیِہ  بوش  کھسُن۔  اللہ  تعالیٰ  چُھنہٕ  تِتھیٚن  لُکن  پسند  کران  یِم  پنُن  پان  بوٚڈ  چِھ  سمجھان  بیٚیہِ  چِھ  تھیٚکان۔"
  },
  {
    "verse_id": 24,
    "translation": "یِم  پانہٕ  بخُل  چِھ  کران  بیٚیہِ  چِھ  باقین  بخُل  کرنس  پیٚٹھ  ہس  دِوان،  وۅنۍ  اگر  کانٛہہ  رُوگردٲنی  کران  چُھ  تیٚلہِ  چُھ  اللہ  تعالیٰ  بےنیاز  تہٕ  تعریف  کرنہٕ  آمُت۔"
  },
  {
    "verse_id": 25,
    "translation": "اسہِ  سوٗزۍ  پنٕنۍ  رسول  ٹاکارٕہ  نِشٲنیَو  تہٕ  ہدایتو  سان،  تہٕ  تِمن  سٍتۍ  کٔر  کتاب  تہٕ  میزان  نٲزِل،  تاکہِ  لُکھ  سپدن  انصافس  پیٚٹھ  قٲیِم  ﴿یتھ  مختصر  کتھہِ  منٛز  چُھ  انبیا  علیھمُ  السلامن  ہٕندِ  مِشنُک  پوٗرٕ  لُبِ  لُباب  بیان  کرنہٕ  آمُت۔  خُداے  سٕندۍ  طرفہٕ  ییٖتاہ  تہِ  رسول  دُنیاہس  منٛز  آے  تِم  سٲری  ٲسۍ  ترےٚ  چیز  ہیٚتھ  آمٕتۍ  ﴿1﴾  بَیّنات،  یعنی  کُھلہٕ  کُھلہٕ  نِشٲنِیِہ،  روشن  دلٲئل  تہٕ  واضح  ہدایات۔  ﴿2﴾  کتاب،  یتھ  منٛز  تِم  سٲری  تعلیمات  لیٚکھنہٕ  آمٕتۍ  ٲسۍ  یِم  اِنسانن  ہٕندِ  ہدایت  خٲطرٕ  درکار  ٲسۍ  تاکہ  لُکھ  ہیٚکن  رہنمٲیی  خٲطرٕ  یِمن  کُن  رجوع  کٔرِتھ  ﴿3﴾  میزان،  یعنی  حق  و  بٲطلُک  سُہ  معیار  یُس  ٹھیک  ٹھیک  ترٛکرِ  توٗلۍ  توٗلۍ  یِہ  وَنہِ  زِ  افکار،  اخلاق  تہٕ  معاملاتن  منٛز  افراط  و  تفریط  کیٚن  مختلف  اِنتہاہن  درمیان  کۅسہٕ  کتھ  چھےٚ  انصافٕچ۔﴾  بیٚیہِ  کوٚر  شِستٕر  نٲزِل  یتھ  منٛز  سیٚٹھاہ  زور  چُھ  تہٕ  لُکن  خٲطرٕ  چِھ  واریاہ  فٲیدٕہ۔  ﴿انبیا  عَلیہمُ  السّلامن  ہُند  مِشن  بیان  کرنہٕ  پتہٕ  أتھۍ  سٍتۍ  یِہ  فرماوُن،  چُھ  پٲنۍ  پانے  اتھ  کتھہِ  کُن  اشارٕہ  کران  زِ  یتھ  جایِہ  چُھ  شِستٕر  مُراد  سیٲسی  تہٕ  جنگی  طاقت،  تہٕ  کلامُک  مُدعا  چُھ  یِہ  زِ  خُداین  ٲسۍ  نہٕ  پنٕنۍ  رسول  قیامِ  عدلٕچ  محض  اکھ  اسکیم  پیش  کرنہٕ  خٲطرٕ  مبعوٗث  کٔرِمٕتۍ،  بلکہ  ٲس  یِہ  کتھ  تہِ  تِہندِس  مِشنس  منٛز  شٲمِل  زِ  اتھ  گژِھہ  عملاً  نٲفِذ  کرنٕچ  کوٗشش  یِنۍ  کرنہٕ،  تہٕ  سۅ  قُوّت  گژِھہ  فراہم  یِنۍ  کرنہٕ  ییٚمہِ  سٍتۍ  درحقیقت  عدل  سپدِ  قٲیِم،  اتھ  یِم  درہم  برہم  کرن  تِمن  یِیہِ  سزا  دِنہٕ،  تہٕ  یِم  اتھ  مزاحمت  کرن  تِہِندۍ  زور  یِن  پُھٹراونہٕ﴾  یِہ  چُھ  امہِ  موجوب  آمُت  کرنہٕ  زِ  خُدایس  سپدِ  معلوم  زِ  کُس  چُھ  تٔمِس  وُچھنہٕ  ورٲے  تَس  تہٕ  تٔمۍ  سٕندیٚن  رسولن  مدد  کران۔  پٔزۍ  پٲٹھۍ  چُھ  اللہ  تعالیٰ  سیٚٹھاہ  قُوّتہٕ  وول  تہٕ  زبردست۔"
  },
  {
    "verse_id": 26,
    "translation": "اسہِ  سوٗز  نوح  علیہ  السلام  تہٕ  ابراہیم  علیہ  السلام،  تہٕ  تِمن  دۅشوٕنۍ  ہٕندِس  نسلس  منٛز  تھٲو  نبوّت  تہٕ  کِتاب۔  پتہٕ  روٚٹ  تِہندیو  اولادَو  منٛزٕ  کٲنٛسہِ  ہدایت  تہٕ  واریاہ  سپٕدۍ  فاسق۔"
  },
  {
    "verse_id": 27,
    "translation": "تِمن  پتہٕ  سوٗزۍ  اَسہِ  پیٚوٹُھس  پیٚٹھ  رسول،  تہٕ  تِمو  سارِوٕے  پتہٕ  کوٚر  عیسیٰ  ابنِ  مریم  علیہ  السلام  مبعوث  تہٕ  تس  کٔر  انجیل  عطا،  تہٕ  یِمو  لُکو  تٔمۍ  سٕنز  پیروی  کٔر  تِہندیٚن  دِلن  منٛز  تروو  اَسہِ  عار  تہٕ  رحم۔  تہٕ  رہبٲنیت  کٔر  تِمو  پانے  ایجاد۔  ﴿رہبٲنیتُک  معنی  چُھ  تارِکُ  الدنیا  بنُن  تہٕ  دُنیٲوۍ  زندگی  نِشہِ  ژٔلِتھ  جنگلن  تہٕ  بالن  منٛز  روزُن،  نَتہٕ  کُنہِ  جایِہ  تنہٲیی  منٛز  بِہُن﴾  اسہِ  اوس  نہٕ  یِہ  تِمن  پیٚٹھ  فرض  کوٚرمُت،  مگر  اللہ  تعالیٰ  سٕنزِ  خۅشنودی  ہٕندِس  طلبس  منٛز  کوٚڈ  تِمو  یِہ  بدعت  پانے  تہٕ  پتہٕ  یُس  امہِ  چِہ  پابندی  کرنُک  حق  اوس  سُہ  کوٚرُکھ  نہٕ  ادا۔  تِمو  منٛزٕ  یِمو  لُکو  ایمان  اوس  اوٚنمُت  تِہُند  اجر  کوٚر  اسہِ  تِمن  عطا،  مگر  تِمو  منٛزٕ  چِھ  اکثر  لُکھ  فاسق۔"
  },
  {
    "verse_id": 28,
    "translation": "اے  لوٗکو  یِمو  ایمان  چُھو  اوٚنمُت،  خُدایس  کھوٚژِو  تہٕ  تٔمۍ  سٕندِس  رسول  ﴿محمد  صلی  اللہ  علیہ و سلمس﴾  پیٚٹھ  أنِو  ایمان،  اللہ  تعالیٰ  کریو  تۅہیِہ  پننہِ  رحمتُک  دۅگنہٕ  حصہٕ  عطا،  تہٕ  تۅہیِہ  بخشَو  سُہ  نُور  ییٚمہِ  کِس  گاشس  منٛز  توٚہۍ  پٔکِو،  تہٕ  تُہٕندۍ  قصور  کرِ  معاف،  اللہ  تعالیٰ  چُھ  سیٚٹھاہ  معاف  کرن  وول  تہٕ  مہربان۔  ﴿تۅہیِہ  پزیو  یِہ  رٔوِش  اختیار  کرٕنۍ﴾"
  },
  {
    "verse_id": 29,
    "translation": "تاکہ  اہلِ  کتابن  لگہِ  پے  زِ  اللہ  تعالیٰ  سٕندِس  فضلس  پیٚٹھ  چَھنہٕ  تِہٕنز  کانٛہہ  اجارٕہ  دٲری۔  بیٚیہِ  زِ  اللہ  تعالیٰ  سُند  فضل  چُھ  تس  پننِسٕے  اتھس  منٛز،  یَس  یژھان  چُھ  تس  چُھ  عطا  کران،  تہٕ  اللہ  تعالیٰ  چُھ  سیٚٹھاہ  فضلہٕ  وول۔"
  }
]