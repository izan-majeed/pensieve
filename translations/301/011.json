[
  {
    "verse_id": 1,
    "translation": "امیُک  معنیٰ  چُھ  معلوم  خداے  سٕے۔  یہِ  قرآنِ  مجید  چُھ  کتاباہ  ییمِکۍ  آیات  تہٕ  احکام  چھِ  مضبوط  تہٕ  محکم  کرنہٕ  آمٕتۍ  دلیلو  سٍتۍ،  توپتہٕ  چھِ  تِم  احکام  ویژھناونہٕ  آمٕتۍ  حِکمت  وٲلِس  تہٕ  با  خبر  خداے  سٕندِ  طرفہٕ۔  ییمیُک  مقصد  چُھ  یی  زِ،"
  },
  {
    "verse_id": 2,
    "translation": "تِمو  حُکمو  منٛزٕ  چُھ  گۅڈنیُکُے  حُکم  کہ  عبادت  تہٕ  پرستش  مہ  کٔرِو  کٲنسہِ  ہٕنٛز  خدایس  ورٲے،  بہٕ  چُھس  تُہٕندِ  خٲطرٕ  تِہٕندی  طرفہٕ  بیم  کروُن  تِہٕندِ  عذابُک،  خۅشخبر  ونہٕ  وُن  تَہٕندین  انعامن  ہُند۔"
  },
  {
    "verse_id": 3,
    "translation": "بیٚیہِ  مٔنگِتو  پننین  گناہن  ہٕندِ  خٲطرٕ  مغفرت  پننِس  پروردِگارس۔  توپتہٕ  کٔرِو  رجوع  تٔسۍ  کُن،  یُتھ  فٲیدٕہ  تُلناوِ  تۅہیہِ  رُت  فٲیدٕہ  أکِس  مُقرر  کرنہٕ  آمتِس  وقتس  تانۍ  یعنی  مرنہٕ  کِس  وقتس  تانۍ،  بیٚیہِ  کرِ  عطا  پرتھ  زیادٕہ  عمل  کرٕ  وٕنِس  زیادٕہ  مزوٗرۍ،  اگر  توٚہۍ  ایمان  اننہٕ  نِشہِ  بُتھ  پھِرِو  تیٚلہِ  چُھس  بہٕ  کھوژان  تُہٕندِ  حقہٕ  بٔڈِ  دۅہ  کِس  عذابس  ﴿سُہ  گو  قیامتُک  دۅہ﴾۔"
  },
  {
    "verse_id": 4,
    "translation": "اللہ  تعالیٰ  سٕے  کُن  چُھو  تۅہیہِ  پوٚتُس  واتُن،  سُہ  چُھ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 5,
    "translation": "وارٕ  بوٗزِو  یِمن  کٲفرن  ہٕندۍ  حرکات۔  یِم  چھِ  سینہٕ  نوٚمرٲوِتھ  اکھ  أکِس  سٍتۍ  کتھ  کران،  یُتھ  پوشیدٕہ  تھاون  تِمہٕ  کتھہٕ  خدایس  نِشہِ،  وارٕ  بوٗزِو  ییٚمہِ  ساعتہٕ  یِم  کلہٕ  پٮ۪ٹھۍ  ژادر  ترٲوِتھ  چھِ  پانہٕ  وٲنۍ  کتھ  کران،  اللہ  تعالیٰ  چُھ  تہِ  سورُے  زانان۔  یہِ  یم  پوشیدٕہ  کران  چھِ  یا  نٔنۍ  پٲٹھۍ  کران  چھِ،  پٔزۍ  پٲٹھۍ  سُہ  چُھ  پوٗرٕ  زانان  دِلن  ہٕنٛزٕ  أندرِمہٕ  کتھہٕ۔"
  },
  {
    "verse_id": 6,
    "translation": "وۅنۍ  گوٚژھنا  زانُن  یِہٕںٛزن  زیٚون  ہٕنٛزٕ  کتھہٕ،  روے  زمینس  منٛز  چُھنہٕ  کانہہ  تہِ  پکوُن  جانداراہ  مگر  اللہ  تعالیٰ  سٕے  چھےٚ  تٔمسٕنز  روٗزِی  مٹہِ،  سُہ  چُھ  تٔمسُند  جاے  قرار  تہٕ  جاے  پناہ  زانان،  تٔمِس  تمیُک  پوٗرٕ  علم  آسنٕکہ  علاوٕہ  چُھ  تہِ  سورُے  لیٚکھِتھ  روشن  کتابہِ  اندر  یعنی  لوحِ  محفوظس  اندر۔"
  },
  {
    "verse_id": 7,
    "translation": "سُہ  پروردِگار  گو  سُے  ییٚمۍ  آسمان  تہٕ  زمین  پٲدٕ  کٔرۍ  شیٚن  دۅہن  ﴿6﴾  برابر  وقتس  اندر،  بیٚیہِ  اوس  عرش  تِہُند  آبس  پٮ۪ٹھ۔  عرش  تہٕ  آب  اوس  امہِ  بروںٹھُے  پٲدٕ  آمُت  کرنہٕ،  یہِ  سورُے  کوٚرُن  پٲدٕ۔  اتھ  منٛز  کٔرِن  تُہٕندۍ  سٲرِی  ضرورِیات  پٲدٕ،  یُتھ  توٚہۍ  یہِ  وُچھِتھ  توحیدس  استدلال  کٔرۍ  ہِو،  تِہٕنزٕ  نعمژٕ  کھیٚتھ  تِہٕنزۍ  شُکر  گذٲرِی  کٔرۍہِو،  عبادت  تہٕ  رٕژ  عمل  کٔرۍہِو۔  تۅہیہِ  أندرٕ  بعضو  کوٚر  یہِ  بعضو  کوٚر  اتھ  بدل  ناسُپٲسی  تہٕ  شرک،  یُتھ  تۅہیہِ  آزمٲیِش  کرِ۔  تۅہیہِ  اندر  کُس  آسہِ  رُت  عمل  کرنہٕ  کِنۍ،  بیٚیہِ  ہرگاہ  توٚہۍ  ونان  چھِ  لوٗکن  اے  لوٗکو  توٚہۍ  یِیو  مرنہٕ  پتہٕ  بیٚیہِ  زِندٕہ  کرنہٕ  قیامت  کہ  دۅہ،  تِمو  أندرٕ  یِم  کٲفر  چھِ  تِم  ونن  ضروٗر  قرآنِ  مجیدس  متعلق  کہ  چُھنا  یہِ  قرآنِ  مجید  یتھ  منٛز  قیامتٕچ  تہٕ  مرنہٕ  پتھ  بیٚیہِ  زِندٕہ  گژھنٕچ  خبر  چھےٚ  مگر  نوٚن  سحراہ۔  کیازِ  چھِ  ونان  قرآنِ  مجید  چُھ  نوٚن  سحر  تہٕ  جود۔  یِمن  اوس  خیال  کہ  یِتھہٕ  پٲٹھۍ  جود  بٲطِل  چُھ  گو  اِبتداہس  اندر  چُھ  آسان  موثر۔  یِتھے  پٲٹھۍ  چُھ  نعوذباللہ  قرآنِ  مجید  تہِ  بٲطِل۔  اگر  چہِ  یِتہِ  چُھ  اِبتداہس  منٛز  موثر  سپدان۔"
  },
  {
    "verse_id": 8,
    "translation": "بیٚیہِ  ہرگاہ  أسۍ  پتھ  نِمو  تِمن  نِشہِ  سُہ  عذاب  یمیُک  تِمن  وعدٕہ  یِوان  چُھ  کرنہٕ  گٕنزرٕنہٕ  آمتین  کینژھن  دۅہن  تام،  تِم  چھِ  بطورِ  استہزا  ونان  کُس  سنا  چیز  چُھ  تتھ  عذابس  پتھ  رٹان  واقع  سپدٕنہٕ  نِشہِ  یعنی  ہرگاہ  عذاب  کانہہ  چیزاہ  آسِہا  تیٚلہِ  آسِہا  نٲزِل  آمُت  کرنہٕ،  وارٕ  بوٗزِو  ییٚمہِ  دۅہ  سُہ  عذاب  پننِس  موقعس  پٮ۪ٹھ  تِمن  نٲزِل  سپدِ،  چُھنہٕ  سُہ  عذاب  کہ  پتھ  کیاہ  ییہِ  رٹنہٕ  تِمن  نِشہِ،  ولنہٕ  ییہِ  تِمن  سُہ  عذاب  پننِس  موقعس  پٮ۪ٹھ  یتھ  تِم  ٹھٹھہٕ  کران  ٲسۍ۔"
  },
  {
    "verse_id": 9,
    "translation": "بیٚیہِ  ہرگاہ  أسۍ  اِنسانس  پننہِ  مہربٲنی  تہٕ  نعمتُک  مزٕہ  چھِ  ہاوان،  توپتہٕ  چھِس  سۅ  نعمت  اتھہٕ  ہیٚوان،  ضروٗر  چُھ  سُہ  ناامید  تہٕ  نا  شُکر  گذار  سپدان۔"
  },
  {
    "verse_id": 10,
    "translation": "بیٚیہِ  ہرگاہ  أسۍ  تس  اِنسانس  سختی  پتہٕ  یۅسہٕ  تِمن  وٲژ  مٕژ  ٲس  نعمژن  ہُند  مزٕہ  چھِ  ہاوان۔  ضروٗر  چھُ  تمہِ  ساعتہٕ  ونان  سختی  گٔیہِ  مےٚ  نِشہِ  دوٗر۔  وۅنۍ  آسہِ  نہٕ  سختی  کینہہ،  پٔزۍ  پٲٹھۍ  سُہ  چُھ  تکبُر  کران،  لوٗکن  پٮ۪ٹھ  فخر  بِہان  کرنہِ۔"
  },
  {
    "verse_id": 11,
    "translation": "مگر  نہ  تِم  لوٗکھ  یِمو  ہمیشہ  پرتھ  حالس  پٮ۪ٹھ  صبر  کوٚر،  نعمژن  ہٕندِ  زوال  کہ  وقتہٕ  کوٚرُکھ  صبر۔  عطاۓ  نعمت  کہ  وقتہٕ  دوٚپُکھ  شکُر۔  بیٚیہِ  کریٚکھ  رٕژٕ  عملہٕ  تِمے  گٔے  تِم  یِہٕندِ  خٲطرٕ  بوٚڈ  مغفرت  تہٕ  بٔڈۍ  مزوٗرۍ  چھےٚ۔"
  },
  {
    "verse_id": 12,
    "translation": "پس  شاید  چھِو  توٚہۍ  تراوُن  یژھان  کانہہ  حصہٕ  تِمو  احکامو  منٛزٕ  یِم  تۅہیہِ  کُن  نٲزِل  کرنہٕ  یِوان  چھِ،  بیٚیہِ  چھِو  توٚہۍ  تمہِ  مۅکھہٕ  دِل  تنگ  کروٕنۍ۔  کیاہ  یہِ  چھا  مُمکِن  کہ  توٚہۍ  کیاہ  ترٲوِو  تبلیغ  کرُن۔  یہِ  کتھ  چھےٚ  ظٲہر  کہ  توٚہۍ  ہیٛکِو  نہٕ  تہِ  ہرگِز  کٔرِتھ  پس  کیاہ  فٲیدٕہ  چُھ  دِل  تنگ  سپدُنُک۔  کیاہ  تُہٕندۍ  دِلِ  مُبارک  چھا  سپدان  تنگ  دُشمنن  ہٕندِ  یہِ  وننہٕ  سٍتۍ۔  یِم  دُشمن  کیاہ  چھِ  ونان  زِہرگاہ  یِم  پیغمبر  آسہن  تیٚلہِ  کونہٕ  چُھ  والنہٕ  یِوان  تِمن  پٮ۪ٹھ  خزانہٕ۔  یا  کونہٕ  چھِ  وسان  تِمن  سٍتۍ  ملک  تصدیق  کرنہٕ  خٲطرٕ۔  یِمو  کتھو  سٍتۍ  مہ  حض  سپدِو  توٚہۍ  دِل  تنگ،  توٚہۍ  چھِونہٕ  مگر  بیم  کروٕنۍ  لوٗکن۔  اللہ  تعالیٰ  ہٕے  چُھ  پرتھ  چیزس  پٮ۪ٹھ  اختیار  وول۔  تۅہیہِ  تمیُک  اختیار  چُھنہٕ۔  لہٰذا  کیازِ  چھِو  امہِ  سببہٕ  غمگین۔"
  },
  {
    "verse_id": 13,
    "translation": "کیاہ  یِم  دُشمن  چھا  ونان  کہ  یہِ  قرآنِ  مجید  چُھ  یِمَو  یعنی  حضرتِ  محمد  صلی  اللہ  علیہ  و سلم  پنہٕ  نِی  طرفہٕ  ٹھہرومُت،  توٚہۍ  فرمٲوِیوکھ  ہرگاہ  تِی  چُھ  تیٚلہِ  أنتو  توٚہۍ  تہِ  داہ  سورٕہ  یِتھی  پننہِ  طرفہٕ  بنٲوِتھ،  بیٚیہِ  دِیتو  ناد  مددٕخٲطرٕ  یس  یس  توٚہۍ  ناد  ہیٚکِو  دِتھ  خدایس  ورٲے،  چھِوہے  توٚہۍ  پوٚز  ونان۔"
  },
  {
    "verse_id": 14,
    "translation": "پس  ہرگاہ  تِم  کینہہ  جواب  ونن  نہٕ  تۅہیہِ،  پس  زٲنِو  توٚہۍ  کہ  یہِ  قرآنِ  مجید  چُھ  نٲزِل  کرنہٕ  آمُت  خداے  سٕندِ  علمہٕ  بیٚیہِ  تِہٕندِ  قدرت  کٲملہٕ  سٍتۍ،  بیٚیہِ  کٔرِو  ییمیُک  تہِ  یقین  کہ  کانہہ  معبوداہ  چُھنہٕ  تس  معبودِ  برحقس  ورٲے  تِکیازِ  معبود  گژِھہ  آسُن  الوہیت  کین  صِفاتن  اندر  کٲمِل۔  ہرگاہ  تس  ورٲے  بیٚیہِ  کانہہ  آسِہا،  تس  آسِہا  تیٚلہِ  پوٗرٕ  قدرت  تہٕ  تمہِ  پوٗرٕ  قدرت  سٍتۍ  کرِ  ہا  سُہ  تۅہیہِ  قرآنِ  مجیدُک  مِثل  پیش  کرنس  اندر  مدد۔  اے  کٲفرو  توٚہۍ  سپدِو  وۅنۍ  مِثل  انہٕ  نس  منٛز  عٲجِز  ﴿لہٰذا  سپُد  مسلہ  توحید  ورسالت  ثٲبِت  ﴾  کیاہ  امہِ  پتہٕ  تہِ  کٔرِوٕہ  توٚہۍ  پژھ  کِنہٕ  نہ۔"
  },
  {
    "verse_id": 15,
    "translation": "یُس  اکھاہ  پننیو  رٕژو  عملو  أندرٕ  محض  دنیاچہِ  زندگی  ہُند  فٲیدٕہ  تُلن  یژِھہ  بیٚیہِ  تمہِ  چِی  آرٲیش  حٲصِل  کرٕنۍ  یژِھہ،  شہرت  ہِش،  نیک  نٲمِی  ہِش،  عزت  وجاہ  ہیوٗ۔  ٲخرت  حٲصِل  کرنٕچ  آسنہٕ  تس  نیتھٕے،  ادٕ  أسۍ  دِمو  پوٗرٕ  تِمن  عملن  ہٕنٛز  مزوٗریاہ  دنیاہس  اندر۔  تِمن  یِیہِ  نہٕ  تتھ  اندر  کُنہِ  قسمہٕ  کٔمی  کرنہٕ۔"
  },
  {
    "verse_id": 16,
    "translation": "یِمے  لوٗکھ  گٔے  تِم  یِمن  نہٕ  ٲخرتس  اندر  کینہہ  تہِ  آسہِ  نارٕ  ورٲے،  بیٚیہِ  گژِھہ  ضایع  تہِ  سورُے  یہِ  تِم  کران  ٲسۍ  رٕژٕ  کامیو  أندرٕ  دنیاہس  اندر،  بیٚیہِ  گژِھہ  تہِ  سورُے  خراب  تہٕ  تباہ،  یہِ  تِم  کران  ٲسۍ  رٕژٕو  عملو  أندرٕ۔  کیازِ  نیت  تِہٕنز  ٲسۍ  خراب۔"
  },
  {
    "verse_id": 17,
    "translation": "کیاہ  مُنکِرِ  قرآن  کریا  برابری  تس  شخصس  سٍتۍ  یُس  قرآنِ  مجیدس  پٮ۪ٹھ  قٲیِم  روٗزِتھ  آسہِ  یُس  قرآنِ  مجید  تِہٕندِس  پروردِگارٕہ  سٕندِ  طرفہٕ  ووتمُت  چُھ۔  بیٚیہِ  چُھ  یتھ  قرآنِ  مجیدس  سٍتۍ  امہِ  کِس  حق  تہٕ  پوٚز  آسنس  پٮ۪ٹھ  گواہ  تہِ۔  سُہ  گوٚو  ییمیُک  فصیح  وبلیغ  آسُن،  تمہِ  درجِکۍ  لوٗکھ  چھِ  تمکہِ  مقابلہٕ  کرنہٕ  نِشہِ  عٲجز۔  یہِ  گٔیہِ  دلیل  عقلی،  بیٚیہِ  چھےٚ  امہِ  بروںٹھ  اکھ  کتاباہ  یۅسہٕ  حضرتِ  موسیٰ  ہس  پٮ۪ٹھ  نٲزِل  سپٕز  مٕژ  چھےٚ  امچہِ  گوٲہی  ہٕندِ  خٲطرٕ  موجود۔  یۅسہٕ  کتاب  احکام  بیان  کرنٕکہ  اعتبارٕہ  امام  چھےٚ۔  تِمن  احکامن  پٮ۪ٹھ  یس  اجر  وثواب  حٲصل  سپدِ  تمہِ  اعتبارٕ  چھےٚ  رحمت۔  یہِ  گٔیہِ  دلیل  نقلی۔  یِموٕے  دۅشویو  دلیلو  سٍتۍ  سپُد  ثٲبت  قرآنِ  مجیدُک  پوٚز  تہٕ  صحیح  آسُن،  یِم  لوٗکھ  یِمن  ہٕنز  ذکر  کرنہٕ  آیہِ  چھِ  اتھ  قرآنِ  مجیدس  پژھ  کران،  بیٚیہِ  یِم  لوٗکھ  قرآنِ  مجیدس  انکار  چھِ  کران  بیٚیو  فرقو  یعنی  کٲفرو  أندرٕ،  پس  نارِ  جہنم  چھےٚ  تِہٕندِ  واتنٕچ  جاے۔  پس  کِتھہٕ  پٲٹھۍ  ہیٚکہ  قرآنِ  مجیدس  پژھ  کر  وُن  برابر  ٲسِتھ،  پس  مہ  آس  ژٕ  اے  مخٲطِب  امہِ  کِس  شکس  اندر  واقع  سپدٕ  وُن،  بیشک  یہِ  چھےٚ  پٔزکِتاب  یۅسہٕ  چٲنِس  پروردِگارٕہ  سٕندِ  طرفہٕ  وٲژمٕژ  چھےٚ،  مگر  باوجودآں  چھِ  وارِیاہ  لوٗکھ  یِم  نہٕ  اتھ  پژھ  کران  چھِ۔"
  },
  {
    "verse_id": 18,
    "translation": "بیٚیہِ  کُس  اکھ  چُھ  یوٗت  ظٲلِم  تس  شخصہٕ  سٕندِ  کھوتہٕ  ییٚمۍ  اپٕز نوٚروو  کُنِس  خدایس  پٮ۪ٹھ،  توحیدس،  قرآنِ  مجیدس،  رسولِ  کریمس  صلی  علیہ  و  سلمس  انکار  کرنہٕ  سٍتۍ،  تِمے  کیاہ  یِن  پننِس  پروردِگارس  برونٹھ  کُن  اننہٕ  مفتری  آسنٕکہ  حثیتہٕ،  تمی  ساعتہٕ  کیاہ  ونن  گواہ  یعنی  تِم  ملٲیک  یِم  لوٗکن  ہٕندین  اعمالن  پٮ۪ٹھ  گواہ  چھِ  یِمے  لوٗکھ  کیاہ  گٔے  یِمو  اپُز  نوٚروو،  اپُز  کتھہٕ  لاجکھ  پننِس  پروردِگارس  پٮ۪ٹھ،  سٲرِی  بوٗزِو  وارٕ  کہ  یِتھنٕے  ظٲلِمن  پٮ۪ٹھ  چھےٚ  خداے  سٕنٛز  زیادٕہ  لعنت۔"
  },
  {
    "verse_id": 19,
    "translation": "یِم  پانہٕ  کٲفر  تہٕ  ظٲلِم  ٲسِتھ  بیٚین  لوٗکن  ٲسۍ  خداے  سٕنٛزِ  وتہِ  نِشہِ  پتھ  رٹان۔  بیٚیہِ  ٲسۍ  تلاش  کران  تتھ  وتہِ  منٛز  گوٚژھ  ظٲہر  سپدُن  کانہہ  ہجراہ،  بیٚیہِ  ٲسۍ  تِم  ٲخرتس  تہِ  انکار  کران۔"
  },
  {
    "verse_id": 20,
    "translation": "یِم  لوٗکھ  ہیٚکن  نہٕ  تنگ  أنِتھ  اورٕ  یور  ژٔلِتھ  تمام  روے  زمینس  اندر۔  ییٚمہِ  ساعتہٕ  یِمن  گرفتاری  ہُند  وقت  واتہِ،  بیٚیہِ  آسہِ  نہٕ  تِمن  خدایس  ورٲے  کانہہ  دوستاہ  یُس  مۅکلٲوِتھ  ہیٚکہِ  ہکھ،  یِمن  ییہِ  کرنہٕ  بیٚین  ہٕندِ  کھوتہٕ  دۅگنہٕ  عذاب۔  اکھ  پننہِ  گُمرٲہی  ہُند  بیٚیہِ  بیٚین  لوٗکن  گُمراہ  کرنُک،  ٲسِنہٕ  یِم  سخت  نفر  تہٕ  کن  پزن  کتھن  کُن  تھاوان  تہٕ  بوٗزِتھ  ہیٚکان۔  بیٚیہِ  ٲسِنہٕ  یِمن  سخت  عنادٕ  کہ  سببہٕ  سیٚز  وتھ  یِوان  دِریںٹھۍ۔"
  },
  {
    "verse_id": 21,
    "translation": "یِمے  لوٗکھ  کیاہ  گٔے  تِم  یِمو  نقصان  کوٚر  پننین  پانن  بیٚیہِ  راوِ  تِمن  تِمہٕ  سارے  کتھہٕ،  یِم  ٹھہراوان  ٲسۍ  بیٚیہِ  تِم  سٲرِی  معبودانِ  بٲطِل  یِمن  پرستش  کران  ٲسۍ۔  وٕنکیٚن  آکھ  نہٕ  کانہہ  تہِ  بکار۔"
  },
  {
    "verse_id": 22,
    "translation": "لٲزمی  چھےٚ  یہِ  کتھ  کہ  ساروٕے  أندرٕ  چھِ  یِمے  یقیناً  سٮ۪ٹھاہ  تاون  زد۔"
  },
  {
    "verse_id": 23,
    "translation": "بیشک  یِمو  لوٗکو  ایمان  اوٚن  بیٚیہِ  کریٚکھ  رٕژٕ  عملہٕ،  بیٚیہِ  کوٚرُکھ  رجوع  عٲجِزی  سان،  دِلہٕ  کِنۍ  پننِس  پروردِگارس  کُن،  یِمے  چھِ  جنتٕکۍ  لوٗکھ،  تِمے  روزن  تِمن  جنتن  اندر  ہمیشہ۔"
  },
  {
    "verse_id": 24,
    "translation": "مِثال  دۅشوٕنۍ  جماعتن  باایمانن  تہٕ  کٲفرن  ہٕنٛز  چھےٚ۔  اکھ  شخصاہ  چُھ  اوٚن  تہِ  زوٚر  تہِ  ﴿یہِ  گٔیہِ  کٲفرٕ  سٕنٚز  مِثال﴾  بیاکھ  شخصاہ  چُھ  ووٚن  تہ،  بوزٕ  وُن  تہِ  ﴿یہِ  گٔیہِ  باایمان  سٕنز  مِثال﴾،  کیاہ  یِم  دۅشوے  چھا  برابرٕے  مِثالہِ  اندر۔  کیاہ  توٚہۍ  چھِوٕ  یِمن  دۅن  جماعتن  اندر  یہِ  فرق  زانان۔"
  },
  {
    "verse_id": 25,
    "translation": "بیٚیہِ  سوز  اسہِ  بیشک  حضرتِ  نوح  پننِس  قومس  کُن،  اے  قوم  بیشک  بہٕ  چُھس  تُہٕندِ  خٲطرٕ  بیم  کرٕ  وُن  نٔنۍ  پٲٹھۍ،  یۅہے  پیغام  واتناوُن  کہ۔  "
  },
  {
    "verse_id": 26,
    "translation": "کہ  مہ  کٔرِو  کٲنسہِ  ہٕنٛز  عبادت  معبودِ  برحقس  ورٲے،  بہٕ  چُھس  کھوژان  تُہٕندِ  خٲطرٕ  ﴿  ہرگاہ  توٚہۍ  تس  ورٲے  کٲنسہِ  ہٕنٛز  پرستش  کٔرِو﴾  کُڈرِ  دۅہکِس  عذابس  سُہ  گو  قیامتُک  دۅہ۔"
  },
  {
    "verse_id": 27,
    "translation": "پس  دوٚپ  جواب  تِمن  قوم  کیو  کٲفرن  ہٕندیو  زِٹھیٚو،  اسہِ  چُھکھنہٕ  ژٕ  بوزںہٕ  یِوان  مگر  اَسی  ہِیٚو  انساناہ۔  سانہِ  کھۅتہٕ  چھا  ژےٚ  اندر  کانہہ  فضیلتاہ،  بیٚیہِ  چھِنہٕ  أسۍ  وُچھان  چٲنۍ  پیروکار  مگر  تِمے  یِم  بوٚنمہِ  درجٕکۍ  لوٗکھ  چھِ۔  یِمو  تامُل  کرنہٕ  ورٲے  جلد  جلد  چٲنۍ  پیروی  قبول  کٔر،  بیٚیہِ  چھِنہٕ  لبان  أسۍ  تۅہیہِ  تہٕ  تُہٕندین  پیرو  کارن  کانہہ  فضیلتاہ  پانس  پٮ۪ٹھ،  بلکہ  چھِ  أسۍ  توٚہۍ  زانان  اپُز  زیٲرۍ۔"
  },
  {
    "verse_id": 28,
    "translation": "حضرتِ  نوحن  دوٚپُکھ  اے  میانہِ  قومہٕ،  مےٚؤنِتو  توٚہۍ  ہرگاہ  بہٕ  آسہٕ  پننِس  پروردِگارٕہ  سٕنٛزِ  ننہِ  دلیلہِ  پٮ۪ٹھ  قٲیم  ییٚمہِ  سٍتۍ  میٲنۍ  نبوت  ثٲبِت  آسہِ  سپدان  بیٚیہِ  آسہِ  تٔمۍ  مےٚ  پنٕنۍ  بٔڈ  رحمت  تہٕ  مہربٲنی  عطا  کٔرمٕژ،  سۅ  نبوت  تہٕ  تٔمِچ  دلیل  ییہِ  نہٕ  تۅہیہِ  بوزنہٕ،  تتھ  کیاہ  علاج  چُھ،  أسۍ  چھِ  مجبور،  کیاہ  أسۍ  ہیٚکوٕہ  تۅہیہِ  سۅرحمت  و  مہربٲنی  دعویٰ  و  دلیل  زورٕ  پُشرٲوِتھ  در  حالتیکہ  توٚہۍ  ٲسِو  تتھ  ناپسند  کران۔"
  },
  {
    "verse_id": 29,
    "translation": "اے  میانہِ  قومہٕ  یہِ  سوچِو  توٚہۍ  ذرا  کہ  اگر  بہٕ  نبوتُک  غلط  دعویٰ  کرٕ  ہا،  تتھ  منٛز  آسِہا  مےٚ  کانہہ  مطلباہ۔  تہِ  گو  یِتھُے  ہیوٗ  کہ  تمکہِ  ذریعہ  کرہا  بہٕ  مال  و  دولت  جمع،  یہِ  کتھ  چھےٚ  تۅہیہِ  معلوم  کہ  بہٕ  چُھس  نہ  منگان  تۅہیہِ  یتھ  تبلیغ  کرنس  پٮ۪ٹھ،  صحیح  وتھ  ہاونس  پٮ۪ٹھ  کانہہ  مالاہ،  کُنہِ  قسمہٕ  مزوٗریا  کیازِ،  میٲنۍ  مزوٗرۍ  چھنہٕ  کٲنسہِ  مٹہِ  مگر  خداے  سٕے،  بیٚیہِ  ہیٚککھ  نہٕ  بہٕ  با  ایمان  پانس  نِشہِ  الگ  ترٲوِتھ  کُنہِ  صورتس  منٛز،  پٔزۍ  پٲٹھۍ  تِم  چھِ  مُلاقات  کروٕنۍ  پننِس  پروردِگارس  سٍتۍ  باعزت  صورتس  اندر،  لہٰذا  چھِ  مُقربانِ  دربارِ  الہٰی۔  بہٕ  کِتھہٕ  پٲٹھۍ  ہیٚککھ  تِم  پانس  نِشہِ  الگ  کٔرِتھ،  مگر  بہٕ  چُھسو  تۅہیہِ  وُچھان  جماتھاہ  نادٲنی  ہٕنٛزٕکتھہٕ  کران۔"
  },
  {
    "verse_id": 30,
    "translation": "اے  میانہِ  قومہٕ  اگر  بالفرض  والتقد  یر  بہٕ  تِم  بوٚنمہِ  درجٕکۍ  لوٗکھ  یِمو  میٲنِس  نبوتس  پژھ  کٔرپانس  نِشہِ  دور  کرکھ  تتھ  صورتس  اندر  کُس  اکھاہ  بچاوِ  مےٚتہٕ  مدد  کرِ  مےٚ  خداے  سٕندِ  گرفتہٕ  نِشہِ،  کیازِ  چھِو  نہٕ  توٚہۍ  غور  کران۔"
  },
  {
    "verse_id": 31,
    "translation": "بیٚیہِ  چُھس  نٕہ  بہٕ  تۅہیہِ  ونان  زِ  مےٚ  نِشہِ  چھِ  خداے  سٕندۍ  سٲرِی  خزانہٕ  موجود،  بیٚیہِ  چُھس  نہٕ  بہٕ  دعویٰ  کران  غٲب  زانہٕ  نُک،  بیٚیہِ  چُھس  نہٕ  بہٕ  ونان  بہٕ  چُھس  ملک،  بیٚیہِ  چُھس  نہٕ  بہٕ  تِمن  لوٗکن  ہٕندِ  حقہٕ  یِمن  توٚہۍ  نِچہِ  نظرِ  وُچھان  چھِو  تِمن  کیاہ  کرِ  نہٕ  اللہ  تعالیٰ  پنُن  خٲر  عطا،  اللہ  تعالیٰ  سٕے  چھےٚ  خبر  تِہٕندین  دِلن  ہٕنٛز،  ہرگاہ  بہٕ  تِژھ  کتھ  کرٕ  تیٚلہِ  چُھس  بہٕ  ظٲلِمو  أندرٕ  تِکیازِ  بے  دلیل  یُس  کانہہ  کتھاہ  کرِ  سُہ  چُھ  ظٲلِم۔  ییٛلہِ  تِم  سارِنٕے  کتھن  اندر  لاجواب  گٔے۔"
  },
  {
    "verse_id": 32,
    "translation": "دپنہِ  لٔگۍ  تِم  اے  نوح  ژےٚ  کوٚرُتھ  اسہِ  سٍتۍ  بحث۔  سُوے  کوٚرُتھ  وارِیاہ  بحث۔  وۅنۍ  ترٲوِو  بحث۔  وۅنۍ  ان  ژٕ  سُہ  عذاب  ییمیُک  خوف  ژٕ  اسہِ  دِوان  چُھکھ،  ہرگاہ  ژٕ  پوٚز  ونان  چُھکھ۔"
  },
  {
    "verse_id": 33,
    "translation": "حضرتِ  نوحن  دوٚپُکھ  سُہ  عذاب  ہیٚکہِ  نہٕ  أنِتھ  کانہہ  خدایس  ورٲے۔  ہرگاہ  سُہ  یژِھہ  تیٚلہِ  ہیٚکیوٗن  نہٕ  توٚہۍ  سُہ  عٲجز  أنِتھ۔"
  },
  {
    "verse_id": 34,
    "translation": "بیٚیہِ  دِیہِ  نہٕ  تۅہیہِ  کانہہ  نفع  میٲنۍ  نصیحت  ہرگاہ  بہٕ  توہہِ  نصیحت  کرنُک  ارادٕہ  تہِ  کرٕ۔  ہرگاہ  اللہ  تعالیٰ  سُند  اِرادٕہ  گُمراہ  کرنُکُے  آسہِ،  سُہ  چُھ  تُہُند  مٲلِک  تس  کُن  یِیو  توٚہۍ  واتناونہٕ۔"
  },
  {
    "verse_id": 35,
    "translation": "یِم  مکٕکۍ  لوٗکھ  تہِ  چھِ  ونان  حضرتِ  محمدنؐ  ٹھہروو  پننہِ  طرفہٕ  یہِ  قرآنِ  مجید،  توٚہۍ  فرمٲوِیوکھ  یا  رسول  اللہؐ،  ہرگاہ  بلفرض  یہِ  مےٚ  ٹھہروومُت  آسہِ  توتہِ  چُھ  سُہ  جُرم  مےٚ  پٮ۪ٹھ۔  توٚہۍ  چھِو  تمہِ  جُرمہٕ  نِشہِ  بری۔  بٕتہِ  چُھس  تِمو  جُرمو  نِشہِ  بری  یِم  توٚہۍ  کران  چھِو۔"
  },
  {
    "verse_id": 36,
    "translation": "بیٚیہِ  آو  وحی  سوزنہٕ  حضرتِ  نوحس  کُن  کہ  پژھ  کرن  نہٕ  تۅہیہِ  ہرگِز  پننہِ  قومہٕ  أندرٕ  مگر  تِتی  لوٗکھ  یِمو  وُنیُکتام  پژھ  کٔر،  پس  مہ  کھیٚیِو  توٚہۍ  غم  تِمن  چیزن  ہُند  یِم  چیز  تکلیف،  ٹھٹھہٕ  مسخر  گِی  یِم  کران  ٲسۍ  تۅہیہِ  نسبت۔  چونکہ  سُون  ارادٕہ  چُھ  وۅنۍتِم  غرق  کرٕنۍ  تہٕ ۔۔۔۔۔ آبس  اندر۔  وۅنۍ  چُھ  طوفان  یِنہٕ  وول  لہٰذا  تمہِ  طوفان  نِشہِ  بچنہٕ  خٲطرٕ۔"
  },
  {
    "verse_id": 37,
    "translation": "بنٲوِو  توٚہۍ  ناو  سانہِ  نِگرٲنی  اندر  بیٚیہِ  سانیو  تجویزو  مُطٲبِق،  تمیِ  ناوِ  ہٕندِ  ذریعہ  لٔبِو  نجات۔  توٚہۍ  تہِ  باقٕی  باایمان  تہِ،  یہِ  بوزِو  وارٕ  کہِ  مےٚ  سٍتۍ  گژِھہ  نہٕ  کانہہ  کتھ  کرٕنۍ  تِمن  لوٗکن  ہٕندِ  حقہٕ  یِمو  ظلُم  کوٚر  کُفرٕتہٕ  شرکہٕ  سٍتۍ  کیازِ  تِمن  چُھ  ضرور  یتھ  طوفانس  اندر  غرق  گژُھن  تہٕ  پھٹُن۔"
  },
  {
    "verse_id": 38,
    "translation": "امہِ  پتہٕ  ہیٚوت  حضرتِ  نوحن  ناوِ  ہُند  سامانہٕ  جمع  کرُن۔  توپتہِ  ہیٚژٕکھ  سۅ  ناو  گرٕنۍ،  ییٚمہِ  ییٚمہِ  ساعتہٕ  پکان  ٲسۍ  ریٖسن  ہٕنٛز  کانہہ  جماتھاہ  تِہٕندِ  قومہٕ  منٛزٕ  امہِ  جایہِ  کِنۍ  یتھ  جایہِ  یہِ  ناو  تِم  گران  ٲسۍ،  تِم  ٲسۍ  اتھ  یِہٕندِس  ناو  گرنس  پٮ۪ٹھ  ٹھٹھہٕ  کران۔  دپان  ٲسِکھ  پیغمبر  ٲسِتھ  بنیوٕہ  وۅنۍ  توٚہۍ  چھان،  تِم  ٲسِکھ  دپان  ہرگاہ  توٚہۍ  اسہِ  ٹھٹھہٕ  کران  چھِو،  موقعہ  واتہِ  أسۍ  تہِ  کرو  تۅہیہِ  ٹھٹھہٕ  یتھہٕ  پٲٹھۍ  توٚہۍ  ٹھٹھہٕ  کران  چھِو۔"
  },
  {
    "verse_id": 39,
    "translation": "بروںٹھ  پہن  زٲنِو  توٚہۍ  پانے  کس  ییہِ  سُہ  عذاب  یُس  تس  خوار  کرِ  دنیاہس  اندر  بیٚیہِ  کس  پٮ۪ٹھ  سپدِ  ہمیشہ  روزٕ  وُن  عذاب  نٲزِل۔"
  },
  {
    "verse_id": 40,
    "translation": "تا  اینکہ  ییٚمہِ  ساعتہٕ  جٲرِی  سپُد  سُون  حکُم  عذابس  متعلق،  آب  دراو  دزٕ  وٕنہِ  تندورٕ  منٛزٕ،  یہِ  اوس  نِشانہٕ  تہٕ  علامت  طوفان  کہِ  شروع  سپدنُک،  اسہِ  فرموو  حضرتِ  نوحس  کھٲرِیوُکھ  اتھ  ناوِ  منٛز،  سارِوٕے  جاندارو  منٛزٕ  زٕ ﴿2﴾  زٕہ ﴿2﴾  نر  تہٕ  مادٕ،  بیٚیہِ  کھٲرِیُو  پنُن  عیال  تہِ  مگر  نہٕ  سُہ  یس  پٮ۪ٹھ  غرق  سپدنُک  حُکم  جٲرِی  سپُدمُت  چُھ۔  تِم  گٔے  تِہٕنٛز  گرٕ  واجِنۍ  بیٚیہِ  کنعان  نیٚچُو  تِہُند،  بیٚیہِ  کھٲرِیُو  کھ  اتھ  ناوِ  تِم  سٲرِی  یِمو  ایمان  اوٚنمُت  چُھ،  مگر  پژھ  ٲس  نہٕ  کٔرمٕژ  تِمن  مگر  کموٕے  لوکوٗ  ﴿تِم  ٲسۍ  شےٚ  زٔنۍ۔  وننہٕ  چُھ  آمُت  کُل  ٲسۍ  ناوِ  منٛز  شیٖتھ  زٔنۍ۔  ژتجی  مرد،  ژتجی  زنانہٕ۔"
  },
  {
    "verse_id": 41,
    "translation": "بیٚیہِ  دوٚپُکھ  حضرتِ  نوحن  ؤلِو  کھٔسِو  یتھ  ناوِ،  پرواہ  مہ  بٔرِو  کینہہ  طوفانُک،  خداے  سٕندِ  ناوٕ  سٍتۍ  چُھ  امہِ  ناوِ  ہُند  پکُن  بیٚیہِ  امیُک  ٹھہرُن،  پٔزی  پٲٹھۍ  میون  پروردِ  گار  چُھ  سٮ۪ٹھاہ  مغفرت  کروُن۔  سُہ  چُھ  پننہِ  رحمتہٕ  سٍتۍ  گناہ  تہِ  بخشہٕ  وُن،  بیٚیہِ  رٲچھ  کروُن،  غرق  سپدنہٕ  نِشہِ  نجات  دِوُن۔"
  },
  {
    "verse_id": 42,
    "translation": "بیٚیہِ  ٲس  سۅ  ناو  پکان  تِم  ہیٚتھ  تِم  موجَو  تہٕ  ملرو  مٔنٛزۍ  یِم  کۅہن  برابر  ٲسۍ،  آلو  دیُت  حضرتِ  نوحن  نیٚچوِس  پننِس  ﴿ کنعانس﴾  سُہ  اوس  ناوِ  نِشہِ  نیٚبر  الگ  أکِس  جایہِ  پٮ۪ٹھ،  کٲفر  آسنہٕ  مۅکھہٕ  اوس  نہٕ  ناوِ  پٮ۪ٹھ  سوار  آمُت  کرنہٕ،  اے  سانہِ  ٹاٹھہِ  گوٚبرٕہ۔  وَلہٕ  سوار  سپٕد  اسہِ  سٍتۍ  ناوِ  منٛز۔  مہ  روز  کٲفرن  سٍتۍ،  ایمان  ان  تہٕ  ناوِ  مںٛز  کھس۔"
  },
  {
    "verse_id": 43,
    "translation": "سُہ  لوٚگ  دپنہِ  بہٕ  کھسہٕ  کُنہِ  کۅہس  پٮ۪ٹھ،  سُے  رچھہِ  مےٚ  ییٚمہِ  آبہٕ  نِشہِ  کیازِ  آب  اوس  نہٕ  وُنہِ  تھدیومُت،  حضرتِ  نوحن  دوٚپُس،  از  ہیکہِ  نہٕ  کانہہ  چیز  رٔچھِتھ  خداے  سٕندِ  عذاب  نِشہِ  مگر  روزِ  محفوظ  سُے  شخص  یس  پٮ۪ٹھ  سُے  پروردِگار  رحم  کرِایمان  کہ  برکتہٕ،  یِم  ٲسۍ  کتھ  باتھٕے  کران  کہ  یِمن  آو  آبُک  ملراہ  اکھ،  پس  سپُد  سُہ  کنعان  پھٹہٕ  وٕنیو  أندرٕ۔  چِنانچہِ  کٲفرن  سٍتۍ  پھوٚٹ۔"
  },
  {
    "verse_id": 44,
    "translation": "حُکم  آو  کرنہٕ  زمینس  تہٕ  آسمانس،  اے  زمین  نیٚنگل  پنُن  آب،  اے  آسمانہٕ  بند  کر  پنُن  روٗد  تہٕ  بٲرِش،  أتِی  ہیٚوتُن  آب  وسُن  تہٕ  کم  گژُھن،  کٲم  سپٕز  پوٗرٕ،  قصہٕ  سپُد  ختم  یعنی  نافرمانن  ہٕنٛز  تبٲہی،  بیٚیہِ  لجہِ  ناوٕ  کوہِ  جودی  یس  سٍتۍ،  بیٚیہِ  آو  وننہٕ  کٲفر  چھِ  خداے  سٕندِ  رحمت  نِشہِ  دور۔"
  },
  {
    "verse_id": 45,
    "translation": "بیٚیہِ  موٚنگ  حضرتِ  نوحن  پروردِگارس  پننِس  کنعانہٕ  سٕندِ  غرق  گژھنہٕ  برونٹھ،  پس  موٚنگنس  اے  میانہِ  پروردِگارٕ،  پٔزۍ  پٲٹھۍ  میون  نیٚچو  تہِ  چُھ  میانہِ  اہل  وعیالہٕ  منٛزٕ۔  ژےٚ  چُھ  تھم  وعدٕہ  کوٚرمُت  عیال  کہ  بچاوُک،  یِم  باایمان  آسن۔  اگر  کنعان  نجاتس  مُستحِق  چُھنہٕ  مومن  نہ  آسنہٕ  مۅکھہٕ،  چون  وعدٕہ  چُھ  پوٚز  تہٕ  حق،  بیٚیہِ  چُھکھ  ژٕ  ساروٕے  أندرٕ  بوٚڈ  حٲکِم،  کٲمِل  اختیارٕ  وول۔  ہرگاہ  ژٕ  یژھکھ  تس  کرکھ  ایمان  عطا  تاکہ  سُہ  تہِ  لبہِ  نجات  طوفانہٕ  نِشہِ۔"
  },
  {
    "verse_id": 46,
    "translation": "اللہ  تعالیٰ  ہن  فرمووُس  اے  نوح  میٲنِس  علمِ  ازلیس  اندر  چُھنہٕ  کنعان  ہرگِز  چانہِ  اہل  وعیال  منٛزٕ  یِم  ایمان  أنِتھ  مُستحِق  نجات  سپدن،  بلکہ  چُھ  سُہ  ٲخرتس  تانۍ  تباہ  کار  حالتِ  کُفرس  پٮ۪ٹھ  روزٕ  وُن،  پس  مہ  کٔرِو  درخواست  مےٚ  نِشہِ  تمہِ  چیزُک  ییٚمِچ  نہٕ  ژےٚ  کینہہ  خبر  چھےٚ،  بہٕ  چُھسے  ژےٚ  یہِ  نصیحت  کران،  ژٕ  مہ  آس  نہ  زانہٕ  وِنیٚو  أندرٕ،  یُتھ  دعا  کرِ  نادانٕے  یوت۔"
  },
  {
    "verse_id": 47,
    "translation": "حضرتِ  نوحن  دوٚپ  میانہِ  پروردِگارٕ  بیشک  بہٕ  چُھسے  پناہ  منگان  تیُتھ  چیز  منگنہٕ  نِشہِ  ییٚمِچ  نہٕ  مےٚ  کینہہ  خبر  چھےٚ،  واقعی  کٔر  مےٚ  یُتھ  چیز  منگنہٕ  سٍتۍ  بٔڈ  غلطی۔  اتھ  غلطی  کرُم  بخشٲیش،  ہرگاہ  نے  ژٕ  مغفرت  تہٕ  بخشٲیش  تہٕ  رحم  کرکھ  مےٚ،  تیٚلہِ  سپدٕ  بہٕ  نقصان  تُلہٕ  وٕنیو  أندرٕ۔  ییٚلہِ  آب  ہنہِ  ہنہِ  بوٚن  وۅتھ۔"
  },
  {
    "verse_id": 48,
    "translation": "حکُم  آو  کرنہٕ  اے  نوح  ؤسِو  امہِ  ناوِ  منٛزٕ  زمینس  پٮ۪ٹھ  سانہِ  طرفہٕ  سلامتی  سان  تہٕ  برکتو  سان  یِمہٕ  نٲزِل  سپدن  تۅہیہِ  پٮ۪ٹھ،  بیٚیہِ  تِمن  جماعتن  پٮ۪ٹھ  یِم  ژےٚ  سٍتۍ  چھےٚ،  تِم  گٔے  با  ایمان،  بیٚیہِ  تہِ  آسن  آیندٕہ  کینہہ  جمٲژ  یِمہٕ  نافرمٲنی  تہٕ  کُفرو  شرک  کرن۔  یِم  تُلناووکھ  دنیاہس  اندر  کینہہ  کالاہ  تمتع،  توپتہٕ  واتہِ  تِمن  سون  کڈُر  عذاب  ٲخرتس  اندر۔"
  },
  {
    "verse_id": 49,
    "translation": "یہِ  قصہٕ  چُھ  غٲبہٕ  چو  خبرِ  أندرٕیِم  أسۍ  وحی  کہ  ذریعہ  تۅہیہِ  نِش  واتناوان  چھِ،  تۅہیہِ  تہٕ  تُہٕندِس  قومس  ﴿یا  رسول  اللہؐ﴾  اوس  نہٕ  یہِ  قصہٕ  سانہِ  بیان  کرنہٕ  برونٹھ  معلومٕے۔  امِی  سٍتۍ  سپُد  معلوم  توٚہۍ  چھِو  نبی  برحق  مگر  یِم  لوٗکھ  چھِ  تُہٕنز  نبوت  ثٲبِت  سپدٕنہٕ  پتہٕ  تہِ  تُہٕنز  مُخالفت  کران،  لہٰذا  کٔرِو  توٚہۍ  صبر ﴿یہِ  قصہٕ  بوزِتھ﴾،  یقین  زٲنِوکہ  رُت  انجام  چُھ  خدایس  کھوژٕ  وٕنین  ہٕندِخٲطرٕ۔  یِتھہٕ  پٲٹھۍ  تمہِ  قصہٕ  أندرٕمعلوم  سپُد  کہ  کٲفرن  ہُند  انجام  چُھ  خراب،  مُسلمانن  ہُند  انجام  چُھ  رُت،  یِتھے  پٲٹھۍ  سپدِ  تُہٕندین  مُخٲلِفن  ہُندٛ  حال۔  چند  روز  روزِ  تُہٕندِ  مُخالفتُک  زور و شور۔  پتو  لاکہِ  سپدِ  غلبہٕ  پٔزِس  تہٕ  پٔزۍ  زیارین۔  تُہٕندۍ  دُشمن  تہِ  سپدن  بالآخر  تباہ  وبرباد۔"
  },
  {
    "verse_id": 50,
    "translation": "بیٚیہِ  سوٗزۍ  اسہِ  قومہِ  عادس  کُن  تِہٕنٛزٕی  برادری  منٛزٕ  اکھ  صاحب  حوٗد  علیہ  السلام،  تِمو  ووٚن  پننِس  قومس،  اے  میانہِ  قومہٕ،  توٚہۍ  کٔرِو  پرستش  فقط  معبودِ  برحق  سٕنٛزٕے  یٲژ۔  تس  ورٲے  چُھنہٕ  تُہںد  کانہہ  معبوداہ  یُس  عبادتس  لایق  آسِہا،  توٚہۍ  چھِو  نہٕ  بُت  پرستی  سٍتۍ۔  خدایس  ورٲے  بیٚیہِ  کانہہ  قٲبلِ  پرستش  زاننہٕ  سٍتۍ  مگر  اپُز  ٹھہراوٕوُنۍ  امہِ  کِس  بٲطِل  آسنس  پٮ۪ٹھ  چھےٚ  دلیل۔"
  },
  {
    "verse_id": 51,
    "translation": "اے  میانہِ  قومہٕ  بہٕ  چُھس  نہٕ  تۅہیہِ  منگان  اتھ  تبلیغس  پٮ۪ٹھ  کانہہ  مزوٗریاہ،  میٲنۍ  مزوٗرۍ  چھےٚ  تس  مٹہِ  ییٚمۍ  بہٕ  عدم  محضہ  نِشہِ  پٲدٕ  کوٚرُس،  کیاہ  تۅہیہِ  چَھو  نا  یہِ  کتھ  فکرِ  تران۔"
  },
  {
    "verse_id": 52,
    "translation": "اے  میانہِ  قومہٕ  توٚہۍ  مٔنگِو  پننِس  پروردِگارس  گُناہو  نِشہِ،  کُفرو  شرکہٕ  نِشہِ  بخشٲیش،  مغفرت  یعنی  توٚہۍ  أنِو  ایمان۔  توپتہٕ  کٔرِو  ایمان  أنِتھ  تس  کُن  رجوع  عبادت  سٍتۍ  بیٚیہِ  تِہٕنٛز  فرماں بردٲری  کرنہٕ  سٍتۍ  ایمان  و  عملِ  صالح  کہ  برکتہٕ۔  تراوِسُہ  تۅہیہِ  پٮ۪ٹھ،  تُہٕںدِس  زمینس  زراعتس  پٮ۪ٹھ  گُتُل  روٗد،  بیٚیہِ  ہُرٕ  راوِ  تۅہیہِ  بیٚیہِ  ۂن  قوت۔  پس  أنِو  ایمان  تہٕ  کٔرِو  تس  پژھ،  بیٚیہِ  مہ  سپدِو  روے  گردٲنی  کٔرِتھ  گنہگار۔"
  },
  {
    "verse_id": 53,
    "translation": "تِم  لٔگۍ  دپنہِ  اے  ہوٗد،  توٚہۍ  ٲو  نہٕ  اسہِ  نِشہِ  پننِس  پیغمبر  آسنس  پٮ۪ٹھ  کانہہ  دلیلاہ  ہیٚتھ،  بیٚیہِ  ہیٚکوکھ  نہٕ  أسۍ  ترٲوِتھ  پنٕنۍ  معبود  محض  تُہٕندِ  وننہٕ  سٍتۍ،  بیٚیہِ  ہیٚکو  نہٕ  أسۍ  تۅہیہِ  کُنہِ  صورتس  منٛز  پژھ  کٔرِتھ۔"
  },
  {
    "verse_id": 54,
    "translation": "أسۍ  چھِنہٕ  کینہہ  تہِ  ونان  تۅہیہِ  متعلق  مگر  یی  زِ  تۅہیہِ  چُھو  سانیو  بعض  معبود  و  جذبہٕ  کوٚرمُت،  دماغس  تکلیف  واتنومُت  کیازِ  توٚہۍ  چھِو  تِہٕنٛز  برخلٲفی  کران،  تمِی  چھِو  توٚہۍ  اورُک  یور  کتھہٕ  کران  یِمہٕ  نہٕ  اسہِ  نِشہِ  قٲبلِ  تسلیم  چھےٚ،  ہوٗد  علیہ  السلامن  دوٚپُکھ  پٔزۍ  پٲٹھۍ  بہٕ  چُھس  خدا  گواہ  تھاوان  بیٚیہِ  روزِو  توٚہۍ  تہِ  گواہ  یتھ  کتھہِ  پٮ۪ٹھ  کہ  بیشک  بہٕ  چُھس  بیزار  تِمو  ساروٕے  چیزو  نِشہِ  یِم  توٚہۍ  عبادتس  اندر  خداے  سٕندۍ  شریک  چُھوکھ  ٹھہراوان  تس  ورٲے۔"
  },
  {
    "verse_id": 55,
    "translation": "پس  توٚہۍ  سٲرِی  سٔمِتھ  کٔرِو  سنٛز  میانہِ  تکلیف  واتناونُک،  توپتہٕ  مہ  پرٲرِو  مےٚ  کِہِںۍ۔"
  },
  {
    "verse_id": 56,
    "translation": "پٔزۍ  پٲٹھۍ  مےٚ  چُھ  اعتماد  تہٕ  ڈوکھ  کوٚرمُت  کُنِس  خدایس  پٮ۪ٹھ  یُس  میون  تہٕ  تُہُند  پروردِگار  چُھ۔  کانہہ  جانداراہ  چُھنہٕ  ییٚمۍ  سٕںٛز  مگ  ﴿موے  پیشٲنی﴾  نہ  تٔمۍ  سٕندِس  اتھس  منٛز  چھےٚ،  پٔزۍ  پٲٹھۍ  میون  پروردِگار  چُھ  سیٚزِ  وتہِ  پٮ۪ٹھ  پکنہٕ  سٍتۍ  حٲصِل  سپدان۔  تمہِ  پٮ۪ٹھۍ  پکن  والین  رٲچھ  تہٕ  حفاظت  کران۔"
  },
  {
    "verse_id": 57,
    "translation": "پس  ہرگاہ  توٚہۍ  میانہِ  ییٖتہِ  تبلیغ  تہٕ  بلیغ  بیان  کرنہٕ  پتہٕ  تہِ  بُتھ  پھِرِو،  اعراض  کٔرِو  مےٚ  چُھنہٕ  تتھ  اندر  کانہہ  نقصان  تِکیازِ  مےٚ  واتنو  تۅہیہِ  سُہ  پیغام  یُس  ہیتھ  بہٕ  سوزنہٕ  آمُت  اوسُس۔  اَمہِ  میانہِ  پیغام  نہ  واتناونٕچ  شامت  پھَرِ  تۅہیہِ  پانسٕے،  تۅہیہِ  کرِ  اللہ  تعالیٰ  تباہ  تہٕ  برباد۔  تۅہیہِ  بدل  اَنہِ  میون  پروردگار  بیٚیِس  قومس  أکِس،  تِمنٕے  کرِ  یَتھ  زمینس  منٛز  آباد۔  توٚہۍ  چھِو  نہٕ  تس  کینٛہہ  نقصان  واتناوان  بلکہ  چھِو  پننین  پانن  نقصان  واتناوان۔  پٔزِپٲٹھۍ  میون  پروردگار  چھُ  پرتھ  چیزس  رٲچھ  کروُن،  پرتھ  أکۍ  سُند  حال  چھُ  تس  معلوم۔"
  },
  {
    "verse_id": 58,
    "translation": "ادٕہ  ییٚلہِ  سون  حکم  تِہِندِ  عذاب  خٲطرٕ  جٲری  سپُد  ﴿تِم  گٲلۍ  اَسہِ  سٲری﴾  نجات  دُیت  اَسہِ  حضرت  ہوٗدس  بیٚیہِ  تِمن  لوٗکن  یِمَو  ایمان  اوس  اوٚنمُت  تس  سٍتۍ  پننہِ  رحمت  سٍتۍ۔  نجات  دُیت  اَسہِ  تِمن  مشکل  عذاب  نِشہِ۔"
  },
  {
    "verse_id": 59,
    "translation": "بیٚیہِ  اوس  قومِ  عاد  یِمو  انکار  کوٚر  پننِس  خداے  سٕندین  آیاتن  بیٚیہِ  کٔرٕکھ  تِہِندین  پیغمبرن  ہٕنز  نافرمٲنی۔  بیٚیہِ  کٔرٕکھ  پٲروی  سرکش  تہٕ  ضدی  مخٲلفن  ہٕندین  حکمن  ہٕنز  تُمُیک  درٛاکھ  نتیجہ۔"
  },
  {
    "verse_id": 60,
    "translation": "تِمن  آیہِ  پتے  تھاونہٕ  لعنت  قیامتُک  دۅہ۔  وارٕ  بوٗزِو  قومِ  عادن  کوٚر  انکار  پننِس  پروردگارس۔  وارٕ  بوٗزِو  قومِ  عاد  آو  دوٗر  کرنہٕ  خداے  سٕندِ  رحمت  نِشہِ۔"
  },
  {
    "verse_id": 61,
    "translation": "بیٚیہِ  سوٗز  اَسہِ  قومِ  ثمودس  کُن  تِہُند  بوے  صالح  علیہ  السلام۔  صالح  علیہ  السلامن  دوٚپُکھ،  اے  میانہِ  قومہٕ  عبادت  تہٕ  پرستش  کٔرِو  معبود  برحق  سٕنز،  کانٛہہ  معبوداہ  چھُنہٕ  تۅہیہِ  تس  ورٲے۔  تٔمۍ  سٕنز  چھےٚ  بٔڈ  مہربٲنی  تۅہیہِ  پٮ۪ٹھ  تٔمۍ  کٔرِو  توٚہۍ  پٲدٕہ  زمین  کِس  مادس  نِشہِ،  بیٚیہِ  کٔرۍ  نو  اَتھ  زمینس  پٮ۪ٹھ  آباد،  رنگارنگ  نعمژٕہ  کرِ  نَو  عطا۔  پس  مٔنگِو  مغفرت  تس  پننین  گناہن  ہٕندِ  خٲطرٕ  شرک  و  کفرٕ  خٲطرٕ،  توپتہٕ  کٔرِو  رجوع  تس  کُن  ایمان  أنِتھ  تہٕ  پژھ  کٔرِتھ،  توپتہٕ  کٔرِو  رٕژٕہ  عملہٕ۔  بے  شک  میون  پروردگار  چھُ  نکھہٕ  بندن  پننین،  اجابت  کروُن  بندن  ہٕندِس  منگنس۔"
  },
  {
    "verse_id": 62,
    "translation": "دپنہِ  لٔگۍ  تِم  اے  صالح  بتحقیق  اَسہِ  ٲس  ییٚمہِ  برونٛٹھ  ژےٚ  متعلق  خبر  کیا  امید،  تتھ  سٲرِسٕے  کوٚرُتھ  ژےٚ  ادلہٕ  بدل۔  کیا  ثٕہ  چھُکھہٕ  اَسہِ  منع  کران  تِمن  معبودن  پرستش  کرنس  یِمن  پرستش  کران  آے  سٲنۍ  مٲلۍ  بُڈِ  بب۔  اَسہِ  چھُ  ضرور  شک  تہٕ  شُبہٕ  تمُیک  یَتھ  کُن  ژٕہ  اَسہِ  ناد  دِوان  چھُکھ،  یُس  پریشان  کروُن  چھُ۔"
  },
  {
    "verse_id": 63,
    "translation": "صالح  علیہ  السلامن  دوٚپُکھ،  اے  میانہِ  قومہٕ،  مےٚ  ؤنِتو  توٚہۍ  ہرگاہ  بہٕ  پننِس  پروردگار  سٕنزِ  نَنہِ  دلیلہِ  پٮ۪ٹھ  قٲیِم  آسہٕ،  بیٚیہِ  آسہِ  مےٚ  تٔمۍ  پنٕنۍ  رحمت  تہِ  نٲزل  کٔرمٕژ  یعنی  نبوت۔  تہِ  ٲسِتھ  ہرگاہ  بہٕ  تِہٕنز  نفرمٲنی  کرٕ  تبلیغ  نہ  کرنہٕ  سٍتۍ۔  ادٕہ  کُس  ہیٚکہِ  مےٚ  مدد  کٔرِتھ  خدایس  نِشہِ۔  توٚہۍ  چھِو  میانہِ  ورٲے  کانٛہہ  چیز  ہُرراوان  تہٕ  زیادٕہ  کران۔"
  },
  {
    "verse_id": 64,
    "translation": "اے  میانہِ  قومہٕ  توٚہۍ  یُس  معجزٕہ  ژھانڈان  چھِو،  سُہ  چُھو  یکبار۔  یہِ  چھےٚ  خداے  سٕنٛز  اونٛٹِنۍ  تُہٕنٛدِ  خٲطرٕ  میٲنِس  صداقتس  پٮ۪ٹھ  اکھ  بوٚڈ  نِشاناہ  تہٕ  دلیلاہ۔  أمۍ  سٕندۍ  تہِ  چھِ  تۅہیہِ  پٮ۪ٹھ  کینہہ  حق،  پس  ترٲوِیون  سۅ،  کھیٚوان  روزِ  خداے  سٕندِس  زمینس  اندر  گاسہٕ،  أمِس  مہ  لٲگِو  اتھہٕ  تکلیفہٕ  کہ  قصدٕہ،  ہرگاہ  توٚہۍ  کینہہ  تکلیف  واتنووو  تس،  تیٚلہِ  رٹہِ  تۅہیہِ  بوٚڈ  عذاب  سٍتی۔"
  },
  {
    "verse_id": 65,
    "translation": "پس  باوجودآں  ییٖژ  فہمٲیش  کٔرِتھ  مٲر  سۅ  اونٛٹِنۍ  تِمو،  پس  دوٚپُکھ  صالح  علیہ  السلامن،  تُلِو  تمتع  زندگی  ہُند  گرن  پننین  منٛز  روٗزِتھ۔  ترین  دۅہن  تمہِ  پتہٕ  چُھو  تۅہیہِ  تباہ  گژُھن،  یہِ  وعدٕہ  یُس  نہٕ  اپُز  آسہِ۔"
  },
  {
    "verse_id": 66,
    "translation": "ترٛے  دۅہ  گژھنہٕ  پتہٕ  ییٚلہِ  سون  حکُم  عذابس  متعلق  جٲرِی  سپُد،  نجات  دیُت  اسہِ  صالح  علیہ  السلامس  بیٚیہِ  تِمن  لوٗکن  یِمو  ایمان  اوٚن  تس  سٍتۍ  پننہِ  رحمتہٕ  سٍتۍ  تمہِ  عذابہٕ  نِشہِ  بیٚیہِ  تمہِ  دۅہچہِ  رُسوٲیی  نِشہِ،  پٔزۍ  پٲٹھۍ  چونُے  پروردِگار  چُھ  قوت  وول  غلبہٕ  وول۔"
  },
  {
    "verse_id": 67,
    "translation": "تِم  ظٲلِم  رٔٹۍ  سخت  کریکہِ  یۅسہٕ  جبریل  امین  سٕنٛز  کریکھ  ٲس،  پس  بُھتۍ  کِنۍ  پتھر  پیٚتھ  گٔے  تِم  روٗزِتھ۔  تیوٗت  صاف  سپُد  سُہ  شہر۔"
  },
  {
    "verse_id": 68,
    "translation": "زن  نہٕ  تِم  تتھ  شہرس  منٛز  بٔسمٕتی  ٲسۍ  زانہہ،  وارٕ  بوٗزِو  قومِ  ثمودن  کوٚر  انکار  پننِس  پروردِگارس،  وارٕ  بوٗزِو  خداے  سٕںدِ  رحمت  نِشہِ  سپُد  سٮ۪ٹھاہ  دوٗر  قومِ  ثمود۔  بوٗزِتھ  رٔٹِو  عبرت  اے  بوزن  والیو  خداے  سٕنٛزِ  نافرمٲنی  ہُند  کیاہ  نتیجہٕ  چُھ  آسان۔"
  },
  {
    "verse_id": 69,
    "translation": "بیٚیہِ  آے  پٔزۍ  پٲٹھۍ  سٲنۍ  سوزنہٕ  آمٕتۍ  ملٲیک  انسان  صورتس  اندر  ابراہیم  علیہ  السلامس  نِشہِ  فرزند  اسماعیل  علیہ  السلام  سٕںٛز  خۅشخبر  ہیٚتھ۔  تِمو  کٔر  ابراہیم  علیہ  السلامس  سلام،  تِمو  تہِ  کٔرٕکھ  تورٕ  سلام۔  تِمن  گوٚو  خیال  پٔژھۍ  آے،  توپتہٕ  ژیر  تہٕ  تٲر  کرنہٕ  ورٲے  آے  تِمن  نِشہِ  ؤژھۍ  سُند  بُزمُت  ماز  ہیٚتھ۔"
  },
  {
    "verse_id": 70,
    "translation": "پس  ییٚلہِ  وُچھ  تِمو  تِہُند  اتھہٕ  نہٕ  وۅتھٲنی  تتھ  کُن  ﴿تِم  نہٕ  مازٲنی  مازس  کُن﴾،  وۅپر  تہٕ  غٲر  زان  لٔگۍ  تِمن  زاننہِ،  بیٚیہِ  لٔگۍ  دِلہٕ  سٕے  اندر  تِہُند  خطرٕہ  محسوس  کرنہِ،  خبر  کمہِ  غرضہٕ  چھِ  یِم  آمٕتۍ۔  کیازِ  تَمہِ  وقتہٕ  یُس  شخص  کٲنسہِ  ہٕندِ  تکلیفہٕ  کہ  قصدٕہ  یِوان  اوس،  سُہ  اوس  نہٕ  تِہِندِ  گرِ  کینٛہہ  کھیوان  چوان۔  تِمو  ملٲیکو  ژِیُون  تِہُند  کھوٚژُن،  دوٚپہس  أسۍ  حض  چھِ  ملک،  أسۍ  چھِ  آمٕتۍ  سوزنہٕ  قومِ  لوطس  کُن  تِمن  سزاے  کُفرو  نافرمٲنی  دِنہٕ  خٲطرٕ۔"
  },
  {
    "verse_id": 71,
    "translation": "تِہٕنٛز  آشِنۍ  حضرتِ  سارہ  ٲسۍ  وۅدٕنۍ  پژھین  ہٕنٛز  پٔژھۍ  لٲزۍ  کرنہٕ  خٲطرٕ۔  تِمو  ییٚلہِ  پژھیٚن  ہُند  نہ  کھیٚنُک  حال  وُچھ  بیٚیہِ  قومِ  لوط  کہ  گلنٕچ  خبر  بوٗز،  سۅ  گٔیہِ  خۅش،  خۅش  گٔژِتھ  لٔج  اَسنہِ،  پس  ؤنۍ  اسہِ  تس  بشارت  یِمنٕے  ملکن  ہٕندِ  ذریعہ  فرزندٕہ  سٕنٛز۔  یس  اسحٰق  ناو  آو  تھاونہٕ۔  بیٚیہِ  اسحٰقس  پتہٕ  تسٕندِس  فرزندٕہ  سٕنٛز  بشارت  یس  یعقوب  ناو  آو  تھاونہٕ۔  "
  },
  {
    "verse_id": 72,
    "translation": "سۅلٔج  وننہِ  کیاہ  گُدریوم،  بہٕ  ہے  چھس  وۅنۍ  بُڈیمٕژ،  وۅنۍ  پرٛسا  بہٕ  یتھ  بُجرس  منٛز۔  بیٚیہِ  چُھ  میوٗن  خاوند  تہٕ  بُڈے،  واقعی  اسہِ  دۅ  ن  بُڈن  نِشہِ  اولاد  پٲدٕ  سپدُن  چُھ  عجیب  کتھاہ۔"
  },
  {
    "verse_id": 73,
    "translation": "تِمو  ملکو  دوٚپ  کیاہ  توٚہۍ  چھِوٕہ  خداے  سٕندِس  حُکمس  نسبت  تعجُب  کران  خاندانِ  نبوتس  منٛز  روٗزِتھ۔  یہِ  چھا  تِہٕندِ  قدرت  نِشہِ  دوٗر  کینہہ۔  خصوصاً  چھےٚ  تُہٕندِس  خاندانس  پٮ۪ٹھ  خداے  سٕنٛز  رحمت  تہٕ  برکت  نٲزِل۔  اے  ابراہیم  سٕندیو اہلِ  بیتو،  پٔزۍ  پٲٹھۍ  اللہ  تعالیٰ  چُھ  حمُد  دپنہِ  آمُت،  سٮ۪ٹھاہ  بُزرگ۔  لہٰذا  بجاے  تعجُب  کٔرِو  تِہٕںٛز  تعریف  تہٕ  حمد  و  ثنا  بیان۔  "
  },
  {
    "verse_id": 74,
    "translation": "ادٕ  ییٚلہِ  ابراہیمس  نِشہِ  خوف  دوٗرسپُد  یِمن  ہٕندِ  وننہٕ  سٍتۍ  بیٚیہِ  بوٗز  تِمو  خۅشخبر  فرزندٕہ  سٕںٛز،  تِم  لٔگۍ  بحث  کرنہِ  امہِ  سٍتۍ  قومِ  لوطس  متعلق۔  تِمن  سپُد  لوطُک  ہلاک  سپدُن  ناگوار۔"
  },
  {
    "verse_id": 75,
    "translation": "پٔزۍ  پٲٹھۍ  ابراہیم  علیہ  السلام  چُھ  حلیم  الطبع،  نرم  دِل،  رجوع  کر  وُن  خدایس  کُن۔"
  },
  {
    "verse_id": 76,
    "translation": "اسہِ  فرمو  تس  اے  ابراہیم  امہِ  خیالہٕ  نِشہِ  پھیرِو،  پٔزۍ  پٲٹھۍ  تُہٕندِس  پروردِگار  سُند  حکُم  ووت  قریب،  بیشک  تِمن  پٮ۪ٹھ  چُھ  واتہٕ  وُن  سُہ  عذاب  یُس  نہٕ  دوٗر  کرنہٕ  ییہِ۔"
  },
  {
    "verse_id": 77,
    "translation": "توپتہٕ  ییٚلہِ  سٲنۍ  فِرستادٕہ  ملٲیک  وٲتۍ  حضرتِ  لوطس  نِشہِ  نہایت  لۅکٹیٚن  ہٕنٛزِ  شکلہِ۔  آزُردٕہ  سپٕدۍ  تِم  تِہٕندِ  یِنہٕ  سٍتۍ  تِکیازِ  تِم  ٲسۍ  حسین  نوجوانن  ہٕندِس  صورتس  اندر۔  حضرتِ  لوطس  گوٚو  خیال  یِم  ما  چھِ  انسان،  پننہِ  قومچہِ  خراب  ذہنیت  نامعقول  حرکت  خیال  کٔرِتھ  سپُد  مغموم  مُتفکر،  تمِی  سببہٕ  سپُد  دِل  تنگ  تِہٕندِ  یِنہٕ  سٍتۍ،  تِم  لٔگۍ  وننہِ  از  چُھ  سختی  ہُند  دۅہ۔"
  },
  {
    "verse_id": 78,
    "translation": "تمہِ  پتہٕ  آے  تِہٕندِ  قومٕکۍ  بدمعاش  لوٗکھ  یِمن  خوبصورت  لۅکٹیٚن  ہُند  بوٗزِتھ،  دوران  دوران  تِمن  نِشہِ،  یِم  آسن  برونٹھہٕ  پٮ۪ٹھے  یچھ  کامہِ  کران،  لوط  علیہ  السلامن  دوٚپُکھ  اے  قوم،  یٚیکیاہ  چھَو  یِمہٕ  میانہِ  کورِ ﴿یعنی  میانہِ  اُمتچہِ  کورِ﴾  یِمہٕ  تُہٕندین  گرن  اندر  چھےٚ،  یِمہٕ  چھو  ییٖژ  پاک  تُہٕندِ  خٲطرٕ  یِمن  مہمان  لۅکٹیٚن  ہٕندِ  کھوتہٕ،  پس  کھوژِو  خدایس،  مےٚمہٕ  مندچھٲوِو  پٔژھیٚن  مںٛز۔  افسوس  تہٕ  تعجُب  چُھ  کیاہ  تۅہیہِ  منٛزٕ  چُھنا  اکھ  زوٚن  تہِ  گاٹُل  تہٕ  سمٕجھدار  یس  یہِ  کتھ  فکرِ  ترِہا،  یُس  بیین  تہِ  فکرِ  تارِہا۔"
  },
  {
    "verse_id": 79,
    "translation": "تِمو  دوٚپُکھ  تۅہیہِ  چھےٚ  خبرٕے  اسہِ  چھَنہٕ  تُہٕنٛزن  یِمن  قومی  کوریٚن  ہٕنٛز  کٕہٕنۍ  ضروٗرت  کیازِ  اسہِ  چُھنہٕ  زنانن  کُن  رغبتھٕے،  بیٚیہِ  چُھو  تۅہیہِ  معلومٕے  کہ  سون  مقصد  کیاہ  چُھ،  أسۍ  کمہِ  خٲطرٕ  چھِ  یور  آمٕتۍ۔"
  },
  {
    "verse_id": 80,
    "translation": "لوط  علیہ  السلامن  دوٚپُکھ  مجبور  سپدِتھ  اے  کاش  مےٚتہِ  ہرگاہ  تۅہیہِ  سٍتۍ  مقابلہٕ  کرنُک  طاقت  آسہا  تُہُند  شر  کرٕ  ہا  بہٕ  پانے  دفع  مگر  بہٕ  کُنُے  زوٚن  کیاہ  ہیٚکہٕ  کٔرِتھ،  نتہٕ  یِمہٕ  ہا  بہٕ  کُنہِ  محکم  دیوارٕ  کِس  پناہس  تل۔  مُراد  چُھ  امہِ  أندرٕہ  کانہہ  قبیلہٕ  آسِہا  مےٚ  یِم  مےٚ  مدد  کرہن۔  اوٚتانۍ  چھِ  یِم  ملک  لۅتہِ  پٲٹھۍ  بِہِتھ  یِہُند  حال  وُچھان،  یِمو  ییٚلہِ  وُچھ  لوط  علیہ  السلام  سخت  پریشان  سپدان۔"
  },
  {
    "verse_id": 81,
    "translation": "تِمو  ملکو  دوٚپُکھ  اے  لوط  غم  مہ  بٔرِو  کینہہ۔  أسۍ  چِھنہٕ  انسان،  أسۍ  چھِ  تُہٕندِس  پروردِگارٕہ  سٕندِ  طرفہٕ  سوزنہٕ  آمٕتۍ  ملک،  اسہِ  ہیٚکن  نہٕ  یِم  کینہہ  تہِ  کٔرِتھ  بلکہ  ہیٚکن  نہٕ  یِم  تۅہیہِ  تہِ  نکھہٕ  یِتھ  کانہہ  تکلیف  واتنٲوِتھ۔  أسۍ  چھِ  یِمن  پٮ۪ٹھ  عذاب  نٲزِل  کرنہِ  آمٕتۍ،  پس  نیرِو  رٲتھۍ  کیُت  رٲژ  ہٕندَس  کُنہِ  حِصس  اندر  پنُن  عیال  ہیٚتھ۔  یُتھ  نہٕ  تۅہیہِ  أندرٕ  کانہہ  پتھ  کُن  نظر  دِیہِ۔  مگر  نہ  تُہٕنٛز  آشنۍ  سۅ  گژِھہ  نہٕ  پانس  سٍتۍ  تُلٕںۍ  کینہہ  کیازِ  سۅ  چھنہٕ  مُسلمان۔  بلکہ  ٲس  سۅ  أہٕندِس  گرس  منٛز  روٗزِتھ  جاسوسی  کران،  پٔزۍ  پٲٹھۍ  تس  چُھ  واتہٕ  وُن  سُہ  عذاب  یُس  بیین  لُکن  واتہٕ  وُن  چُھ،  بیٚیہِ  چُھ  تِمن  عذاب  واتنُک  وقت  صبحس۔  تمِی  چھِ  أسۍ  ونان  تۅہیہِ  کالہٕ  کالے  نیرِو  ییٚمہِ  شہرٕہ  منٛزٕ۔  لوط  علیہ  السلام  ٲسۍ  تیوٗت  پریشان  سپٕدمٕتۍ،  تِمو  دوٚپُکھ  صبحس  تانۍ  پرارنٕچ  کیاہ  ضروٖرت  چھےٚ  کالہٕ  کالے  گٲلِیوٗکھ،  ملٲیکو  دوٚپہکھ  صبح  چُھنا  نزدیک۔  لوط  علیہ  السلام  دراے  رٲتھۍ  کیُتُے  امہِ  شہرٕ  نِشہِ  دوٗر  أکِس  جایہِ۔"
  },
  {
    "verse_id": 82,
    "translation": "پس  ییٚلہِ  سون  حکُم  جٲری  سپُد  تِہٕندِس  عذابس  متعلق۔  اسہِ  کوٚر  تتھ  شہرس  تلُک  پٮ۪ٹھ،  تمیُک  ہیٚرِم  طرف  کوٚر  بۅٚن  کُن،  بۅنِم  طرف  کوٚر  ہیٚور  کُن،  بیٚیہِ  کوٚر  اسہِ  تِمن  پٮ۪ٹھ  کنہِ  روٗد  یِمہٕ  کنہِ  کھنگرِ  آسہٕ  پوٚتُس  پتھ۔"
  },
  {
    "verse_id": 83,
    "translation": "تِمے  کنہِ  آسہٕ  چٲنِس  خدایس  نِشہِ  علامت  تہٕ  نِشانہٕ  تھاونہٕ  آمژٕ،  تِم  شہر  چھِنہٕ  یِمن  ظٲلمن  مکہٕ  کیٚن  کٲفرن  ہٕندیو  شہرو  نِشہِ  کینہہ  دوٗر۔"
  },
  {
    "verse_id": 84,
    "translation": "بیٚیہِ  سوٗزاسہِ  شہرِ  مدینہٕ  کیٚن  لوٗکن  کُن  بۅے  تِہُند  شعیب  علیہ  السلام،  تِمو  دوٚپُکھ  اے  میانہِ  قومہٕ،  بندگی  کٔرِو  کُنِس  خدایس  تۅہیہِ  چُھنہٕ  تس  ورٲے  کانہہ  معبود،  بیٚیہِ  مہ  چھۅنہٕ  رٲوِو  مینن  بانہٕ  بیٚیہِ  ترکٔر۔  مینان  ٲسِو  پوٗرٕ  تولان  ٲسِو  پوٗرٕ،  مےٚ  چھِو  توٚہۍ  بوزنہٕ  یِوان  رٔتِس  حالس  منٛز  مال  کہٕ  اعتبارٕہ،  لہٰذا  کُس  چیز  چُھو  تۅہیہِ  آمادٕہ  کران  لوٗکن  چھوٚن  دِنس  پٮ۪ٹھ،  مےٚ  چُھ  تُہٕندِ  حقہٕ  خٲطرٕ  باسان  تمہِ  دُہکہ  عذابُک  یُس  دۅہ  بےشُمار  عذابن  احاطہٕ  کٔرِتھ  یا  یُس  دۅہ  اولینن  تہٕ  آخرینن  احاطہٕ  کٔرِتھ  آسہِ۔"
  },
  {
    "verse_id": 85,
    "translation": "اے  میانہِ  قومہٕ  بیٚیہِ  ٲسِو  مینان  پوٗرٕ  تولان  تہِ  پوٗرٕ  عدل  وانصافہٕ  سان،  بیٚیہِ  مہ  ٲسِو  لوٗکن  ہٕندین  چیزن  اندر  کمی  تہٕ  نقصان  کران،  بیٚیہِ  مہ  تُلِو  زمینس  منٛز  شرکہٕ  سٍتۍ  تہٕ  بد  دیانتی  سٍتۍ  فساد۔"
  },
  {
    "verse_id": 86,
    "translation": "پوٗرٕ  مِینِتھ،  پورٕ  توٗلِتھ  یُس  خداے  سُند  رزق  تۅہیہِ  پتھ  کُن  روزِ،  سُہ  چھُ  تُہُندِ  خٲطرٕ  ییٚمہِ  کمایہِ  کھۅتہٕ  زیادٕہ  بہتر،  کیازِ  حرامس  منٛز  اگر  چہ  زیادہ  ٲسِتن،  برکت  چھَنہٕ،  بیٚیہِ  چھُ  انجام  تمُیک  نارِ  جہنم۔  حلال  اگر  کمٕے  آسہِ  تتھ  منٛز  چھےٚ  برکت،  انجام  تمُیک  چھُ  رضاے  الہٰی  تہٕ  جنت۔  ہرگاہ  تۅہیہِ  ییٚمہِ  کتھہِ  ہُند  یقین  چھُو  تیٚلہِ  مٲنِو۔  بہٕ  چھُس  نہٕ  تُہُند  شکھدر  بہٕ  روزَو  رأچھ  پرتھ  وقتہٕ،  بہٕ  چھُس  پیغمبر  تۅہیہِ  بیم  کروُن۔"
  },
  {
    "verse_id": 87,
    "translation": "تِمو  دوٚپ  یہِ  سورُے  وعظ  ونصیحت  بوٗزِتھ  اے  شعیب  کیاہ  تۅہیہ  چھا  دپان  یہِ  وہمی  تقدُس  پنٕنۍ  نٮ۪ماز  أسۍ  کیاہ  تراوو  تِمن  چیزن  ہٕنٛز  پرستش  کرٕنۍ  یِمن  چیزن  سٲنۍ  مٲلۍ  بُڈِ  بب  پرستش  کران  آے،  بیٚیہِ  کیاہ  تراوو  أسۍ  پننِس  مالس  اندر  پننہِ  خواہشہِ  موجوب  تصرُف  کرُن،  پٔزۍ  پٲٹھۍ  توٚہۍ  چھِو  بٔڈۍ  معتبر  بٔنِتھ  گاٹہٕ  جارٕ  چہِ  کتھہٕ  کران  ﴿یہِ  ووٚنُکھ  ٹھٹھہٕ  پٲٹھۍ﴾۔"
  },
  {
    "verse_id": 88,
    "translation": "فرمووُکھ  اے  میانہِ  قومہٕ،  توٚہۍ  ؤنتو  ہرگاہ  بہٕ  پننِس  خداے  سٕندِ  طرفہٕ  ننہِ  دلیلہِ  پٮ۪ٹھ  قٲیِم  آسہٕ  ییٚمہِ  سٍتۍ  توحید  وعدل  ثٲبِت  چُھو۔  بیٚیہِ  آسہِ  مےٚ  تٔمۍ  پننہِ  طرفہٕ  اکھ  بہترین  دولتاہ  عطا  کٔرمٕژ  یعنی  نبوت۔  ییٚمہِ  سٍتۍ  مےٚ  تبلیغ  کرُن  وٲجِب  چُھ۔  لہٰذا  کِتھہ  پٲٹھۍ  تراوٕ  بہٕ  تبلیغ  کرُن،  بہٕ  چُھس  نہٕ  یژھان  سۅ  کٲم  پانہٕ  کرٕںۍ  ییٚمہِ  نِشہِ  تۅہیہِ  منع  کران  چُھسو،  بہٕ  چُھس  نہٕ  یژھان  مگر  اصلاح  کرُن  تہٕ  سنبھالُن۔  یوٗت  بہٕ  ہیٚکہٕ  تہٕ  تیوٗت،  بیٛیہِ  چُھنہٕ  میانین  کامین  ہُند  سہل  تہٕ  آسان  سپدُن  مگر  خداے  سٕندِی  یٲری  تہٕ  مددٕسٍتۍ،  تس  پٮ۪ٹھ  کوٚر  مےٚ  توکل  تہٕ  اعتماد،  تس  کُن  چُھس  بہٕ  پرتھ  وقتہٕ  رجوع  کران۔"
  },
  {
    "verse_id": 89,
    "translation": "اے  میانہِ  قومہٕ  میون  عداوت  تہٕ  مُخالفت  مہ  زینہٕ  رٲوِن  تۅہیہِ،  کہ  تۅہیہ  کیاہ  بنہِ  سُوے  بٲش  ۅسہٕ  قومِ  نوحس  یا  قومہِ  ہودس  یا  قومہِ  صالِحس  بنے  یہِ،  یِم  زمانہٕ  کِنۍ  دوٗر  چھِ،  قومہِ  لوطُک  حال  چُھنہٕ  تۅہیہِ  نِشہِ  دوٗر  کینہہ  تہِ۔"
  },
  {
    "verse_id": 90,
    "translation": "ووٚنۍ  منگِو  مغفرت  کُفرو  شرکہٕ  خٲطرٕ  پننِس  پروردِگارس،  توپتہٕ  کٔرِو  تس  کُن  رجوع  اطاعت  تہٕ  عبادت  سٍتۍ،  بیشک  میون  پروردِگار  چُھ  سٮ۪ٹھاہ  رحم  کروُن  مغفرت  منگہٕ  وٕنین  پٮ۪ٹھ  دوست  تھاوٕ  وُن  توبہٕ  کر  وٕنین۔"
  },
  {
    "verse_id": 91,
    "translation": "اے  شعیب  اسہِ  چھنہٕ  چانہِ  اکثر  کتھہٕ  فِکرِی  تران  تِمو  کتھو  أندرٕ  یِمہٕ  ژٕ  ونان  چُھکھ  کیازِ  أسۍ  چھِنہٕ  تِم  کتھہٕ  توجہ  تہٕ  فِکرِ  سان  بوزان،  بیٚیہِ  چُھکھ  ژٕ  اسہِ  بوزنہٕ  یِوان  اسہِ  اندر  سٮ۪ٹھاہ  پست  کمزور،  ہرگاہ  نے  چانہِ  خاندانُک  تہٕ  قبیلُک  پاس  آسہِے  یِم  سٲنۍ  ہم  مذہب  چھِ  أسۍ  کرٕ  ہوتھ  ژٕ  کنہِ  کنہِ  ﴿یعنی  سنگسار﴾،  بیٚیہِ  چُھکھ  نہٕ  ژٕ  اسہِ  ںِشہِ  کُنہِ  قسمہٕ  قٲبلِ  عزت  تہِ۔  "
  },
  {
    "verse_id": 92,
    "translation": "شعیب  علیہ  السلامن  دوٚپُکھ  اے  میانہِ  قومہٕ،  افسوس  کیاہ  میون  قبیلہٕ  چھا  تۅہیہِ  نِشہِ  خداے  سٕندِ  کھوتہٕ  زیادے  قٲبلِ  عزت۔  مےٚ  چھےٚ  پننِس  پانس  نسبت  کٔر  مٕژ  خدایس  کُن،  کیاہ  اللہ  تعالیٰ  چُھو  نا  تۅہیہِ  تروومُت  تٔھر  پٔتۍ  کِنۍ،  تٔمۍ  سُند  چُھنا  تۅہیہِ  کانہہ  خیالاہ  تہٕ  لحاظاہ،  ہوش  کٔرِو  میون  پروردِگار  چُھو  یقیناً  تُہٕنزن  سارنٕے  کتھن  احاطہٕ  کٔرِتھ۔"
  },
  {
    "verse_id": 93,
    "translation": "اے  میانہِ  قومہٕ  توٚہۍ  تہِ  روزِو  پننہِ  جایہِ  کٲم  کران،  بٕتہِ  چُھس  پننہِ  جایہِ  کٲم  کران،  برونٹھ  پہن  زٲنِو  توٚہۍ  کہ  کُس  شخص  آسہِ  سُہ  یس  خوٲرتہٕ  ذلیل  کروُن  عذاب  واتہِ۔  بیٚیہِ  کُس  شخص  آسہِ  اپُز  ونہٕ  وُن،  پرٲرِو  توٚہۍ،  بٕتہِ  چُھس  توٚہِی  سٍتۍ  پراران۔"
  },
  {
    "verse_id": 94,
    "translation": "ادٕ  ییٚلہِ  سون  حکُم  تُہٕندِس  عذابس  متعلق  جٲرِی  سپُد،  نجات  دیُت  حضرتِ  شعیبس  بیٚیہِ  تِمنٕے  سٍتۍ  ایمان  انہٕ  وٕنین  پننہِ  رحمت  سٍتۍ،  ظٲلِم  تہٕ  نافرمان  رٔٹۍ  جبریل  امین  سٕںزِ  کُنِی  کریکہِ،  پس  پے  تِم  پننین  گرن  اندر  بُتھہِ  کِنۍ  ؤسِتھ،  توپتہٕ  موٗدۍ۔"
  },
  {
    "verse_id": 95,
    "translation": "زن  نہٕ  تِم  یِمن  جاین  اندر  بسٲنی  زانہہ  ٲسۍ۔  وارٕ  بوٗزِو  تہٕ  عبرت  رٔٹِو۔  شہرِ  مدینٕکۍ  لوٗکھ  تہِ  گٔے  خداے  سٕنٛزِ  رحمت  نِشہِ  دوٗر  تِتھے  پٲٹھۍ  یِتھہٕ  پٲٹھۍ  قومِ  ثمود  گٔے۔"
  },
  {
    "verse_id": 96,
    "translation": "بیٚیہِ  سوٗزۍ  اسہِ  پٔزۍ  پٲٹھۍ  حضرتِ  موسیٰ  پنٕنۍ  آیات  تہٕ  روشن  دلیلہٕ  ہیٚتھ  فرعونس  تہِ  تِہٕندِ  قومہٕ  کین  زِٹھیٚن  یُس  نہ  مون  فرعونن  تہٕ  تٔمۍ  سٕندِ  قومہٕ  کیٚو  زِٹھیٚو،"
  },
  {
    "verse_id": 97,
    "translation": "پس  پٔکۍ  تِم  تہِ  فرعون  سٕنٛزِی  رایہِ  موجوب  موسیٰ  علیہ  السلامہٕ  سٕندِ  حقہٕ،  حالانکہ  ٲس  نہٕ  فرعونٕ  سٕنٛز  راے  صحیح  کینہہ  تہِ۔"
  },
  {
    "verse_id": 98,
    "translation": "بروںٹھ  بروںٹھ  آسہِ  پکان  فرعون  پننِس  قومس  قیامتٕکۍ  دۅہ،  پس  والیکھ  نارِ  جہنمس  اندر،  سٮ۪ٹھاہ  یچھ  وسنٕچ  جایاہ  چھےٚ  نارِ  جہنم۔"
  },
  {
    "verse_id": 99,
    "translation": "دنیاہس  منٛز  تہِ  روزِ  تِمن  لعنت  پتے  بیٚیہِ  روزیٚکھ  قیامتٕکۍ  دۅہ،  ییٚتہِ  سپٕدۍ  غرق  آبس  تتہِ  پیٚن  نارِ  جہنمس  اندر،  یچھ  انعاماہ  چُھ  یُس  انعام  تِمن  آو  دِنہٕ  یعنی  لعنت  فی  الدارین۔"
  },
  {
    "verse_id": 100,
    "translation": "تِمہٕ  چھےٚ  بعض  خبرٕ  تباہ  گٔمتیٚن  شہرن  ہٕنٛزٕ  یِمہٕ  أسۍ  تۅہیہِ  ونان  چھِ۔  تِمو  شہرو  اندرٕ  چھِ  کینہہ  شہر  وٕنہِ  تہِ  موجود۔  بعض  چھِ  موٗلہٕ  مونٛجہِ  ختم  گٔمٕتۍ۔"
  },
  {
    "verse_id": 101,
    "translation": "اسہِ  کوٚر  نہٕ  تِمن  کانہہ  ظلم  بلکہ  کوٚر  تِمو  پٲنۍ  پانس  ظلم  سٲنۍ  نافرمٲنی  کرنہٕ  سٍتۍ،  پس  ہیٚوک  نہٕ  کانہہ  فٲیدٕہ  واتنٲوِتھ  تِمن  تِہٕندیو  تِمو  معبودو  یِمن  تِم  پرستش  کران  ٲسۍمعبودِ  برحقس  ورٲے،  ییٚلہِ  چٲنِس  پروردِگارٕہ  سُند  حُکم  جٲرِی  سپُد  تِہندِ  عذاب  خٲطرٕ،  بیٚیہِ  ہیٚوک  نہٕ  تِمو  تِمن  کینہہ  ہُرٲوِتھ  تہٕ  زیادٕہ  کٔرِتھ  تاونہٕ  تہٕ  نقصانہٕ  ورٲے۔"
  },
  {
    "verse_id": 102,
    "translation": "یِتھے  پٲٹھۍ  کیاہ  چُھ  آسان  چٲنِس  پروردِگارٕہ  سُںد  رٹُن  تہٕ  گرفتار  کرُن۔  ییٚلہِ  سُہ  کُنہِ  شہرٕ  کین  لوٗکن  تِہٕندِ  ظلمہٕ  تہٕ  کُفرٕ  سببہٕ  رٹان  چُھ،  پٔزۍ  پٲٹھۍ  تِہُند  رٹُن  چُھ  سٮ۪ٹھاہ  کڈُر  تہٕ  سخت  آسان۔"
  },
  {
    "verse_id": 103,
    "translation": "پٔزۍ  پٲٹھۍ  یتھ  منٛز  چھےٚ  عبرت  تِمن  لوٗکن  ہٕندِ  خٲطرٕ  یِم  کھۅژان  چھِ  ٲخرت  کِس  عذابس،  سُہ  ٲخرتُک  دۅہ  گو  سُے  ییٚمہِ  دۅہہ  سونٛبرنہٕ  یِن  سٲرِی  لوٗکھ،  سُہ  دۅہ  گو  سُے  ییٚمہِ  دۅہہ  سٲرِی  مخلوقات  یِن  حٲضر کرنہٕ۔  "
  },
  {
    "verse_id": 104,
    "translation": "أسۍ  چھِنہٕ  تتھ  منٛز  تاخیر  کران  مگر  اکہِ  گنٛز  رنہٕ  آمتہِ  مُدتہٕ  خٲطرٕ  یعنی  تمکہ  یِنُک  وقت  چُھ  مُقرر  کرنہٕ  آمُت  سُہ  یوٚتانۍ  نہٕ  واتہِ  توٚتانۍ  قیامت  ییہِ  نہٕ۔"
  },
  {
    "verse_id": 105,
    "translation": "ییٚمہِ  دۅہہ  سۅ  قیامت  ییہِ  تیٖژ  ہولناک  آسہِ  حالت  کہ  کانہہ  اکھاہ  ہیٚکہ  نہٕ  کتھ  کٔرِتھ  خداے  سٕندِ  حُکمہٕ  ورٲے،  لوٗکن  آسن  زٕہ  قٔسٕم  أڈۍ  آسن  اہلِ  شقاوت  کٲفر  تہٕ  نافرمان۔  أڈۍ  آسن  سعادت  مند  باایمان  تہِ۔"
  },
  {
    "verse_id": 106,
    "translation": "پس  یِم  لوٗکھ  شقی  آسن  تِم  واتن  نارس  اندر،  تِم  آسن  تتھ  جہنمس  اندر  کریٚکہٕ  دِوان  گۅڈٕ  گۅڈٕ  تھزٕ  کریٚکہٕ۔  پتہٕ  یلہِ  تھکان  آسن  اَدٕ  آسن  دِوان  لۅتہِ  لۅتہِ۔"
  },
  {
    "verse_id": 107,
    "translation": "ہمیشہ  روزن  تتھ  نارِ  جہنمس  اندر  یوٚتانۍ  آسمان  تہٕ  زمین  قٲیِم  چُھ،  مگر  یہِ  چون  پروردِگار  ییژِھہ،  پٔزۍ  پٲٹھۍ  چون  پروردِگار  چُھ  تِی  کران  یہِ  یژھان  چُھ۔"
  },
  {
    "verse_id": 108,
    "translation": "بیٚیہِ  یِم  سعادت  مند  لوٗکھ  آسن  تِم  واتن  جنتس  منٛز  یِمن  تتہِ  روزُن  چھُ  ہمیشہ۔  یوٚتانۍ  آسمان  تہٕ  زمین  قٲیِم  چُھ،  مگر  یہِ  چون  پروردِگارہ  یژِھہ،  یہِ  چھےٚ  بخشِشاہ  تہٕ  مہربٲنیاہ  یۅسہٕ  نہٕ  ژھیٚنہٕ  وٕںۍ  تہٕ  ختم  گژھہٕ  وٕنۍ  آسہِ۔"
  },
  {
    "verse_id": 109,
    "translation": "پس  مہ  ٲسۍ  زِکنہِ  قسمہٕ  شکس  اندر  تِمن  بٲطِل  معبودن  مُتعلق  یِمن  ہٕنٛز  یِم  گمراہ  لُکھ  پرستش  کران  چھِ،  تِم  چھِنہٕ  پرستش  کران  مگر  تِتھے  پٲٹھۍ  یِتھہٕ  پٲٹھۍ  تِہٕندۍ  مٲلۍ  بُڈِ  بب  غلط  طریقس  پٮ۪ٹھ  بٲطِل  معبودن  ہٕںٛز  پرستش  کران  ٲسۍ  یِمن  برونٹھ،  أسۍ  دِمو  یِمن  پوٗرٕ  پوٗرٕ  حصہٕ  کم  کرنہٕ  ورٲے۔"
  },
  {
    "verse_id": 110,
    "translation": "پٔزۍ  پٲٹھۍ  بیٚیہِ  کٔر  اسہِ  عطا  حضرتِ  موسیٰ  ہس  کِتاب  ﴿توراۃ﴾  تتھ  مںٛز  تہِ  آو  اختلاف  کرنہٕ۔  أڈیو  مون  أڈیو  کوٚر  انکار۔  لہٰذا  یہِ  نوکھتاہ  چُھنہٕ۔  توٚہۍ  مہ  سپدِو  مُنکِرن  ہٕندِ  انکار  سٍتۍ  غمگین،  ہرگاہ  نے  اکھ  کتھاہ  یۅسہٕ  تُہٕندِس  پروردِگارٕ  سٕندِ  طرفہٕ  بروںٹھ  مقرر  کرنہٕ  آمٕژ  چھےٚ  قیامتس  آسِہا  کہ  مُنکِرن  ییہِ  پوٗرٕ  عذاب  ٲخرتس  منٛز  دِنہٕ۔  نتہٕ  ییہِ  ہا  ضروٗر  یِمن  اختلاف  کروٕنین  ہُند  فٲصلہٕ  دنیاسٕے  اندر  کرنہٕ،  تِم  چھِ  تمہِ  قیامت  کِس  تِتھس  شکس  منٛز  یُس  تِمن  حٲران  کروُن  چُھ۔  مگر  کٲنسہِ  ہُند  شک  کرنہٕ  سٍتۍ  یہِ  سزا  پتھ  گژِھہ  نہٕ۔"
  },
  {
    "verse_id": 111,
    "translation": "پٔزۍ  پٲٹھۍ  بیٚیہِ  دِیہِ  چون  پروردِگار  پرتھ  أکِس  پننین  عملن  ہٕنٛز  پوٗرٕ  مزوٗرۍ،  پٔزۍ  پٲٹھۍ  سُہ  چُھ  پوٗرٕ  زانان  تِمہٕ  سارے  کٲمہٕ  یِم  تِم  کران  چھِ۔"
  },
  {
    "verse_id": 112,
    "translation": "پس  کٔرِو  توٚہۍ  استقامت۔  یِمو  کُفرٕ  نِشہِ  توبہٕ  کٔرِتھ  تۅہیہِ  سٍتۍ  شمولیت  اختیار  کٔر،  حدٕ  مہٕ  ڈٔلِو۔  دین  نِشہِ  مہ  نیرِو  أکِس  ذرس  برابر،  پٔزۍ  پٲٹھۍ  اللہ  تعالیٰ  چُھ  تُہٕنٛزٕ  سارے  کامہِ  وارٕ  وُچھان۔"
  },
  {
    "verse_id": 113,
    "translation": "اے  باایمانو  بیٚیہِ  مہ  سپدِو  توٚہۍ  مٲیِل  تِمن  لوٗکن  کُن  یِمو  کُفر  وشرکہِ  سٍتۍ  ظلم  کوٚر  تیٚلہِ  رٹہِ  تۅہیہِ  نارِ  جہنم،  بیٚیہِ  آسہِ  نہٕ  تۅہیہِ  خدایس  ورٲے  کانہہ  رفاقت  کرٕ  وُناہ  دوستاہ،  توپتہٕ  یِیو  نہٕ  تۅہیہِ  مدد  کرنہٕ۔"
  },
  {
    "verse_id": 114,
    "translation": "بیٚیہِ  تھٲوِو  برپا  نٮ۪ماز  توٚہۍ  یا  رسول  اللہؐ  دۅہ  کین  دۅن  طرفن  اندر۔  یعنی  صبح،  پیٚشِن  تہٕ  دِگر۔  بیٚیہِ  رٲژ  ہٕنٛدِس  أکِس  حصس  اندر۔  سُہ  گوٚو شام  تہٕ  خۅفتن۔  یِمہٕ  گٔیہِ  پانژھ  نٮ۪مازٕ  پوٗرٕ،  پٔزۍ  پٲٹھۍ  نیک  کامہِ  چھےٚ  گالان  بٔدِین  تہٕ  یچھ  کامین،  یہِ  کتھ  کہ  نیٖکیو  سٍتۍ  چھِ  گناہ  معاف  سپدان  چھےٚ  بٔڈ  نصیحت،  نصیحت  رٹہٕ  وٕنین،  مانہٕ  وٕنین  ہٕندِ  خٲطرٕ۔"
  },
  {
    "verse_id": 115,
    "translation": "مُنکِرن  ہٕندِ  طرفہٕ  یُس  معاملہ  پیش  یِوان  چُھ  تتھ  پٮ۪ٹھ  کٔرِو  صبر۔  لوٗکن  ہٕندِس  تکلیفس  پٮ۪ٹھ  یا  نٮ۪مازِ  ہٕںدِس  قٲیِم  تھاونس  پٮ۪ٹھ۔  پس  اللہ  تعالیٰ  چُھنہٕ  ہرگِز  ضایع  کران  نیکو  کارن  ہٕنٛز  مزوٗرۍ۔"
  },
  {
    "verse_id": 116,
    "translation": "پس  کونہٕ  آسہِ  تِمو  لوٗکو  أندرٕ  یِم  تۅہیہِ  برونٹھ  ٲسۍ،  صاحبِ  شعور  جماعتھاہ،  یِم  منع  آسہن  کران  زمینس  منٛز  شرک  وکُفرٕ  سٍتۍ  فساد  تہٕ  تبٲہی  کرنہٕ  نِشہِ،  مگر  تِم  کینہہ  لوٗکھ  آسن  یِم  اسہِ  ہُمو  عذاب  کرنہٕ  آمتیو  أندرٕ  بچٲومٕتۍ  ٲسۍ۔  تِمو  یِتھہٕ  پٲٹھۍ  پانہٕ  کُفرو  شرکہٕ  نِشہِ  توبہٕ  کوٚر  تِتھے  پٲٹھۍ  آسہِ  بیین  تہِ  کُفرو  شرکہٕ  نِشہِ  منع  کران،  ظٲلِم  تہٕ  نافرمان  لوٗکھ  روٗدۍ  عیش  وآرام  کِس  حالس  پتے،  بیٚیہِ  ٲسۍ  تِم  گنہگار  نافرمان  جرٲیمن  ہٕںدۍ  خوگر۔"
  },
  {
    "verse_id": 117,
    "translation": "بیٚیہِ  چُھنہٕ  تُہُند  پروردِگار  سُہ  کیاہ  گالہِ  کُنہِ  شہرکین  لوٗکن  ظلم  کٔرِتھ  ییٚلہِ  تِم  شہرٕکۍ  لوٗکھ  اسن  اصلاح  کروٕنۍ۔  بیین  لوٗکن  تبلیغ  ودعوت  دِوٕنۍ۔"
  },
  {
    "verse_id": 118,
    "translation": "ہرگہے  یژِھہ  ہا  تُہُند  پروردِگار  سُہ  کرِہا  سارنٕے  لوٗکن  کُنُے  ﴿جماعت  بعض  حِکمتن  کُن  نظر  کٔرِتھ  یوٚژھنہٕ  تٔمۍ  تہِ  بلکہ  بناویٚن  وارِیاہ  جمٲعژ  یِمو  اختلاف  کوٚر،  بیٚیہِ  روزن  تِم  ہمیشہ  اختلاف  کر  وٕنۍ۔  "
  },
  {
    "verse_id": 119,
    "translation": " مگر  کرن  نہٕ  اختلاف  دینِ  حقس  اندر  تِم  یِمن  پٮ۪ٹھ  تُہُند  پروردِگار  فضل  تہٕ  رحم  کرِ،  امیِ  خٲطرٕ  چھِن  کٔرۍمٕتۍ  پٲدٕ۔  یعنی  اختلاف  کرن  وٲلۍ  اختلاف  خٲطرٕ۔  رحمت  وٲلۍ  رحمت  خٲطرٕ،  بیٚیہِ  چُھ  پوٗرٕ  سپُدمُت  چٲنِس  پروردِگارٕہ  سُند  یہِ  حُکم،  کہ  ضروٗر  کرن  بہٕ  پُر  نارِ  جہنم،  جِنو  تہٕ  انسانو  سٍتۍ  اِکہٕ  وٹہٕ۔"
  },
  {
    "verse_id": 120,
    "translation": "بیٚیہِ  چھِ  أسۍ  یِم  سٲرِی  قصہٕ،  حضرات  انبیاہن  ہٕنٛدیو  قصو  أندرٕ  تۅہیہِ  بیان  کران،  تِمے  قصہٕ  یِمو  سٍتۍ  أسۍ  تُہٕںدۍ  دِل  مضبوط  کران  چھِ،  بیٚیہِ  وٲژ  تۅہیہِ  نِشہِ  اتھ  منٛز  پٔز  کتھ۔  بیٚیہِ  چُھ  اتھ  منٛز  بوٚڈ  وعظ،  بٔڈ  نصیحت  تہٕ  یاد  دہٲنی  باایمانن  ہٕندِ  خٲطرٕ۔"
  },
  {
    "verse_id": 121,
    "translation": "بیٚیہِ  ؤنِو  تِمن  لوٗکن  یِم  نہٕ  باوجودِ  قطعی  دلیلہٕ  تِمن  نِشہِ  واتنٕکہ  ایمان  انان  چھِ۔  اے  لوٗکو،  کران  گٔژِھو  توٚہۍ  کٲم  پننہِ  جایہِ،  أسۍ  تہِ  چھِ  کٲم  کران  پننہِ  جایہِ۔"
  },
  {
    "verse_id": 122,
    "translation": "بیٚیہِ  پرٲرِو  توٚہۍ  پننین  اعمالن  ہٕندِس  نتیجس،  أسۍ  تہِ  چھِ  پراران  پننین  اعمالن  ہٕندِس  نتیجس،  عنقریب  ننہِ  پوٚ  زکیاہ  چُھ  تہٕ  اپُز  کیاہ  چُھ۔"
  },
  {
    "verse_id": 123,
    "translation": "بیٚیہِ  چُھ  خداے  سٕے  معلوم  تہِ  سورُے  یہِ  آسمانن  تہٕ  زمینن  اندر  پوٗشیدٕہ  چُھ۔  تس  کُن  یِن  واتناونہٕ  سٲرِی  معاملات،  پس  کٔرِو  تِہٕنٛزٕے  یٲژ  عبادت  تہٕ  بندگی،  بیٚیہِ  کٔرِو  تٔسۍ  پٮ۪ٹھ  توکل  تہٕ  اعتماد،  بیٚیہِ  چُھنہٕ  چون  پروردِگار  بے  خبر  تِمو  کامیو  نِشہِ  یِمہٕ  توٚہۍ  کران  چھِو۔"
  }
]