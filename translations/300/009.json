[
  {
    "verse_id": 1,
    "translation": "اعلانِ  برات  ﴿قطعِ  تعلق﴾  چُھ  اللہ  تعالیٰ  سٕندِ  طرفہٕ  تہٕ  تٔمۍ  سٕندِس  رسول  ﴿صلی  اللہ  علیہ  وسلمن﴾  ہٕندِ  طرفہٕ  تِمن  مُشرکن  یِمن  سٍتۍ  تۅہیِہ  معاہدٕہ  ٲسِو  کٔرِمٕتۍ۔  ﴿یِم  آیات  ٲسۍ  رکوع  5  کِس  آخرس  تام  9ھ  منٛز  تمہِ  وقتہٕ  نٲزِل  سپدیمٕتۍ  ییٚلہِ  نبی  صلی  اللہ  علیہ و سلمو  حضرت  ابوبکر  صدیق  رضی  اللہ  تعالیٰ  عنہ  حج  خٲطرٕ  روانہٕ  ٲسۍ  کٔرِمٕتۍ۔  تِمن  پتہٕ  ییٚلہِ  یِم  آیات  نٲزِل  سپٕدۍ،  حضورؐ  چِھ  حضرت  علی  رضی  اللہ  تعالیٰ  عنہ  ہَس  سوزان  تاکہ  حاجن  ہٕندِس  عام  مجمس  منٛز  بوزناون  یِم،  تہٕ  پتہٕ  کرن  یِمن  ژۅن  کتَھن  ہُند  اعلان:  ﴿1﴾  تِیُتھ  کانٛہہ  شخص  اَژِ  نہٕ  جنتس  یُس  دینِ  اسلام  قبول  کرنہٕ  نِشہِ  انکار  کرِ  ﴿2﴾  ییٚمہِ  ؤرِیِہ  پتہٕ  گژِھہ  نہٕ  کانٛہہ  مُشرک  حج  خٲطرٕ  یُن  ﴿3﴾  بیتُ  اللہ  ہس  أندۍ  أندۍ  ننگے  طواف  کرُن  چُھ  ممنوع  ﴿4﴾  یِمن  لُکن  سٍتۍ  رسول  اللہ  صلی  اللہ  علیہ و سلمن  ہُند  معاہدہ  باقی  چُھ،  یعنی  یِم  عہد  پُھٹراونٕکۍ  مُرتکب  چِھنہٕ  گمٕتۍ،  تِمن  سٍتۍ  ییِہ  معاہدہ  کِس  وقتس  تام  وفا  کرنہٕ۔  حضور  صلی  اللہ  علیہ و سلمن  ہٕندِ  امہِ  ہدایتہٕ  مطٲبق  چِھ  حضرت  علی  رضی  اللہ  تعالیٰ  عنہ  10  ذی  الحجہ  یِہ  اعلان  کران۔  روٗد  وۅنۍ  معاہدن  ہُند  تعلق۔  سورۂ  انفال  آیت  نمبر  58  ہَس  منٛز  آو  پتھ  کُن  فرماونہٕ  زِ  ییٚلہِ  تۅہیِہ  کُنہِ  قومہٕ  طرفہٕ  خیانت  ﴿عہد  شکنی  تہٕ  غدٲری﴾  ہُند  اندیشہٕ  آسہِ،  تیٚلہِ  چھٔکِو  علی  الاعلان  تٔمۍ  سُند  مُعاہدٕہ  تس  کُن  تہٕ  سُہ  کٔرِیوٗن  خبردار  زِ  وۅنۍ  چُھنہٕ  چون  تہٕ  سون  کانٛہہ  معاہدٕہ  باقی۔  اَمی  اخلاق  کہ  ضٲبطہ  مطٲبق  آو  معاہدن  ہٕنزِ  منسوخی  ہُند  یِہ  عام  اعلان  تِمن  قبیلن  خلاف  کرنہٕ  یِم  عہد  و  پیمان  باوجود  ٲسۍ  ہمیشہ  اسلامس  خلاف  سٲزشہِ  کران  روزان،  تہٕ  ییٚلہِ  تِمن  موقع  اوس  یِوان  تمہِ  ساعتہٕ  ٲسۍ  عہدُک  پاس  بالاے  طاق  تھٲوِتھ  دشمنی  پیٚٹھ  کھڑا  سپدان۔  امہِ  اعلان  پتہٕ  روٗد  نہٕ  عربہٕ  کیٚن  مُشرِکن  امہِ  ورٲے  کانٛہہ  چارہ  زِ  یا  گژھن  تِم  لڑنس  پیٚٹھ  تیار  سپدٕنۍ  تہٕ  اسلٲمی  طاقتس  سٍتۍ  ٹکرٲوِتھ  گژھن  صفحۂ  ہستی  پیٚٹھہٕ  مِٹٕنۍ،  یا  گژھن  ملک  ترٲوِتھ  نیرٕنۍ  نَتہٕ  گژھن  اسلام  قبول  کٔرِتھ  پنُن  پان  تہٕ  پنُن  علاقہٕ  تتھ  نظم  و  ضبطس  پُشراوٕنۍ،  ییٚمۍ  مٕلکُک  واریاہ  حصہٕ  چُھ  گۅڈے  اسلٲمی  حکومتس  تابع  بنوومُت﴾"
  },
  {
    "verse_id": 2,
    "translation": "لہٰذا  پِھیرِو  تھوٗرِو  توٚہۍ  لُکھ  بیٚیہِ  ژۅن  ریٚتن  مٕلکس  منٛز  تہٕ  زٲنِتھ  تھٲوِو  زِ  توٚہۍ  چِھو  نہٕ  خُدایس  عٲجز  کرن  وٲلۍ  کینہہ،  بیٚیہِ  یِہ  زِ  اللہ  تعالیٰ  چُھ  تِمن  رُسوا  کرن  وول  یِم  حقس  انکار  چِھ  کران۔"
  },
  {
    "verse_id": 3,
    "translation": "اطلاعِ  عام  چُھ  اللہ  تعالیٰ  تہٕ  تٔمۍ  سٕندِس  رسول  ﴿صلی  اللہ  علیہ و سلمن﴾  ہٕندِ  طرفہٕ  حجِ  اکبر کہ  دۅہ  تمام  لُکن  خٲطرٕ  زِ  اللہ  تعالیٰ  چُھ  مُشرکو  نِشہِ  بَری  الذّمہ  تہٕ  تٔمۍ  سُند  رسولؐ  تہٕ  ﴿حجِ  اکبرُک  لفظ  چُھ  حج  اصغر کِس  مقابلس  منٛز۔  اہلِ  عرب  ٲسۍ  عمرہ ہَس  لۅکٹ  حج  ونان۔  اتھ  مقابلہٕ  یُس  حج  ذی  الحجہ  کیٚن  مقرر  تٲریخن  منٛز  سپدان  چُھ،  تتھ  چِھ  حجِ  اکبر  ونان﴾  وۅنۍ  اگر  توٚہۍ  لُکھ  توبہٕ  کٔرِو،  تیٚلہِ  چُھ  تُہٕندی  خٲطرٕ  بہتر،  تہٕ  اگر  بُتھ  چِھو  پِھران  تیٚلہِ  زٲنِو  ٹھیک  پٲٹھۍ  زِ  توٚہۍ  چِھو  نہٕ  اللہ  تعالیٰ  عٲجز  کرن  وٲلۍ  تہٕ  اے  نبیؐ،  انکار  کرن  وٲلۍ  بوزنٲوِیوٗکھ  سخت  عذابٕچ  خۅش  خبر۔"
  },
  {
    "verse_id": 4,
    "translation": "تِمَو  مشرکو  ورٲے  یِمن  سٍتۍ  تۅہیِہ  معاہدٕہ  کٔرِو  پتہٕ  کٔر  نہٕ  تِمو  پنُن  عہد  پوٗرٕ  کرنس  منٛز  تۅہیِہ  سٍتۍ  کانٛہہ  کمی  تہٕ  نہ  کوٚرُکھ  تۅہیِہ  خلاف  کٲنٛسہِ  مدد،  تیٚلہِ  کٔرِو  توٚہۍ  تہِ  یِتھیٚن  لُکن  سٍتۍ  معاہدہ  کِس  وقتس  تام  وفا  تِکیازِ  اللہ  تعالیٰ  چُھ  متقی  لُکنٕے  پسند  کران۔"
  },
  {
    "verse_id": 5,
    "translation": "لہٰذا  ییٚلہِ  حرام  ریٚتھ  نیرن  ﴿یتھ  جایِہ  چُھ  حرام  ریٚتَو  نِشہِ  مُراد  تِم  ژور  ریٚتھ  یِمن  ہٕنز  مہلت  مُشرِکن  ٲس  دِنہٕ  آمٕژ۔  چونکہ  اتھ  مہلت  کِس  وقتس  منٛز  اوسنہٕ  مُسلمانن  خٲطرٕ  جٲیز  زِ  مُشرکن  پیٚٹھ  کرہن  حملہٕ،  امہِ  موجوب  چُھ  یِمن  ریتن  حرام  ریٚتھ  وَننہٕ  آمُت﴾  تیٚلہِ  کٔرِیوٗکھ  مُشرک  قتل  ییٚتہِ  لٔبِیوٗکھ  تَتہِ،  تہٕ  تِم  رٔٹیوٗکھ  تہٕ  گھیراو  کٔرِیوٗکھ۔  تہٕ  پرٛتھ  زاگس  پیٚٹھ  بِہِو  تِمن  خبر  ہیٚنہٕ  خٲطرٕ  پتہٕ  اگر  تِم  توبہٕ  کرن  بیٚیہِ  کرن  نماز  قٲیم  تہٕ  زکوٰۃ  دِن  تیٚلہِ  ترٲویوٗکھ  یلہٕ  ﴿یعنی  محض  گژِھہ  نہٕ  کفر  و  شرک  نِشہِ  توبہٕ  کرنس  پیٚٹھ  معاملہٕ  ختم،  بلکہ  آسہِ  تِمن  نماز  قٲیِم  کرٕنۍ  بیٚیہِ  زکوٰۃ  دِنۍ،  نَتہٕ  یِیہِ  نہٕ  یِہ  ماننہٕ  زِ  کُفر  ترٲوِتھ  چُھ  تِمو  اسلام  قبول  کوٚرمُت﴾  اللہ  تعالیٰ  چُھ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 6,
    "translation": "تہٕ  اگر  مُشرِکو  منٛز  کانٛہہ  شخص  پناہ  منگِتھ  تۅہیِہ  نِشہِ  یُن  ییژِھہ  ﴿تاکہ  اللہ  تعالیٰ  سُند  کلام  بوزِ﴾  تیٚلہِ  دِیِو  تس  ﴿پناہ  یوٚت  تام  سُہ  اللہ  تعالیٰ  سُند  کلام  بوزِ،  پتہٕ  واتنٲوِیوٗن  سُہ  تٔمۍ  سٕندِس  ﴿پناہ  گاہس﴾  تام،  یِہ  گژِھہ  امہِ  موجوب  کرُن  زِ  یِم  لُکھ  چِھنہٕ  علم  تھاوان۔"
  },
  {
    "verse_id": 7,
    "translation": "یِمن  مشرِکن  خٲطرٕ  کِتھہٕ  پٲٹھۍ  ہیٚکہِ  ٲخر  اللہ  تعالیٰ  ہس  تہٕ  تٔمۍ  سٕندِس  رسولسؐ  نزدیک  کانٛہہ  عہد  ﴿وعدٕہ﴾  ٲسِتھ؟  ماسِواے  تِمن  لُکن  یِمن  سٍتۍ  مسجدِ  حرامس  نِشہِ  معاہدہ  اوسُو  کوٚرمُت،  ﴿یعنی  بنی  کنانہ  تہٕ  بنی  خُزاعہ  بنی  ضمٚرہ﴾  تیٚلہِ  یوٚت  تام  تِم  تۅہیِہ  سٍتۍ  سِیوٚد  روزن،  توٚہۍ  تہِ  روٗزِو  تِمن  سٍتۍ  سیوٚد،  تِکیازِ  اللہ  تعالیٰ  چُھ  متقی ین  پسند  کران۔"
  },
  {
    "verse_id": 8,
    "translation": "مگر  یِمو  ورٲے  کِتھہٕ  پٲٹھۍ  ہیٚکہِ  باقی  مشرکن  سٍتۍ  کانٛہہ  عہد  ٲسِتھ  ییٚلہِ  زن  تِہُند  حال  چُھ  یِہ  زِ  اگر  تۅہیِہ  پیٚٹھ  غٲلب  یِن،  تیٚلہِ  نَہ  کرن  تُہٕندِس  معاملس  منٛز  کُنہِ  قرابتُک  لحاظہٕ  تہٕ  کرن  کُنہِ  معاہدٕہ چِہ  ذمہ دٲری  ہُند؟  تِم  چِھ  پننیٚو  زبانو  سٍتۍ  تۅہیِہ  رٲضۍ  کرنٕچ  کوٗشش  کران،  مگر  دل  چِھکھ  انکار  کران،  تہٕ  تِمن  منٛز  چِھ  اکثر  فاسق۔"
  },
  {
    "verse_id": 9,
    "translation": "تِمو  کوٚر  اللہ  تعالیٰ  سٕندیو  آیاتَو  بدلہٕ  معمولی  قٍمت  قبول،  پتہٕ  سپٕدۍ  اللہ  تعالیٰ  سٕنزِ  وَتہِ  منٛز  ٹھوٚر  بٔنِتھ  کھڑا،  سیٚٹھاہ  بُرٕ  کرتوٗت  ٲسۍ  تِم،  یِم  تِم  کران  روٗدۍ۔"
  },
  {
    "verse_id": 10,
    "translation": "کٲنٛسہِ  مومن  سٕندِس  بارس  منٛز  نَہ  چِھ  یِم  قرابتُک  لحاظہٕ  کران  تہٕ  نہ  چِھ  کُنہِ  عہد  چِہ  ذمہ دٲری  ہُند  تہٕ  زیادتی  چھےٚ  ہمیشہ  یِہندی  طرفہٕ  سپٕزمٕژ۔"
  },
  {
    "verse_id": 11,
    "translation": "لہٰذا،  اگر  یِم  توبہٕ  کرن  تہٕ  نماز  کرن  قٲیم  تہٕ  زکوٰۃ  دِن،  تیٚلہِ  چِھ  تُہٕندۍ  دینی  بٲے۔  ﴿یعنی  نماز  تہٕ  زکوٰۃ  ورٲے  محض  توبہٕ  کرنہٕ  سٍتۍ  بنَن  نہٕ  تِم  تُہٕندۍ  دینی  بٲے۔  البتہ  اگر  تِم  یِہ  شرط  پوٗرٕ  کرن  تیٚلہِ  آسہِ  نہٕ  اَمِیُک  نتیجہ  صرف  یۅہے  زِ  تُہٕندِ  خٲطرٕ  سپدِ  تِمن  پیٚٹھ  اَتھہٕ  تُلُن  تہٕ  تِہندِس  جان  و  مالس  اَتھہٕ  لاگُن  حرام،  بلکہ  آسہِ  مزید  اتھ  یِہ  فٲیدٕہ  زِ  اسلٲمی  معاشرس  منٛز  گژھن  تِمن  برابرٕکۍ  حقوق  حٲصل۔  تِم  آسن  معاشرتی،  تمدنی  تہٕ  قانونی  حیثیتہٕ  تمام  دوٚیِمیٚن  مُسلمانن  ہٕندۍ  پٲٹھۍ۔  کانٛہہ  فرق  تہٕ  امتیاز  ہیٚکہِ  نہٕ  تِہنزِ  وَتہِ  منٛز  ٹھوٚر  بٔنِتھ﴾  تہٕ  زانن  والیٚن  خٲطرٕ  چِھ  أسۍ  پنٕنۍ  احکام  واضح  کران۔"
  },
  {
    "verse_id": 12,
    "translation": "تہٕ  اگر  عہد  کرنہٕ  پتہٕ  یِم  بیٚیہِ  پنٕنۍ  قَسم  پُھٹراون  تہٕ  تُہٕندِس  دینس  پیٚٹھ  کرن  حملہٕ  کرٕنۍ  شروع  تیٚلہِ  کٔرِو  کُفرٕ کیٚن  عَلم  بردارن  سٍتۍ  جنگ  تِکیازِ  تِہندیٚن  قَسمن  ہُند  چُھنہٕ  کانٛہہ  اعتبار،  شاید  زِ  ﴿پتہٕ  یِن  تلوار  ہٕندِ  زورَے﴾  تِم  باز۔  ﴿یتھ  جایِہ  چُھ  عہد  کرنُک  تہٕ  قَسم  کھیٚنہٕ  نِشہِ  مُراد  مُسلمان  سپدنُک  عہد  کرُن  تہٕ  اسلام چِہ  وفادٲری  ہٕندۍ  قَسم  کھیٚنۍ۔  مطلب  چُھ  یِہ  زِ  اگر  یِم  مُسلمان  سپدَنہٕ  پتہٕ  بیٚیہِ  کفرس  کُن  پھیٖرۍ،  تیٚلہِ  گژِھہ  یِمن  سٍتۍ  جنگ  یُن  کرنہٕ۔  اَمی  حُکمہٕ  مطٲبق  اوس  حضرت  ابوبکرِ  صدیق  رضی  اللہ  تعالیٰ  عنہ  ہَن  مُرتدن  خلاف  جنگ  کوٚرمُت۔﴾"
  },
  {
    "verse_id": 13,
    "translation": "کیا  توٚہۍ  لٔڑِو  نا  تِتھیٚن  لُکن  سٍتۍ  یِم  پنٕنۍ  عہد  چِھ  روٗدِمٕتۍ  پھُٹراوان،  تہٕ  یِمو  رسولؐ  مٕلکہٕ  منٛزٕ  کڑنُک  قصد  اوس  کوٚرمُت  تہٕ  زیادتی  ہُند  ابتدا  کرن  وٲلۍ  ٲسۍ  تِمے؟  کیا  توٚہۍ  چِھوٕہ  یِمن  کھۅژان؟  اگر  توٚہۍ  مومن  چِھو  تیٚلہِ  چُھ  اللہ  تعالیٰ  اَمِیُک  زیادہ  حقدار  زِ  تَس  کھوٚژِو۔"
  },
  {
    "verse_id": 14,
    "translation": "یِمن  سٍتۍ  لٔڑِو،  اللہ  تعالیٰ  دِیاوناوِ  تُہٕندیو  اَتھو  سٍتۍ  یِمن  سزا،  تہٕ  یِمن  کرِ  ذلیل  و  خوار  تہٕ  یِہندِس  مقابلس  منٛز  کریو  تۅہیِہ  مدد،  تہٕ  واریاہن  مومنن  ہٕندیٚن  دِلن  پاوِ  شیٚہجار۔"
  },
  {
    "verse_id": 15,
    "translation": "تہٕ  تِہندیٚن  دِلن  ہُند  پھُہُن  ﴿ژکھ﴾  مِٹاوِ  بیٚیہِ  یس  ییژِھہ  تس  دِیِہ  توبُک  توفیق  تہِ۔  ﴿مُسلمانن  اوس  خوف  زِ  یِہ  اعلان  سپدٲنۍ  لگہِ  عربہٕ کِس  أندۍ  پٔکِس  نار  تہٕ  اَسہِ  یِیہِ  أکِس  بٔڈس  خون ریز  جنگس  سٍتۍ  سٲبقہٕ  پیش،  خُداین  دِیُت  یِمن  آیاتن  منٛز  اطمینان  زِ  تُہُند  یِہ  اندیشہٕ  چُھ  غلط،  نتیجہ  آسہِ  اتھ  برعکس﴾  اللہ  تعالیٰ  چُھ  سورُے  زانن  وول  تہٕ  دانا۔"
  },
  {
    "verse_id": 16,
    "translation": "کیا  تۅہیِہ  لُکو  چُھوٕہ  یِہ  سمجھمُت  زِ  یِتھَے  یِیِو  یلہٕ  تراونہٕ،  حالانکہ  خُداین  وُچُھے  نہٕ  وُنہِ  یِہ  زِ  تۅہیِہ  منٛز  کم  لُکھ  چِھ  تِم  یِمو  ﴿تٔمۍ  سٕنزِ  وَتہِ  اندر﴾  جان  فِشٲنی  کٔر  تہٕ  بیٚیہِ  بنووُکھ  نہٕ  خُدایس  تہٕ  رسول  صلی  اللہ  علیہ و سلمس  تہٕ  مومِنو  ورٲے  بیٚیہِ  کانٛہہ  جگری  دوست،  یِکینژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر۔"
  },
  {
    "verse_id": 17,
    "translation": "مُشرِکن  ہٕنز  چَھنہٕ  یِہ  کٲم  زِ  تِم  بنن  اللہ  تعالیٰ  سٕنزن  مسجدن  ہٕندۍ  مُجٲور  تہٕ  خٲدم  حالانکہ  تِم  چِھ  خۅد  پانس  پیٚٹھ  کُفرٕچ  شہادت  دِوان،  تِہندۍ  سٲری  اعمال  سپدۍ  ضائع  تہٕ  تِمن  چُھ  ہمیشہ  جہنمس  منٛز  روزُن۔"
  },
  {
    "verse_id": 18,
    "translation": "اللہ  تعالیٰ  سٕنزن  مسجدن  ہٕندۍ  آباد  کار  ﴿مُجاور  تہٕ  خٲدم﴾  ہیٚکن  تِمے  لُکھ  ٲسِتھ  یِم  خُدایس  تہٕ  ٲخرت  کِس  دۅہس  مانن،  تہٕ  نماز  کرن  قٲیم،  زکوٰۃ  دِن،  بیٚیہِ  کھۅژن  نہٕ  خُدایس  ورٲے  کٲنٛسہِ،  یِمنٕے  نِشہِ  چُھ  یِہ  توقع  زِ  یِم  پکن  سیٚزِ  وَتہِ۔"
  },
  {
    "verse_id": 19,
    "translation": "کیا  تۅہیِہ  لُکو  چھوٕہ  حاجن  تریش  چاونس  تہٕ  مسجدِ  حرامٕچ  مجٲوری  کرنس  تَس  شخصہٕ  سٕنزِ  کامہِ  برابر  زٲنۍمٕژ،  ییٚمۍ  ایمان  اوٚن  خُدایس  پیٚٹھ  تہٕ  ٲخرت  کِس  دۅہس  پیٚٹھ  تہٕ  ییٚمۍ  جان  فِشٲنی  کٔر  اللہ  تعالیٰ  سٕنزِ  وَتہِ  منٛز  ﴿امہِ  ارشادٕ  سٍتۍ  چُھ  یِہ  فٲصلہٕ  کرنہٕ  آمُت  زِ  بیتُ  اللہ ہٕچ  تولیت  ہیٚکہِ  نہٕ  وۅنۍ  مُشرکن  نِشہِ  روٗزِتھ۔  مشرکینِ  قریش  ہیٚکن  نہٕ  صرف  أتھۍ  بنیادس  پیٚٹھ  اَمِکۍ  حقدار  ٲسِتھ  زِ  تِم  چِھ  حاجن  روٗدِمٕتۍ  خدمت  کران﴾  خُدایس  نزدیک  چِھنہٕ  یِم  دۅشوے  برابر  کینہہ،  تہِٕ  اللہ  تعالیٰ  چُھنہٕ  ظٲلمن  رہنمٲیی  کران۔"
  },
  {
    "verse_id": 20,
    "translation": "یِمو  ایمان  اوٚن  تہٕ  یِمو  تٔمۍ سٕنزِ  وَتہِ  منٛز  گرٕ بار  ترٲوۍ،  بیٚیہِ  کوٚرُکھ  جان  و  مال  سٍتۍ  جہاد،  خُدایس  نزدیک  چُھ  تِمنٕے  لُکن  ہُند  درجہٕ  بوٚڈ،  تہٕ  تِمَے  چِھ  کامیاب۔"
  },
  {
    "verse_id": 21,
    "translation": "تِہُند  ربّ  چُھ  تِمن  پننہِ  رحمتچٕ  تہٕ  پننہِ  خۅشنودی  ہٕنز  بیٚیہِ  تِتھیٚن  جنتن  ہٕنز  بشارت  دِوان،  ییٚتہِ  تِہندِ  خٲطرٕ  پائدار  عٲشِکۍ  سامانہٕ  آسن۔"
  },
  {
    "verse_id": 22,
    "translation": "تِم  روزن  یِمن  منٛز  ہمیشہ،  پٔزپٲٹھۍ  چُھ  خُدایس  نِشہِ  خدماتن  ہُند  بدلہٕ  دِنہٕ  خٲطرٕ  واریاہ  کینہہ۔"
  },
  {
    "verse_id": 23,
    "translation": "اے  لوٗکو  یِمو  ایمان  چُھو  اوٚنمُت،  پنٕنۍ  مٲلۍ  تہٕ  پنٕنۍ  بٲے  تہِ  مَہ  بنٲوِیوکھ  پنٕنۍ  رفیق،  اگر  تِم  کُفرس  دِن  ایمانس  پیٚٹھ  ترجیح  تۅہیِہ  منٛز  یِم  تِمن  رفیق  بناون  تِمے  آسن  ظٲلم۔"
  },
  {
    "verse_id": 24,
    "translation": "اے  نبیؐ،  ؤنِو  زِ  اگر  تُہٕندۍ  مٲلۍ،  تہٕ  تُہٕندۍ  فرزند،  تہٕ  تُہٕندۍ  بٲے،  تہٕ  تُہنزٕ  خاندارِنہِ  تہٕ  تُہٕندۍ  اَنگ  ٲشناو،  تہٕ  تُہٕندۍ  تِم  مال  یِم  تۅہیِہ  کمٲوِمٕتۍ  چِھو،  تہٕ  تُہٕندۍ  تِم  کارٕبار،  یِہندِ  خسارُک  تۅہیِہ  خوف  چُھو،  تہٕ  تُہٕندۍ  تِم  گرٕ  یِم  تۅہیِہ  پسند  چِھو،  چِھو  تۅہیِہ  اللہ  تعالیٰ  تہٕ  تٔمۍ  سٕندِس  رسولؐ  تہٕ  تٔمۍ  سٕنزِ  وَتہِ  منٛزٕ  جہاد  کھۅتہٕ  زیادہ  ٹٲٹھۍ،  تیٚلہِ  کٔرِو  انتظار  یوٚت  تام  اللہ  تعالیٰ  پنُن  فٲصلہٕ  تۅہیِہ  برونٛہہ  کُن  اَنہِ  تہٕ  اللہ  تعالیٰ  چُھنہٕ  فاسق  لُکن  رہنمٲیی  کران۔"
  },
  {
    "verse_id": 25,
    "translation": "خُداین  چُھ  ییٚمہِ  برونٛہہ  واریاہن  موقعن  پیٚٹھ  تۅہیِہ  مدد  کوٚرمُت،  کینہہ  کال  برونٛہہ  غزوۂ  حُنین  کہ  دۅہ  ﴿تٔمۍ  سٕنزِ  دستگیری  ہٕنز  شان  چَھو  تۅہیِہ  وُچھمٕژ﴾۔  ﴿غزوۂ  حُنین  اوس  شوال  8ھ  منٛز  یِم  آیات  نٲزِل  گژھنہٕ  برونٛہہ  صرف  باہ  تُرٛواہ  ریٚتھ  مکس  تہٕ  طٲیفس  منٛزباگ  حُنین  چِہ  وادی  منٛز  پیش  آمُت۔  اَتھ  غزوس  منٛز  اوس  مسلمانن  ہٕندِ  طرفہٕ  صرف  12  ساس  فوج  تہٕ  دوٚیِمہِ  طرفہٕ  ٲسۍ  کُفار  یِہندِ  کھۅتہٕ  واریاہ  کم۔  مگر  امہِ  باوجود  چِھ  ہوازن  قبیلٕکۍ  تیر  انداز  مسلمانن  پتھ  ژَلنہٕ  مۅکھہٕ  مجبور  کران  تہٕ  اِسلامُک  لشکر  چُھ  بُرٕ  پٲٹھۍ  چھلہٕ  چھانگرِ  گٔژِھتھ  تِتر  بِتر  سپدان۔  تمہِ  وقتہٕ  ٲسۍ  صرف  نبیؐ  بیٚیہِ  کم  کینژھاہ  جان  باز  صحابہ  یِہندۍ  قدم  پننہِ  جایِہ  ڈٔلۍ  نہٕ  تہٕ  تِہٕنزی  ثٲبت  قدمی  ہُند  نتیجہ  اوس  زِ  نَوِ  سرٕ  ہیوٚک  فوجُک  ترتیب  قٲیم  سپدِتھ  تہٕ  ٲخر کار  سپٕز  مُسلمانن  فتح  نصیب۔  نَتہٕ  یِکینژھاہ  فتحِ  مکہ  نِشہِ  حٲصل  اوس  سپُدمُت  تمہِ  کھۅتہٕ  ژوٚر  بیٚیہِ  ہے  حُنینس  منٛز  راورُن﴾  تمہِ  دۅہ  اُوسُو  تۅہیِہ  پننہِ  تعداد  کہ  کثرتُک  غرور۔  مگر  سُہ  لوٚگُو  نہٕ  تۅہیِہ  کُنہِ  بکار  تہٕ  زمین  گٔیِہ  پننہِ  وُسعت  باوجود  تۅہیِہ  پیٚٹھ  تنگ  تہٕ  توٚہۍ  ژٔلِو  شانہٕ  پِھرِتھ۔"
  },
  {
    "verse_id": 26,
    "translation": "خُداین  کٔر  پتہٕ  پنٕنۍ  سکینت  پننِس  رسول  ﴿صلی  اللہ  علیہ و سلمس﴾  پیٚٹھ  تہٕ  مومنن  پیٚٹھ  نٲزِل  تہٕ  تِم  لشکر  وٲلِن،  یِم  تۅہیِہ  اَتھہِ  ٲسِو  نہٕ  یِوان،  بیٚیہِ  دِیتُن  منکرینِ  حقن  سزا۔  تہٕ  یۅہے  بدلہٕ  چُھ  تِمن  لُکن  یِم  حقس  چِھ  انکار  کران۔"
  },
  {
    "verse_id": 27,
    "translation": "پتہٕ  ﴿وُچِھو  تۅہیِہ  یِتہِ  زِ﴾  یِتھہٕ  پٲٹھۍ  سزا  دِنہٕ  پتہٕ  یَس  اللہ  تعالیٰ  یژھان  چُھ  تَس  چُھ  توبُک  توفیق  بخشان۔  ﴿اشارٕہ  چُھ  اتھ  کَتھہِ  کُن  زِ  غزوۂ  حُنینَس  منٛز  یِمو  کُفارَو  شِکست  کھیوٚو  تِم  سٲری  سپٕدۍ  پتہٕ  مُسلمان۔﴾  اللہ  تعالیٰ  چُھ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 28,
    "translation": "اے  لوٗکو  یِمو  ایمان  چُھو  اوٚنمُت،  مُشرکین  چِھ  ناپاک،  لہٰذا  گژھن  نہٕ  یِم  ییٚمہِ  ؤرِیِہ  پتہٕ  مسجدِ  حرامس  نکھہٕ  یِنۍ  ﴿یعنی  آئندٕہ  ؤریِہ  چُھنہٕ  یِمن  خٲطرٕ  حج  تہٕ  یِہٕنز  زیارتٕے  یٲژ  بند  بلکہ  چُھ  مسجدِ  حرام  کیٚن  حدوٗدن  منٛز  یُہُند  داخلہٕ  تہِ  بند﴾  تہٕ  اگر  تۅہیِہ  تنگ  دستی  ہُند  خوف  چُھ،  تیٚلہِ  چَھنہٕ  یِہ  کتھ  دوٗر  زِ  اگر  اللہ  تعالیٰ  ییٚژِھہ  تۅہیِہ  کریو  پننہِ  فضلہٕ  سٍتۍ  غنی،  اللہ  تعالیٰ  چُھ  زانن  وول  تہٕ  حکمت  وول۔"
  },
  {
    "verse_id": 29,
    "translation": "جنگ  کٔرِو  ﴿اہلِ  کتابو  منٛزٕ﴾  تِمن  لُکن  خلاف  یِم  خُدایس  تہٕ  ٲخرت  کِس  دۅہس  پیٚٹھ  ایمان  چِھنہٕ  اَنان  تہٕ  یِکینژھاہ  خُداین  تہٕ  تٔمۍ  سٕندۍ  رسول  صلی  اللہ  علیہ و سلمن  حرام  چُھ  قرار  دِیتمُت  تتھ  چِھنہٕ  حرام  کران،  بیٚیہِ  چِھنہٕ  دینِ  حق  پنُن  دین  بناوان  یِم  اہل  کتاب  ﴿تِمن  سٍتۍ  لٔڑِو﴾  توٚت  تام  زِ  تِم  دِن  پننہِ  اَتھہٕ  جِزیِہ  بیٚیہِ  روزن  لۅکٕٹۍ  بٔنِتھ۔  ﴿یعنی  لڑایِہ  ہُند  غایت  چُھنہٕ  یِہ  زِ  تِم  أنِن  ایمان  تہٕ  دینِ  حقٕکۍ  بٔنن  پیروکار۔  بلکہ  چُھ  اَمِیُک  غایت  یِہ  زِ  تِہنز  حکمرانی  گژِھہ  ختم  گژٕھنۍ،  تِم  گژھن  نہٕ  زمینس  پیٚٹھ  حٲکم  تہٕ  صاحبِ  اَمر  بٔنِتھ  روزٕنۍ  بلکہ  گژھن  زمین  کہ  نظامِ  زندگی  ہٕنزٕ  لاکمہٕ،  بیٚیہِ  فرماں روٲیی  تہٕ  امانتٕکۍ  اختیارات  دینِ  حق  کیٚن  پیروکارن  ہٕندیٚن  اتھن  منٛز  روزٕنۍ  تہٕ  اہلِ  کتاب  گژھن  یِمن  ماتحت  تٲبع  تہٕ  مطیع  بٔنِتھ  روزٕنۍ۔  امہِ  پتہٕ  ییٚمہِ  سُند  دِل  یِمَو  منٛزٕ  ییٚژِھہ،  سُہ  سپدِن  پننہِ  مرضی  مسلمان،  نَتہٕ  روٗزِن  جِزیِہ  دِوان۔  جِزیِہ  چُھ  بدل  تمہِ  امانُک  تہٕ  حفاظتُک،  یُس  ذِمِّیَن  اسلامی  حکومتس  منٛز  عطا  چُھ  یِوان  کرنہٕ۔  بیٚیہِ  چھےٚ  یِہ  علامت  تمہِ  حُکمٕچ  زِ  یِم  لُکھ  چِھ  تابع  امر  بننس  پیٚٹھ  رٲضی﴾"
  },
  {
    "verse_id": 30,
    "translation": "یہوٗدۍ  چِھ  ونان  زِ  عُزیرؑ  چُھ  اللہ  تعالیٰ  سُند  فرزندٕہ،  تہٕ  عیسٲے  چِھ  ونان  زِ  مسیحؑ  چُھ  اللہ  تعالیٰ  سُند  فرزند،  یِمہٕ  چھےٚ  بے  حقیقت  کتھہٕ،  یِمہٕ  تِم  پننیو  زبانو  منٛزٕ  چِھ  کڑان۔  تِمن  لُکن  کُن  وُچِھتھ  یِم  یِمن  برونٛہہ  کفرس  منٛز  مبتلا  ٲسۍ  سپٕدۍمٕتۍ۔  اللہ  تعالیٰ  سُند  مار  یِمن  پیٚٹھ،  یِم  کپٲرۍ  چِھ  دوکھہٕ  کھیٚوان۔"
  },
  {
    "verse_id": 31,
    "translation": "تِمو  چِھ  پنٕنۍ  عٲلم  تہِٕ  درویش  خُدایس  ورٲے  پنٕنۍ  ربّ  بنٲوِمٕتۍ۔  ﴿حدیث  شریفس  منٛز  چُھ  آمُت  زِ  حضرت  عدی  بن  حاتم  رضی  اللہ  تعالیٰ  عنہ  یِم  گۅڈٕہ  عیسٲے  ٲسۍ،  ییٚلہِ  نبی  صلی  اللہ  علیہ و سلمن  نِشہِ  حٲضر  سپدِتھ  مُشرف  بہ  اسلام  سپٕدۍ،  تِمو  کوٚر  حضور  صلی  اللہ  علیہ و سلمس  سوال  زِ  یتھ  آیتس  منٛز  یُس  اَسہِ  پیٚٹھ  پنٕنۍ  عٲلم  تہٕ  درویش  خُداے  بناونُک  الزام  عٲید  کرنہٕ  چُھ  آمُت،  اَمِچ  اصلیت  کیا  چھےٚ؟  درجواب  چِھ  حضورؐ  فرماوان  کیا  یِہ  چُھنا  پَزر  زِ  یِکینژھاہ  یِم  لُکھ  حرام  چِھ  قرار  دِوان  سُہ  چُھو  توٚہۍ  حرام  مانان  تہٕ  یِکینژھاہ  یِم  حلال  چِھ  قرار  دِوان  سُہ  چِھو  حلال  مانان؟  تِمو  کوٚر  عرض  بالکل  چِھ  أسۍ  یی  کران۔  فرمووُکھ  بَس  یۅہے  گوٚو  یِم  ربّ  بناوٕنۍ۔  امہِ  نِشہِ  سپُد  معلوم  زِ  اللہ  تعالیٰ  سٕنزِ  کتابہِ  ہٕندِ  سَنَدٕ  ورٲے  یِم  لُکھ  انسٲنی  زندگی  خٲطرٕ  جٲیز  تہٕ  ناجٲیزکۍ  حدوٗد  چِھ  مقرر  کران،  تِم  چِھ  دراصل  خُدایی  ہٕندِس  مقامس  پیٚٹھ  پننہِ  غرور  سٍتۍ  کھٔسِتھ  جاے  رٹان  تہٕ  یِم  یِہندِس  اَتھ  شریعت  سٲزی  ہٕندِس  حقس  چِھ  تسلیم  کران  تِم  چِھ  یِمن  خُداے  بناوان﴾  تہٕ  یِتھے  پٲٹھۍ  عیسیٰ  ابن  مریم  علیہ  السلامن  تہِ  ﴿ربّ  مانان﴾  حالانکہ  یِمن  اوس  نہٕ  أکِس  معبودس  ورٲے  بیٚیہِ  کٲنٛسہِ  ہٕنز  عبادت  کرنُک  حکم  دِنہٕ  آمُت،  سُہ  یَس  ورٲے  کانٛہہ  چُھنہٕ  عبادتُک  حقدار،  سُہ  چُھ  پاک  تِمَو  مشرکانہٕ  کَتَھو  نِشہِ،  یِمہٕ  یِم  لُکھ  کران  چِھ۔"
  },
  {
    "verse_id": 32,
    "translation": "یِم  لُکھ  چِھ  یژھان  اللہ  تعالیٰ  سُند  گاش  کرٕہن  پننیو  پھۅکَو  سٍتۍ  ژھیٚتہٕ،  مگر  اللہ  تعالیٰ  چُھنہٕ  پنُن  گاش  مکمل  کرنہٕ  ورٲے  مانن  وول  کینہہ،  خواہ  کٲفرن  گٔژھۍ تن  یِہ  کوتاہ  تہِ  ناگوار۔"
  },
  {
    "verse_id": 33,
    "translation": "سُہ  چُھ  اللہ  تعالیٰ  ہٕے  ییٚمۍ  پنُن  رسول  ہدایت  تہٕ  دینِ  حق  ہیٚتھ  سوٗزمُت  چُھ،  تاکہ  اَتھ  کرِ  تمام  جنسِ  دینَس  پیٚٹھ  غٲلب،  ﴿الدّین  لفظُک  ترجمہٕ  چُھ  اَسہِ   جِنسِ  دین   کوٚرمُت۔  لفظ  دین  چُھ  عربی  زبٲنۍ  منٛز  تمہِ  نظامِ  زندگی  یا  طریقِ  زندگی  خٲطرٕ  استعمال  سپدان  ییٚمہِ  کِس  قٲیم  کرن  وٲلِس  سَنَد  تہٕ  مُطاع  تسلیم  کٔرِتھ  تٔمۍ  سٕنز  اِتباع  یِیہِ  کرنہٕ۔  لہٰذا  چُھ  بعثتِ  رسول ہُک  غرض  یَتھ  آیتس  منٛز  یِہ  وننہٕ  آمُت  زِ  یُس  ہدایت  تہٕ  دینِ  حق  تٔمۍ  اللہ  تعالیٰ  سندِ  طرفہٕ  اوٚنمُت  چُھ  تتھ  کرِ  دینٕچ  نوعیت  تھاون  والیٚن  تمام  طریقن  تہٕ  نظامن  پیٚٹھ  غٲلب۔  رسول  سٕنز  بعثت  چَھنہٕ  زانٛہہ  اَمہِ  غرضہٕ  خٲطرٕ  سپٕزمٕژ  زٕ  یُس  نظامِ  زندگی  ہیٚتھ  سُہ  آمُت  چُھ،  سُہ  گژِھہ  کُنہِ  دوٚیِمہِ  نظامِ  زندگی  تابع  تہٕ  تمہِ  سٍتۍ  مغلوب  سپدِتھ،  تہٕ  تمہِ  چن  دِنہٕ  آمژن  رعایتن  تہٕ  گنجٲیِشن  منٛز  ژٔمِتھ  روزُن،  بلکہ  چُھ  سُہ  زمین  و  آسمان  کِس  بادشاہ  سُند  نمائندٕہ  بٔنِتھ  یِوان،  تہٕ  سُہ  چُھ  پننِس  بادشاہ  سُند  نظامِ  حق  غٲلب  وُچُھن  یژھان۔  اگر  کانٛہہ  دوٚیم  نظامِ  زندگی  دُنیا ہس  منٛز  روزِ  تہِ،  تتھ  پزِ  تیٚلہِ  خُدٲیی  نظام  چن  بخشنہٕ  آمژن  گُنجٲیشن  منٛز  ژٔمِتھ  روزُن،  یِتھہٕ  پٲٹھۍ  زَن  جِزیِہ  ادا  کرنہٕ  کِس  صوٗرتس  منٛز  ذِمِّی ین  ہُند  نظامِ  زندگی  روزان  چُھ،  نہ  کہ  یِہ  زِ  کُفار  آسن  غٲلب  تہٕ  دینِ  حقس  مانن  وٲلۍ  روزن  ذِمِّی  بٔنِتھ﴾  خواہ  مُشرکن  سپدۍتن  یِہ  کوتاہ  تہِ  ناگوار۔"
  },
  {
    "verse_id": 34,
    "translation": "اے  لوٗکو  یِمو  ایمان  چُھو  اوٚنمُت،  اہلِ  کتابن  ہٕندیٚن  دین  کیٚن  اکثر  عٲلِمن  تہٕ  درویشن  ہُند  حال  چُھ  یِہ  زِ  تِم  چِھ  لُکن  ہٕندۍ  مال  بٲطل  طریقو  کھیٚوان،  تہٕ  تِمن  چِھ  اللہ  تعالیٰ  سٕنزِ  وَتہِ  نِشہِ  رُکاوان  یِم  سۅن  تہٕ  رۅپھ  چِھ  جمع  کٔرِتھ  تھاوان،  تہٕ  یِمن  چِھنہٕ  اللہ  تعالیٰ  سٕنزِ  وَتہِ  منٛز  خرچ  کران،  تِمن  دِیِو  دردناک  عذابٕچ  خۅش  خبر۔"
  },
  {
    "verse_id": 35,
    "translation": "اکھ  دۅہ  واتہِ،  أتھۍ  سۅنس  تہٕ  رۅپس  پیٚٹھ  یِیہِ  جہنمک  نار  زالنہٕ،  تہٕ  پتہٕ  یِن  اَمی  سٍتۍ  یِہندِۍ  ڈیٛکہٕ  تہٕ  لَرٕ  تہٕ  کمر  داغوَنہٕ،  یِہ  چُھ  سُہ  خزانہٕ  یُس  تۅہیِہ  پننہِ  خٲطرٕ  جمع  اوسُو  کوٚرمُت،  رٔٹِو  وۅنۍ  وُچِھو  پننہِ  جمع  کرنہٕ  آمتہِ  دَولتُک  مزٕہ۔"
  },
  {
    "verse_id": 36,
    "translation": "حقیقت  چھےٚ  یِہ  زِ،  ریٚتن  ہُند  تعداد  چُھ  اللہ  تعالیٰ  سٕندِس  نٔوِشتَس  منٛز  بَہَے  ﴿12﴾۔  ﴿تَتہِ  پیٚٹھہٕ﴾  ییتہِ  پیٚٹھہٕ  خُداین  آسمان  تہٕ  زمین  چھےٚ  پٲدٕ  کٔرمٕژ،  تہٕ  یِمن  منٛز  چِھ  ژور  ریٚتھ  حرام،  ﴿ژورَو  حرام  ریٚتَو  نِشہِ  چُھ  مُراد،  ذی  القعدہ،  ذی  الحجہ،  بیٚیہِ  محرم  حجہِ  خٲطرِٕ  تہٕ  رجب  عمرہ  خٲطرٕ﴾  یۅہے  چُھ  ٹھیک  ضٲبطہٕ،  لہٰذا  مَہ  کٔرِو  یِمن  ژۅن  ریٚتن  منٛز  پانس  پیٚٹھ  ظلم  تہٕ  مُشرکن  سٍتۍ  لٔڑِو  سٲری  سٔمِتھ،  یِتھہٕ  پٲٹھۍ  تِم  چِھ  سٲری  سٔمِتھ  تۅہیِہ  سٍتۍ  لڑان  تہٕ  زٲنِتھ  تھٲوِو  زِ  اللہ  تعالیٰ  چُھ  متقی یَنٕے  سٍتۍ۔  یعنی  اگر  مُشرک  یِمن  ریٚتن  تہِ  لڑنہٕ  نِشہِ  باز  پھیرن  نہٕ،  تیٚلہِ  یِتھہٕ  پٲٹھۍ  تِم  متفق  سپدِتھ  تۅہیِہ  سٍتۍ  لڑان  چِھ،  متفق  سپدِتھ  لٔڑِو  توٚہۍ  تہِ  تِمن  سٍتۍ،  سورۂ  بقرہ  آیت  نمبر  194  چھےٚ  اَمِیُک  تفسیر  کران﴾"
  },
  {
    "verse_id": 37,
    "translation": "نَسِی  چھےٚ  کفرس  منٛز  اکھ  مزید  کٲفرانہٕ  حرکت  ییٚمہِ  سٍتۍ  یِم  کٲفر  لُکھ  چِھ  گمرٲہی  منٛز  مبتلا  کرنہٕ  یِوان،  کُنہِ  ؤرِیِہ  چِھ  أکِس  ریٚتس  حلال  کران۔  تہٕ  کُنہِ  ؤرِیِہ  چِھ  تتھ  حرام  کران،  تاکہ  اللہ  تعالیٰ  سٕندیٚن  حرام  کرنہٕ  آمتیٚن  ریٚتن  ہُند  تعداد  تہِ  کرن  پوٗرٕ،  تہٕ  اللہ  تعالیٰ  سُند  حرام  کرنہٕ  آمُت  کرن  حلال  تہِ۔  ﴿عربس  منٛز  ٲس  نَسِی  دوٚیِہ  قٔسمٕچ،  اکھ  صورت  ٲس  یِہ  زِ  جنگ  و  جدل  تہٕ  غارت  گری  تہٕ  خونٕکۍ  انتقام  ہیٚنہٕ  خٲطرٕ  ٲسۍ  کُنہِ  حرام  ریٚتس  حلال  دِوان  قرار،  تہٕ  امہِ  بدلہٕ  کُنہِ  حلال  ریٚتس  حرام  کٔرِتھ  ریٚتن  ہُند  تعداد  پوٗرٕ  کران۔  دوٚیِم  صورت  ٲس  یِہ  زِ  قمری  ؤرِیس  ٲسۍ  شمسی  ؤری  مطٲبق  بناونہٕ  مۅکھہٕ  اَتھ  کبیسہ ہُک  اکھ  ریٚتھ  بڑاوان  تاکہ  حج  گژِھہ  أکۍسٕے  موسمس  منٛز  یِوان  روزُن،  تہٕ  تِم  گژھن  تِمو  تکلیفو  نِشہِ  بچنۍ،  یِم  قمری  حسابہٕ  مطٲبق  مختلف  موسمن  منٛز  حجُک  گردش  کران  روزنہٕ  سٍتۍ  پیش  چِھ  یِوان۔  یِتھہٕ  پٲٹھۍ  اوس  حج  33  ہَن  ؤرِیَن  تام  پننِس  اصلی  وقتس  خلاف  دوٚیمیٚن  تٲریخن  منٛز  سپدان  روزان  تہٕ  صرف  اوس  ژۅیِہ ترٛہِمہِ  ﴿34﴾  ؤرِیِہ  اکہِ  لٹہِ  پننِس  اصلی  تٲریخس  یعنی  ذی  الحجہ  کِس  نٔوِمِس  تہٕ  دٔہِمِس  تٲریخس  پیٚٹھ  ادا  سپدان۔  نبی  صلی  اللہ  علیہ و سلمو  ییٚمہِ  ؤرِیِہ  حجتہ  الوادع  کوٚرمُت  چُھ،  تمہِ  ؤرِیِہ  اوس  پننیٚن  اصلی  تاریخن  پیٚٹھ  حج  آمُت  تہٕ  تمی  وقتہٕ  پیٚٹھہٕ  آو  نَسِی  ہُند  طریقہٕ  ممنوع  کرنہٕ﴾  تِہندۍ  بُرٕ  اعمال  چِھ  تِہٕندِ  خٲطرٕ  خۅش  کرٕوُنۍ  بناونہٕ  آمٕتۍ  تہٕ  اللہ  تعالیٰ  چُھنہٕ  منکرینِ  حقن  ہدایت  دِوان۔"
  },
  {
    "verse_id": 38,
    "translation": "اے  لوٗکو  یِمو  ایمان  چُھو  اوٚنمُت،  ﴿یِم  آیات  چِھ  رکوع  9  کِس  ٲخرس  تام  غزوۂ  تبوک  چِہ  تیٲری  ہٕندِ  وقتہٕ  نٲزِل  گٔمٕتۍ﴾  تۅہیِہ  کیا  سَپدُو  زِ  ییٚلہِ  تۅہیِہ  اللہ  تعالیٰ  سٕنزِ  وَتہِ  منٛز  نیرنہٕ  خٲطرٕ  وَننہٕ  آو،  تہٕ  توٚہۍ  گٔو  زمینس  سٍتۍ  لٲرِتھ؟  کیا  ٲخرت  کِس  مقابلس  منٛز  کٔروٕہ  تۅہیِہ  دُنیاہٕچ  زندگی  پسند؟  اگر  یِہ  کتھ  چھےٚ  تیٚلہِ  گژِھہ  تۅہیِہ  پے  آسٕنۍ،  زِ  دُنیٲوی  زندگی  ہُند  یِہ  سورُے  ساز  و  سامان  نیرِ  ٲخرتس  منٛز  واریاہ  کم۔"
  },
  {
    "verse_id": 39,
    "translation": "اگر  توٚہۍ  ؤتھِو  نہٕ،  تیٚلہِ  دِیَو  اللہ  تعالیٰ  تۅہیِہ  دگ  تُلوُن  عذاب،  تہٕ  تُہنزِ  جایِہ  تُلہِ  بیٚیہِ  کٲنٛسہِ  دٔرِس،  تہٕ  توٚہۍ  ہیٚکِو  نہٕ  خُدایس  کانٛہہ  نقصان  واتنٲوِتھ،  سُہ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 40,
    "translation": "تۅہیِہ  اگر  نبی  صلی  اللہ  علیہ و سلمس  مدد  کوٚرُو  نہٕ  تیٚلہِ  چُھنہٕ  کانٛہہ  پرواے،  خُداین  چُھ  تَس  تمہِ  وقتہٕ  مدد  کوٚرمُت  ییٚلہِ  کٲفِرو  سُہ  کٔڑِتھ  اوس  ژُھنمُت،  ییٚلہِ  سُہ  صرف  دۅن  منٛز  دوٚیم  اوس،  ییٚلہِ  تِم  دۅشوے  غارس  منٛز  ٲسۍ،  ییٚلہِ  سُہ  پننِس  سٲتھِیَس  ونان  اوس  زِ،  غم  مَہ  کر  اللہ  تعالیٰ  چُھ  اَسہِ  سٍتۍ۔  ﴿یِہ  ذکر  چھےٚ  تمہِ  ساعتچٕ  ییٚلہِ  کفارِ  مکہ  چِھ  نبی  صلی  اللہ  علیہ و سلمن  ہٕندِ  قتلُک  قصد  کران  تہٕ  حضورؐ  چِھ  عین  تمی  رٲژ  یۅسہٕ  قتلہٕ  خٲطرٕ  مقرر  ٲس  کرنہٕ  آمٕژ  مکہٕ  منٛز  نیرِتھ  غارِ  ثورس  منٛز  ترٛیٚن  دۅہن  کھٔٹِتھ  روزان  تہٕ  امہِ  پتہٕ  چِھ  مدینس  کُن  ہجرت  کران۔  تمہِ  وقتہٕ  چِھ  صرف  حضرت  ابوبکر  رضی  اللہ  تعالیٰ  عنہ  غارس  منٛز  تِمن  سٍتۍ  آسان﴾  تمہِ  وقتہٕ  کوٚر  خُداین  تَس  پیٚٹھ  سکونِ  قلب  نٲزِل  تہٕ  تس  کوٚرُن  تِمو  لشکرَوو  سٍتۍ  مدد  یِم  تۅہیِہ  اَتھہِ  ٲسِو  نہٕ  یِوان،  تہٕ  کٲفرن  سپٕز  ناکٲمی  تہٕ  اللہ  تعالیٰ  سُند  کلمہ  چُھ  تھوٚدُے،  اللہ  تعالیٰ  چُھ  زبردست  بیٚیہِ  دانان  تہٕ  بینا۔"
  },
  {
    "verse_id": 41,
    "translation": "نیرِو  خواہ  لوٚتۍ  چِھو  یا  گوٚبۍ  تہٕ  جہاد  کٔرِو  اللہ  تعالیٰ  سٕنزِ  وَتہِ  منٛز  پننیو  مالَو  تہٕ  پننیو  جانو  سٍتۍ،  یِہ  چُھ  تُہٕندِ  خٲطرٕ  بہتر  اگر  توٚہۍ  زٲنِو۔"
  },
  {
    "verse_id": 42,
    "translation": "اے  نبیؐ،  اگر  فٲیدٕہ  سہلُ  الحصول  ﴿سہل  حٲصل  کرُن﴾  آسہٕے  تہٕ  سفر  لوٚت  آسِہے  تیٚلہِ  گژھہَن  تِم  ضروٗر  تۅہیِہ  پتہٕ  پتہٕ  نیرنہٕ  خٲطرٕ  آمادٕہ  مگر  تِمن  پیٚٹھ  گٔیِہ  یِہ  وَتھ  سیٚٹھاہ  کِرٛیٖٹھ  ﴿یعنی  یِہ  وُچِھتھ  زِ  مقابلہ  چُھ  روٗم  ہِوِس  طاقتس  سٍتۍ  تہٕ  وقت  چُھ  شدید  گرمی  ہُند  تہٕ  مٕلکس  چھےٚ  قحط  سٲلۍ،  تہٕ  نَوِ  ؤرِیِکۍ  فصل،  یِم  لۅننس  وٲتِمٕتۍ  ٲسۍ،  تِمن  لوٚگ  تبوٗکُک  سفر  سیٚٹھاہ  گوٚب  باسِنہٕ﴾  وۅنۍ  ونَن  تِم  اللہ  تعالیٰ  سُند  قَسم  کھیٚوان  کھیٚوان  زِ  اگر  أسۍ  نیرِتھ  ہیکہٕ ہَو،  أسۍ  نیرہَو  پٔزپٲٹھۍ  تۅہیِہ  سٍتۍ،  تِم  چِھ  پنُن  پان  ہلاکتس  منٛز  تراوان،  اللہ  تعالیٰ  چُھ  وارٕہ  پٲٹھۍ  زانان  زِ  تِم  چِھ  اَپزِیٲرۍ۔"
  },
  {
    "verse_id": 43,
    "translation": "اے  نبیؐ،  اللہ  تعالیٰ  کٔرۍنَو  تۅہیِہ  معاف،  تۅہیِہ  کیازِ  دِیتُو  تِمن  رخصت؟  ﴿تۅہیِہ  پَزِہیو  نہٕ  پانہٕ  رخصت  دِیُن﴾  تاکہ  تۅہیِہ  پیٚٹھ  گژِھہ ہے  ظٲہر  زِ  کم  لُکھ  چِھ  پٔزِیٲرۍ  تہٕ  اَپزِیاریٚن  متعلق  تہِ  لگہِ  ہیٚو  پَے۔"
  },
  {
    "verse_id": 44,
    "translation": "یِم  لُکھ  خُدایس  تہٕ  ٲخرت  کِس  دۅہس  پیٚٹھ  ایمان  چِھ  تھاوان،  تِم  کرن  نہٕ  زٕہٕنۍ  تۅہیِہ  یِہ  درخواست  زِ  تِمن  گژِھہ  پننہِ  جان  و  مال  سان  جہاد  کرنہٕ  نِشہِ  معاف  یُن  تھاونہٕ،  اللہ  تعالیٰ  چُھ  متقی ین  وارٕپٲٹھۍ  زانان۔"
  },
  {
    "verse_id": 45,
    "translation": "یِتھۍ  درخواست  چِھ  صرف  اَمہِ  قسمٕکۍ  لُکھ  کران  یِمن  خُدایس  تہٕ  ٲخرت  کِس  دۅہس  پیٚٹھ  ایمان  چُھنہٕ،  یِہٕندیٚن  دِلن  منٛز  شک  چُھ،  تہٕ  تِم  چِھ  پننِس  شکسٕے  منٛز  تردّد  ہیٚتھ۔"
  },
  {
    "verse_id": 46,
    "translation": "اگر  پٔزپٲٹھۍ  تِہُند  ارادٕہ  نیرنُک  آسہِ  ہے  تیٚلہ  کرہن  تِم  امہِ  خٲطرٕ  کینہہ  تیٲری  مگر  خُدایس  اوسنہٕ  تِہُند  وۅتھن  پسندٕے  امہِ  موجوب  کٔرۍ  تٔمۍ  تِم  آلٕژۍ  تہٕ  وَننہٕ  آکھ  زِ  روٗزِو  بِہِتھ،  بیٚہہ  والن  سٍتۍ۔"
  },
  {
    "verse_id": 47,
    "translation": "اگر  تِم  تۅہیِہ  سٍتۍ  نیرٕہن  تیٚلہِ  کرہن  نہٕ  خرٲبی  ورٲے  تۅہیِہ  منٛز  کُنہِ  چیزُک  اِضافہٕ۔  تِم  کرہن  تۅہیِہ  درمیان  فتنہٕ  تُلنہٕ  خٲطرٕ  تگ دَو،  تُہُندِ  دَرِیُک  حال  چُھ  یِہ  زِ  وُنہِ  چِھ  اَتھ  منٛز  واریاہ  لُکھ  تِتھۍ  موجود،  یِم  تِہٕنزٕ  کَتھہٕ  کَن  دٲرِتھ  چِھ  بوزان،  اللہ  تعالیٰ  چُھ  یِمن  ظٲلمن  وارٕ  پٲٹھۍ  زانان۔"
  },
  {
    "verse_id": 48,
    "translation": "ییٚمہِ  برونٛہہ  تہِ  چھےٚ  یِمو  لُکو  فتنہٕ  تُلنٕچہِ  کوششہِ  کرِمژٕ،  تہٕ  توٚہۍ  ناکام  کرنہٕ  موجوب  چُھ  یِمو  پرٛتھ  قسمہٕ چن  تدبیرن  ہُند  اُلَٹ پھیر  کوٚرمُت،  یوت  تام  زَن  یِہنزِ  مرضی  خلاف  حق  آو،  تہٕ  اللہ  تعالیٰ  سٕنز  کٲم  وٲژ  اَندس۔"
  },
  {
    "verse_id": 49,
    "translation": "یِمو  منٛزٕ  چُھ  کُستام  یُس  وَنان  چُھ  زِ،  مےٚ  دِیِو  رخصت  تہٕ  مےٚ  مَہ  ترٲوِو  فِتنس  منٛز۔  بوٗزِتھ  تھٲوِو،  یِم  لُکھ  چِھ  فِتنس  منٛزٕے  ہینہٕ  آمٕتۍ  تہٕ  یِم  کٲفر  چِھ  جہنمن  گھیرس  منٛز  رٔٹِمٕتۍ۔"
  },
  {
    "verse_id": 50,
    "translation": "ییٚلہِ  تۅہیِہ  خیر  چُھ  واتان  تیٚلہِ  چُھ  یِمن  تکلیف  سپدان،  تہٕ  ییٚلہِ  تۅہیِہ  کانٛہہ  مصیبت  چُھ  یِوان،  یِم  چِھ  وَنان  زِ  جان  گوٚو  اَسہِ  اوس  گۅڈے  پنُن  معاملہٕ  ٹھیک  کوٚرمُت،  أتی  چِھ  خوشی  سان  پوٚت  پھیٖرِتھ  نیران۔"
  },
  {
    "verse_id": 51,
    "translation": "یِمن  ؤنِو،  اَسہِ  چَھنہٕ  ہرگز  کانٛہہ  ﴿بُرٲیی  یا  رٕژَر﴾  واتان  مگر  تِکینٛژھاہ  یِہ  خُداین  سانہِ  خٲطرٕ  لیٚوکھمُت  چُھ،  اللہ  تعالیٰ  ہٕے  چُھ  سون  مَولٰی،  تہٕ  اہلِ  ایمانن  پزِ  تٔسۍ  پیٚٹھ  بھروسہٕ  کرُن۔"
  },
  {
    "verse_id": 52,
    "translation": "یِمن  ؤنِو،  سٲنِس  معاملس  منٛز  ییٚمہِ  چیزٕکۍ  توٚہۍ  مُنتظر  چِھو،  سُہ  کیا  چُھ  امہِ  ورٲے  زِ  سُہ  چُھ  دۅیَو  رٕژرَو  منٛزٕ  اکھ  رٕژر  ﴿یعنی  اللہ  تعالیٰ  سٕنزِ  وتہِ  منٛز  شہادت  یا  اِسلامٕچ  فتح﴾  تہٕ  ییٚمہِ  چیزٕکۍ  أسۍ  تُہٕندِس  معاملس  منٛز  منتظر  چِھ،  سُہ  چُھ  یِہ  زِ  اللہ  تعالیٰ  چُھ  تۅہیِہ  پانہٕ  سزا  دِوان،  یا  چُھو  سانیٚو  اَتھو  دِیاوان؟  اچھا  وۅنۍ  کٔرِو  توٚہۍ  تہِ  انتظار  تہٕ  أسۍ  تہِ  چِھ  تۅہیِہ  سٍتۍ  انتظارس۔"
  },
  {
    "verse_id": 53,
    "translation": "یِمن  ؤنِو،  توٚہۍ  کٔرِتَو  پنٕنۍ  مال  خواہ  رٲضی  خوشی  خرچ  یا  کٔرِتَو  ناخوشی  سان،  بہر  حال  یِن  نہٕ  تِم  قبول  کرنہٕ،  تِکیازِ  توٚہۍ  چِھو  فاسق  لُکھ۔"
  },
  {
    "verse_id": 54,
    "translation": "یِہندۍ  دِنہٕ  آمٕتۍ  مال  قبول  نہ  کرنُک  وَجہ  چُھنہٕ  اَمہِ  ورٲے  کِہِنۍ  زِ  یِمَو  کوٚر  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  کُفر،  ییٚلہِ  نمازِ  خٲطرٕ  چِھ  یِوان  تیٚلہِ  چِھ  کٔش  کٔش  یِوان،  تہٕ  ییٚلہِ  اللہ  تعالیٰ  سٕنزِ  وَتہِ  منٛز  خرچ  چِھ  کران،  تیٚلہِ  چِھ  ناخوشی  سان  ﴿چیٚٹۍ  زٲنِتھ﴾  خرچ  کران۔"
  },
  {
    "verse_id": 55,
    "translation": "یِہندِس  مال  و  دولتس  تہٕ  یِہندیٚن  اولادن  ہٕندِس  کثرتس  وُچِھتھ  مَہ  کھیٚیِو  دوکھہٕ،  اللہ  تعالیٰ  چُھ  یژھان  زِ  یِمنٕے  چیزن  ہٕندِ  ذریعہ  کرِ  یِمن  دُنیا چِہ  زندگی  منٛز  عذابس  منٛز  مبتلا،  تہٕ  اگر  یِم  زُو  تہِ  دِن،  سُہ  گژھن  بس  انکارِ  حق  کِس  حالتس  منٛز  دِنۍ۔"
  },
  {
    "verse_id": 56,
    "translation": "تِم  چِھ  اللہ  تعالیٰ  سُند  قَسم  کھیے  کھیے  وَنان  زِ  أسۍ  چِھ  تۅہی  منٛزٕ  حالانکہ  چِھنہٕ  تِم  ہرگز  تۅہیِہ  منٛزٕ،  دراصل  چِھ  تِم  تِتھۍ  لُکھ  یِمن  تُہُند  خوف  چُھ۔"
  },
  {
    "verse_id": 57,
    "translation": "اگر  تِم  کانٛہہ  چَھپن  جاے  لبن،  یا  کانٛہہ  گۅپھ  یا  سۅ  جاے  یَتھ  منٛز  أژِتھ  ہیٚکن،  تیٚلہِ  ژَلن  تہٕ  بیٚہَن  تٔتھۍ  منٛز  ژورِ۔"
  },
  {
    "verse_id": 58,
    "translation": "اے  نبیؐ،  یِمو  منٛز  چِھ  کینہہ  لُکھ  صدقات  ﴿یعنی  اموالِ  زکوٰۃ﴾  بٲگراونس  منٛز  تۅہیِہ  پیٚٹھ  اعتراض  کران،  اگر  اَمہِ  مالہٕ  منٛزٕ  یِمن  کینہہ  دِنہٕ  یِیہِ  تیٚلہِ  سپدن  خۅش،  تہٕ  اگر  دِنہٕ  یِیکھ  نہٕ  تیٚلہِ  چِھ  ناراض  گژھان۔"
  },
  {
    "verse_id": 59,
    "translation": "کوتاہ  جان  روزِہے  زِ  یِکینژھاہ  خُدایَن  تہٕ  رسول  صلی  اللہ  علیہ و سلمن  یِمن  دِیتمُت  اوس،  تتھ  پیٚٹھ  روزٕہن  رٲضۍ  تہٕ  وَنہن  زِ،  اللہ  چُھ  سانہِ  خٲطرٕ  کٲفی،  سُہ  دِیِہ  اَسہِ  پننہِ  فضلہٕ  سٍتۍ  بیٚیہِ  تہِ  کینہہ،  تہٕ  تٔمۍ  سُند  رسولؐ  تہِ  فرماوِ  اَسہِ  پیٚٹھ  عنایت،  أسۍ  چِھ  اللہ  تعالیٰ سٕے  کُن  مُدے  گٔنڈِتھ۔"
  },
  {
    "verse_id": 60,
    "translation": "یِم  صدقات  چِھ  دراصل  فقیرن  تہٕ  مسکینن  خٲطرٕ۔  ﴿فقیر  چُھ  مُراد  سُہ  شخص  یُس  پننہِ  معیشت  خٲطرٕ  دوٚیِمیٚن  ہٕندِ  مددُک  محتاج  آسہِ،  تہٕ  مسکین  گٔیِہ  تِم  لُکھ  یِم  عام  حاجت  مندن  ہٕندِ  کھۅتہٕ  زیادہ  خستہٕ  حال  آسن۔﴾  تہٕ  تِمن  خٲطرٕ  یِم  صدقات  چن  کامیٚن  پیٚٹھ  مقرر  آسن،  تہٕ  تِمن  خٲطرٕ  یُہُند  تالیفِ  قلب  مطلوٗب  آسہِ۔  ﴿تالیفِ  قلب  گوو  دلِ  رَنٛزوُن۔  اَمہِ  حُکمہٕ  نِشہِ  چُھ  یِہ  مقصد  زِ  یِم  لُکھ  اسلام کِس  مخالفتس  منٛز  سرگرم  آسن  تہٕ  مال  دِتھ  ہیٚکہِ  عداوتُک  جوش  ٹھنڈٕ  کرنہٕ  یِتھ  یا  یِم  لُکھ  کفارن  ہٕندِس  کیمپس  منٛز  تِتھۍ  آسن  زِ  اگر  مالہٕ  سٍتۍ  تِم  پھُٹراونہٕ  یِن  تہٕ  پُھٹنہٕ  پتہٕ  ہیٚکن  مسلمانن  ہٕندۍ  مددگار  بٔنِتھ  یا  یِم  لُکھ  نٔوی  نٔوی  آسن  اسلامس  اندر  دٲخل  گمٕتۍ  تہٕ  تِہنزٕ  کمزوٗریِہ  وُچِھتھ  آسہِ  اندیشہِ  زِ  ہرگاہ  مالہٕ  سٍتۍ  تِمن  مدد  آو  نہٕ  کرنہٕ،  تیٚلہِ  پھیرن  بیٚیہِ  کُفرس  کُن،  یِتھۍ  لُکھ  گژھن  مسقتل  وضیفہٕ  یا  وقتی  عطیِہ  دِتھ  اسلامٕکۍ  حٲمی  تہٕ  مددگار  یا  مطیع  تہٕ  فرماں بردار،  یا  کم  از  کم  بے  ضرر  دشمن  بناونہٕ  یِنۍ﴾  امہِ  علاوہ  چُھ  یِہ  گردَنہٕ  یلہٕ  ترٛاونہٕ  خٲطرٕ  ﴿گردنہٕ  یلہٕ  تراوناونہٕ  نِشہِ  چُھ  مُراد  غلام  آزاد  کرٕنۍ﴾  تہٕ  قرضدارن  مدد  کرنس  منٛز  بیٚیہِ  راہِ  خُداہس  منٛز  ﴿راہِ  خُدا  لفظ  چُھ  عام،  تِمہٕ  تمام  نیکی  ہٕنزٕ  کامہِ  یِمن  منٛز  اللہ  تعالیٰ  سٕنز  رضا  آسہِ،  چھےٚ  امہِ  لفظ  کِس  مفہومس  منٛز  دٲخل۔  علماہن  ہٕندۍ  أکۍ  دٔرۍ  چھےٚ  یِہ  راے  ظٲہر  کٔرمٕژ  زِ  امہِ  رٔنگۍ  ہیٚکہِ  زکوٰتُک  مال  پرٛتھ  قسمٕچَن  نیک  کامیٚن  پیٚٹھ  خرچ  کرنہٕ  یِتھ  مگر  بٔڈ  اکثریت  چھےٚ  اتھ  کتھہِ  پیٚٹھ  قائل  زِ  یتھ  جایِہ  چُھ  فی  سبیل  اللہ  نِشہ  مُراد  جہاد  فی  سبیل  اللہ  یعنی  سو  جد و جہد  ییٚمِیُک  مقصد  کفرُک  نظام  مٹاوُن  تہٕ  امہِ  چِہ  جایِہ  اسلٲمی  نظام  قٲیم  کرن  آسہِ،  اتھ  جد و جہدس  منٛز  یِم  لُکھ  کٲم  کرن  تِمن  ہیٚکِہ  سفر  خرچہِ  خٲطرٕ،  سوارِ  خٲطرٕ،  آلات و اَسلحہ  تہٕ  سامانہٕ  چِہ  فراہمی  کٲطرٕ  زکوٰۃ  دِنہٕ  یِتھ،  خواہ  تِم  بجاے  خۅد  ٲسِتن  آسودٕہ  حال  تہٕ  پننیٚن  ضروریاتن  خٲطرٕ  متہٕ  ٲسِتن  تِمن  مددٕچ  ضرورت۔﴾  تہٕ  مسافر  نوٲزی  منٛز  استعمال  کرنہٕ  خٲطرٕ  ﴿مسافر  ٲسِتن  پننہِ  گر  امیر،  مگر  ہرگاہ  سفرٕکِس  حالتس  منٛز  سُہ  مددُک  محتاج  سپدِ،  تیٚلہِ  یِیہِ  تَس  زکوٰۃ کہ  مَدٕ  منٛزٕ  مدد  کرنہٕ﴾  اکھ  فریضہٕ  چُھ  اللہ  تعالیٰ  سٕندِ  طرفہٕ  تہٕ  اللہ  تعالیٰ  چُھ  سورُے  کینہہ  زانن  وول  تہٕ  دانا  تہٕ  بینا۔"
  },
  {
    "verse_id": 61,
    "translation": "یِمو  منٛزٕ  چِھ  کینہہ  لُکھ  یِم  پننیو  کتھو  سٍتۍ  نبی  صلی  اللہ  علیہ و سلمس  دُکھ  چِھ  دِوان۔  تہٕ  وَنان  چِھ  زِ  یِہ  شخص  چُھ  کَنہٕ لیٚڈ۔  ؤنِو،  سُہ  چُھ  تُہٕنٛدِ  رٕژرٕ  خٲطرٕ  یُتھ،  خُدایس  پیٚٹھ  چُھ  ایمان  تھاوان  تہٕ  اہلِ  ایمانن  پیٚٹھ  چُھ  اعتماد  کران  بیٚیہِ  چُھ  سراسر  رحمت  تِمن  لُکن  خٲطرٕ  یِم  تۅہیِہ  منٛزٕ  ایماندار  چِھ،  تہٕ  یِم  لُکھ  اللہ  تعالیٰ  سٕندِس  رسول  صلی  اللہ  علیہ و سلمس  دُکھ  چِھ  دِوان  تِمن  خٲطرٕ  چُھ  دگ  تُلوُن  سزا۔"
  },
  {
    "verse_id": 62,
    "translation": "یِم  لُکھ  چِھ  تۅہیِہ  برونٛہہ  کَنہِ  قسم  کھیٚوان  تاکہ  تۅہیِہ  کرنَو  رٲضۍ۔  حالانکہ  اللہ  تعالیٰ  تہٕ  تٔمۍسُند  رسولؐ  چِھ  اَمِیُک  زیادہ  حقدار  زِ  یِم  کرن  تِمن  رٲضۍ  کرنٕچ  فکر  اگر  یِم  مومن  چِھ۔"
  },
  {
    "verse_id": 63,
    "translation": "کیا  یِمن  چَھنا  خبر  زِ  یُس  اللہ  تعالیٰ  تہٕ  تٔمۍ سٕندِس  رسول  صلی  اللہ  علیِہ و سلمس  سٍتۍ  مقابلہٕ  چُھ  کران،  تَس  خٲطرٕ  چُھ  جہنمُک  نار  یتھ  منٛز  سُہ  ہمیشہ  روزِ؟  یِہ  چھےٚ  سیٚٹھاہ  بٔڈ  رسوٲئی۔"
  },
  {
    "verse_id": 64,
    "translation": "یِم  مُنافق  چِھ  کھۅژان،  زِ  خبر  مُسلمانن  پیٚٹھ  ما  سپدِ  کانٛہہ  تِیُتھ  سورٕہ  نٲزِل  یُس  تِہندِیٚن  دِلن  ہٕندۍ  راز  نٔنۍ  کڑِ۔  اے  نبیؐ،  یِمن  ؤنِو،  بیٚیہِ  کٔرِو  ہَزٕل،  اللہ  تعالیٰ  چُھ  تتھ  چیزس  کُھلاوَن  وول  ییٚمہِ  کِس  کُھلنَس  توٚہۍ  کھۅژان  چِھو۔"
  },
  {
    "verse_id": 65,
    "translation": "اگر  یِمن  پٕرٛژِھو  زِ  توٚہۍ  کیا  کتھہٕ  ٲسِو  کران،  تیٚلہِ  دِن  فوراً  جواب  زِ  أسۍ  ٲسۍ  اَسُنا  تہٕ  گِندُنا  کران۔  ﴿غزوۂ  تبوک  کِس  زمانس  منٛز  ٲسۍ  اکثر  منافق  پننیٚن  مجلِسن  منٛز  بِہِتھ  نبی  صلی  اللہ  علیہ و سلمس  تہٕ  مُسلمانن  مذاق  تہٕ  ٹسنہٕ  کران  تہٕ  ہزٕل  کٔرۍ  کٔرۍ  ٲسۍ  تِمن  لُکن  ہٕنز  ہمت  تہٕ  ارادٕہ  کمزور  کرنٕچ  کوشش  کران  یِمن  تِم  نیک  نیتی  سان  جہادٕ  خٲطرٕ  آمادٕہ  وُچھان  ٲسۍ۔  چنانچہِ  روایتن  منٛز  چِھ  تِہِندۍ  واریاہ  قَول  نقل  کرنہٕ  آمٕتۍ۔  مثلاً  أکِس  محفلہِ  مںٛز  ٲسۍ  منافق  بِہِتھ  ٹھٹھہٕ  مسخرِل  کران۔  أکۍ  ووٚن،  کیا  روٗمی  تہِ  چِھوا  تۅہیِہ  کینژھن  عربی ین  ہٕندۍ  پٲٹھۍ  سمٕجھ مٕتۍ؟  پگاہ  وُچھۍزِیو،  یِم  سٲری  پہلوان  یِمو  لڑنہٕ  خٲطرٕ  چُھ  تشریف  اوٚنمُت  آسن  رَزٕ  گنڈ  کٔرِتھ۔  بیٚکۍ  ووٚن،  کیُتھ  مزٕہ  یِیہِ  ییٚلہِ  پیٚٹھہٕ  ہتھ  ہتھ  کوڑٕہ  والنُک  حکم  سپدِ۔  بٚیکۍ  أکۍ  منافقن  ییٚلہِ  حضورؐ  وُچھ  جنگ  چِہ  تیٲریِہ  کران  تٔمۍ  ووٚن  یارن  دوستن،  وُچِھتوکھ  یِم،  یِم  چِھ  درٛامٕتۍ  روٗمٕکۍ  تہٕ  شامٕکۍ  قلع  فتح  کرنہِ﴾  یِمن  ؤنِو،  کیا  تُہٕنز  مسخرِل  ٲسا  خُدایس  تہٕ  تٔمۍ  سٕندیٚن  آیاتن  تہٕ  تٔمۍ  سٕندِس  رسولؐ  سٕے  سٍتۍ؟"
  },
  {
    "verse_id": 66,
    "translation": "وۅنۍ  مَہ  بنٲوِو  عذرات  تۅہیِہ  چُھو  ایمان  اَننہٕ  پتہٕ  کُفر  کوٚرمُت،  اگر  اَسہِ  تۅہیِہ  منٛزٕ  أکِس  دٔرِس  معاف  تہِ  کوٚر  مگر  دوٚیِمِس  دٔرِس  دِمَو  ضرور  أسۍ  سزا  تِکیازِ  سُہ  چُھ  مجرم۔"
  },
  {
    "verse_id": 67,
    "translation": "مُنافق  مرد  تہٕ  منافق  زنانہٕ،  سٲری  چِھ  اکھ  أکِس  ہم  رنگ۔  بُرٲیی  ہُند  حکم  چِھ  دِوان  تہٕ  رٕژرٕ  نِشہِ  چِھ  ٹھاکھ  کران  تہٕ  پنٕنۍ  اَتھہٕ  چِھ  خیر  نِشہِ  رُکٲوِتھ  تھاوان  یِمو  مُشروو  خُداے  تہٕ  خُداین  تہِ  مٔشرٲوۍ  یِم،  پٔزۍ  پٲٹھۍ  چِھ  یِمے  منافق  فاسق۔"
  },
  {
    "verse_id": 68,
    "translation": "یِمن  منافق  مردن  تہٕ  زنانن  تہٕ  کٲفرن  خٲطرٕ  چُھ  خُداین  نارِ  جہنمُک  وعدٕہ  کوٚرمُت،  یتھ  منٛز  یِم  ہمیشہ  روزن،  سُے  چُھ  یِہندِ  خٲطرٕ  منٲسِب،  یِمن  پیٚٹھ  چھےٚ  اللہ  تعالیٰ  سٕنز  لعنت  تہٕ  یِہندِ  خٲطرٕ  چُھ  قٲیِم  روزن  وول  عذاب۔"
  },
  {
    "verse_id": 69,
    "translation": "تۅہیِہ  لُکن  ہٕندۍ  رنگ  ڈھنگ  چِھ  تِمے  یِم  تُہٕندیٚن  بروٗنٹھمیٚن  ہٕندۍ  ٲسۍ  تِم  ٲسۍ  تُہٕندِ  کھۅتہٕ  زیادٕہ  زور  آور  تہٕ  تُہٕندِ  کھۅتہٕ  زیادہ  مال  اولادٕ  وٲلۍ،  پتہٕ  تُلۍ  تِمو  دنیا ہس  منٛز  پننہِ  حصٕکۍ  مزٕہ  تہٕ  تۅہیِہ  تہِ  تُلِو  پننہِ  حصٕکۍ  مزٕہ  تِتھے  پٲٹھۍ  یِتھہ  پٲٹھۍ  تِمو  ٲسۍ  تُلِمٕتۍ،  تہٕ  تِتھہِ نٕے  بحثن  منٛز  ٲو  توٚہۍ  تہِ  ہیٚنہٕ  یِتھیٚن  بحثن  منٛز  تِم  ٲسۍ  ہیٚنہٕ  آمٕتۍ،  لہٰذا  سپُد  تِہُند  انجام  یِہ  زِ  دُنیا ہس  تہٕ  ٲخرتس  منٛز  یِکینژھاہ  تِمو  کوٚرمُت  کرٛوومُت  اوس  تہِ  سپُد  ضائع  تہٕ  تِمے  چِھ  خسارس  منٛز۔"
  },
  {
    "verse_id": 70,
    "translation": "کیا  یِمن  نِشہِ  وٲژنا  یِہٕندیٚن  بروٗنٹھمیٚن  لُکن  ہٕنز  تٲریخ؟  نوحؑ  سُند  قوم،  عاد،  ثمود،  ابراہیمؑ  سُند  قوم،  مَدٛیَن ہکۍ  لُکھ  تہٕ  تِمہٕ  بستیِہ  یِمہٕ  دُبہٕ  آیِہ  پِھرنہٕ۔  ﴿یعنی  قومِ  لوط  چِہ  بستیِہ  یِمہٕ  دُبہٕ  کٔرِتھ  آیِہ  تھاونہٕ۔﴾  تِہِندۍ  رسول  آے  تِمن  نِشہِ  ٹاکارٕہ  نشٲنیِہ  ہیٚتھ،  پتہٕ  ٲس  نہٕ  یِہ  اللہ  تعالیٰ  سٕنز  کٲم  زِ  تِمن  پیٚٹھ  کرِہے  ظلم  مگر  تِم  ٲسۍ  پانے  پانس  پیٚٹھ  ظلم  کرن  وٲلۍ۔"
  },
  {
    "verse_id": 71,
    "translation": "مومن  مرد  تہٕ  مومن  مستوراتہٕ،  یِم  سٲری  چِھ  اکھ  أکِس  رفیق،  رٕژرُک  چِھ  حکم  دِوان  تہٕ  بُرٲیی  نِشہِ  چِھ  رُکاوان،  نماز  چِھ  قٲیِم  کران،  تہٕ  زکوٰۃ  چِھ  دِوان  بیٚیہِ  چِھ  اللہ  تعالیٰ  تہٕ  تٔمۍ  سٕندِس  رسولؐ  سٕنز  اطاعت  کران،  یِم  چِھ  تِم  لُکھ  یِمن  پیٚٹھ  ضرور  اللہ  تعالیٰ  سٕنز  رحمت  نٲزِل  سپدِ،  پٔزۍ پٲٹھۍ  چُھ  اللہ  تعالیٰ  سارِنٕے  پیٚٹھ  غٲلب  بیٚیہِ  حکیم  تہٕ  دانا۔"
  },
  {
    "verse_id": 72,
    "translation": "یِمن  مومن  مردن  تہٕ  مومن  مستوراتن  سٍتۍ  چُھ  اللہ  تعالیٰ  سُند  وعدٕہ  زِ  یِمن  دِیِہ  تِتھۍ  باغ  یِمن  بٔنۍ کِنۍ  کۅلہٕ  آسن  پکان  تہٕ  یِم  روزن  ہمیشہ  یِمن  منٛز۔  یِمن  سدا  بہار  باغن  منٛز  آسن  یِمن  خٲطرٕ  پاکیزٕہ  قیام  گاہ،  تہٕ  سارِوٕے  کھۅتہٕ  کھٔسِتھ  یِہ  زِ  اللہ  تعالیٰ  سٕنز  خۅشنودی  سپدِ  یِمن  حٲصل۔  یٔہے  چھےٚ  بٔڈ  کامیٲبی۔"
  },
  {
    "verse_id": 73,
    "translation": "﴿ییتہِ  پیٚٹھہٕ  چِھ  تِم  آیات  شروع  سپدان  یِم  غزوۂ  تبوک  پتہٕ  چِھ  نٲزِل  سپٕدۍمٕتۍ﴾  اے  نبیؐ،  کُفارن  تہٕ  منافقن  دۅشوٕنۍ  سٍتۍ  کٔرِو  پوٗرٕ  طاقتہٕ  سان  مقابلہٕ  تہٕ  یِمن  سٍتۍ  یِیِو  سختی  سان  پیش،  ٲخرکار  چُھ  یُہُند  ٹھکانہٕ  جہنم  تہٕ  سۅ  چھےٚ  بدترین  روزن  جاے۔"
  },
  {
    "verse_id": 74,
    "translation": "یِم  لُکھ  چِھ  اللہ  تعالیٰ  سُند  قسم  کھے  کھے  وَنان  زِ  اَسہِ  ؤنۍ  نہٕ  سۅ  کتھ،  حالانکہ  یِمو  چھےٚ  ضرور  سۅ  کٲفرانہٕ  کتھ  ؤنِمٕژ  ﴿سۅ  کتھ  کیا  ٲس  یتھ  کُن  یتھ  جایِہ  اشارہ  چُھ  کرنہٕ  آمُت،  اَتھ  متعلق  چِھنہٕ  اسہِ  نِشہِ  یقینی  معلومات  وٲتِمٕتۍ  کینہہ،  البتہٕ  چھےٚ  یِژھن  کٲفرانہٕ  کتھن  متعلق  واریاہن  روایتن  منٛز  ذکر  آمٕژ  یِم  تمہِ  وقتہٕ  منافقو  کرِمَژٕ  آسہِ۔  مثلاً  أکۍ  منافقن  ووٚن  أکِس  مسلمان  نوجوانس  سٍتۍ  کتھ  کران  کران  زِ  اگر  واقعی  تہِ  سورُے  کینہہ  پوٚز  چُھ  یُس  یِہ  شخص  ﴿نبیؐ﴾  پیش  چُھ  کران  تیٚلہِ  چِھ  أسۍ  سٲری  خَرو  کھۅتہٕ  تہِ  بدتر۔  بیٚیہِ  أکِس  روایتس  منٛز  چُھ  زِ  تبوک  کِس  سفرس  دوران  رٲو  نبی  صلی  اللہ  علیہ و سلمن  ہٕنز  اوٗنٹِنۍ  أکِس  جایِہ۔  تمہِ  وقتہٕ  کٔرۍ  منافقو  پننہِ  مجلسہِ  منٛز  بِہِتھ  سیٚٹھاہ  مذاق  تہٕ  ووٚنُکھ  پانہٕ  وٲنۍ  زِ،  یِم  حضرت  چِھ  آسمان  چِہ  خبرٕ  بوزناوان  مگر  یِمن  چَھنہٕ  پننہِ  اوٗنٹنہِ  ہٕنز  کانٛہہ  خبر  زِ  سۅ  کتہِ  چھےٚ  وُنۍ  کیٚنس۔﴾  تِم  سپدۍ  اسلام  قبول  کرنہٕ  پتہٕ  کُفرٕکۍ  مُرتَکب  تہٕ  تِمو  کوٚر  تِکینژھاہ  کرنُک  ارادٕہ  یِہ  تِمو  کٔرِتھ  ہیوٚک  نہٕ۔  ﴿یِہ  اشارہ  چُھ  تِمن  سٲزِشن  کُن  یِمہٕ  مُنافقو  غزوۂ  تبوک کہ  وقتہٕ  آسہٕ  کرِمژٕ۔  أکِس  موقعس  پیٚٹھ  بنٲو  تِمو  یِہ  سِکیم  زِ  رٲتۍ  کِیُتھ  لگاوَن  سفرس  دوران  حضور  صلی  اللہ  علیہ و سلمس  کُنہِ  کھیِہ  منٛز۔  تِمو  اوس  پانہٕ  وٲنۍ  یِتہِ  فٲصلہٕ  کوٚرمُت  زِ  اگر  تبوکس  منٛز  مسلمانو  شکست  کھیوٚو  تیٚلہِ  تھاوَن  فوراً  مدینس  منٛز  عبد  اللہ  بن  ابی  سٕندِس  کلس  پیٚٹھ  شٲہی  تاج﴾  یُہُند  یِہ  سورُے  شرارت  چُھنا  أتھۍ  کتھہِ  پیٚٹھ  زِ  خُداین  تہٕ  تٔمۍ  سٕندۍ  رسول  صلی  اللہ  علیہ و سلمن  بنٲوۍ  یِم  پننہِ  فضلہٕ  سٍتۍ  غنی!  وۅنۍ  اگر  یِم  پننہِ  رٔوِشہِ  نِشہِ  باز  یِن،  تیٚلہِ  چُھ  یِہ  یِہندۍ  خٲطرٕ  بہتر،  تہٕ  اگر  یِم  باز  پھیرۍ  نہٕ  تیٚلہِ  دِیِہ  اللہ  تعالیٰ  یِمن  سیٚٹھاہ  دگ  تُلوُن  سزا،  دُنیا ہس  منٛز  تہِ  تہٕ  ٲخرتس  منٛز  تہِ،  تہٕ  زمینس  منٛز  چُھنہٕ  کانٛہہ  یُس  یِمن  حمایتی  تہٕ  مددگار  آسہِ۔"
  },
  {
    "verse_id": 75,
    "translation": "یِمن  منٛز  چِھ  کینہہ  تِتھۍ  تہِ  یِمو  خُدایس  سٍتۍ  عہد  اوس  کوٚرمُت  زِ  اگر  تٔمۍ  پننہِ  فضلہٕ  سٍتۍ  أسۍ  نوٲزۍ  تیٚلہِ  کرو  أسۍ  خیرات  بیٚیہِ  بنو  صالح۔"
  },
  {
    "verse_id": 76,
    "translation": "مگر  ییٚلہِ  خُداین  پننہِ  فضلہٕ  سٍتۍ  تِم  دولت  مند  بنٲوۍ۔  پتہٕ  لوگ  تِمَو  بخل  کرُن،  تہٕ  پننہِ  عہدٕ  نِشہِ  پھیٖرۍ  تِتھہٕ  پٲٹھۍ  زِ  یِمن  چُھنہٕ  اَمِیُک  پرواے  تام۔"
  },
  {
    "verse_id": 77,
    "translation": "نتیجہ  درٛاو  یِہ  زِ  خُداین  بیٚہنوو  تِہندیٚن  دِلن  منٛز  نِفاق،  یُس  تٔمۍ  سٕندِس  خدمتس  منٛز  تِہنزِ  پیشی  ہٕندِس  دۅہس  تام  تِمن  پتے  روزِ  تِہنزِ  امہِ  وعدٕہ  خلٲفی  کِنۍ  یوسہٕ  تِمو  خُدایس  سٍتۍ  کٔر،  تہٕ  تمہِ  اَپزِ کہ  وجہ  کِنۍ  یُس  تِم  ونان  روٗدۍ۔"
  },
  {
    "verse_id": 78,
    "translation": "کیا  یِمن  لُکن  چَھنا  پَے  زِ  خُدایس  چِھ  یِہندۍ  چُھپاونہٕ  آمٕتۍ  راز  تہٕ  یِہنزٕ  پوشیدٕہ  کَنہٕ  پِھسرایِہ  تام  معلوم،  تہٕ  سُہ  چُھ  تمام  غیب  چو  کَتھو  نِشہِ  پوٗرٕ  پٲٹھۍ  باخبر؟"
  },
  {
    "verse_id": 79,
    "translation": "﴿سُہ  چُھ  وارٕ  پٲٹھۍ  زانان  تِمن  کنجوس  دولت مندن﴾  یِم  بَرضَا  و  رغبت  دِنہٕ  والیٚن  اہلِ  ایمانن  ہٕنزن  مٲلۍ  قربٲنین  پیٚٹھ  کَتھہٕ  چِھ  کران  ﴿یعنی  تِمن  چِھ  عیب  لَد  ونان﴾  تہٕ  تِمن  لُکن  چِھ  ٹسنہٕ  ژٹان  یِمن  نِشہِ  ﴿اللہ  تعالیٰ  سٕنزِ  وَتہِ  منٛز  دِنہٕ  خٲطرٕ﴾  اَمہِ  ورٲے  کِہِنۍ  چُھنہٕ  یِکینٛژھاہ  تِم  پانس  پیٚٹھ  مشقت  برداشت  کٔرِتھ  دِوان  چِھ۔  اللہ  تعالیٰ  چُھ  یِمن  ٹَسنہٕ  ژٹن  والیٚن  ٹسنہٕ  ژٹان،  تہٕ  یِہندِ  خٲطرٕ  چُھ  کُڈُر  عذاب۔"
  },
  {
    "verse_id": 80,
    "translation": "اے  نبیؐ،  خواہ  توٚہۍ  کٔرۍتَو  یِتھیٚن  لُکن  ہٕندِ  خٲطرٕ  معافی  ہُند  درخواست  یا  متہٕ  کٔرِتو،  اگر  توٚہۍ  سَتتھہِ  لٹہِ  تہِ  یِمن  معاف  کرنُک  درخواست  کٔرِو،  اللہ  تعالیٰ  کرِ  نہٕ  یِمن  ہرگز  معاف  امہِ  موجوٗب  زِ  یِمَو  چُھ  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  کُفر  کوٚرمُت،  تہٕ  اللہ  تعالیٰ  چُھنہٕ  فاسق  لُکن  نجاتچٕ  وَتھ  ہاوان۔"
  },
  {
    "verse_id": 81,
    "translation": "یِمن  لُکن  پتھ  روزنُک  اجازت  اوس  دِنہٕ  آمُت  تِم  سپٕدۍ  خُداے  سٕندِس  رسول  صلی  اللہ  علیہ و سلمس  ساتھ  نَہ  دِنَس  تہٕ  گر  روزنس  پیٚٹھ  خۅش  تہٕ  تِمن  گوٚو  نہٕ  گوارٕہ  زِ  اللہ  تعالیٰ  سٕنزِ  وَتہِ  منٛز  کرہن  جان  و  مال  سٍتۍ  جہاد۔  تِمو  ووٚن  لُکن  زِ،  یتھ  سخت  گرمی  منٛز  مَہ  نیٖرِو۔  یِمن  ؤنِو  زِ  جہنمُک  نار  چُھ  امہِ  کھۅتہٕ  زیادہ  گرم،  کاش  یِمن  آسہِ ہے  اَمِیُک  شعور۔"
  },
  {
    "verse_id": 82,
    "translation": "وۅنۍ  پزِ  زِ  یِم  لُکھ  کٔرِن  پنُن  اَسُن  کم  تہٕ  ؤدِن  زیادٕہ،  امہِ  موجوٗب  زِ  یۅسہٕ  بدی  یِم  کماوان  روٗدِمٕتۍ  چِھ  تمِیُک  جزا  چُھ  یُتُھے  ﴿زِ  یِمن  پَزِ  اَتھ  پیٚٹھ  وَدُن﴾۔"
  },
  {
    "verse_id": 83,
    "translation": "اگر  اللہ  تعالیٰ  تۅہیِہ  یِمن  درمیان  واپس  نِیَو  تہٕ  آئندٕہ  منگیو  یِمو  منٛزٕ  کانٛہہ  دوٚر  جہادس  نیرنہٕ  خٲطرٕ  اجازت  تیٚلہِ  ؤنۍ زِیوکھ  صاف،  وۅنۍ  ہیٚکِو  نہٕ  ہرگز  توٚہۍ  مےٚ  سٍتۍ  نیٖرِتھ  تہٕ  نہ  ہیٚکِو  مےٚ  سٍتۍ  رٔلِتھ  کٲنٛسہِ  دشمنس  سٍتۍ  لٔڑِتھ،  تۅہیِہ  اوسُو  برونٛہہ  بِہِتھ  روزُن  پسند  کوٚرمُت۔  تیٚلہِ  روٗزِو  وۅنۍ  گر  بیٚہَن  والیٚن  سٍتۍ  بِہِتھ۔"
  },
  {
    "verse_id": 84,
    "translation": "تہٕ  آئندٕہ  یُس  یِمو  منٛزٕ  مَرِ،  تٔمۍ  سُند  نمازِ  جنازہ  تہِ  پٔرۍ زِیو  نہٕ  توٚہۍ  ہرگز  تہٕ  نہ  گٔژھۍ زِیو  تٔمۍ  سٕنزِ  قبرِ  پیٚٹھ  زانٛہہ  کھڑا،  تِکیازِ  یِمَو  چُھ  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  کفر  کوٚرمُت  تہٕ  تِم  چِھ  موٗدِمٕتۍ  اتھ  حالس  منٛز  زِ  تِم  ٲسۍ  فاسق۔"
  },
  {
    "verse_id": 85,
    "translation": "تِہٕنز  مالدٲری  تہٕ  تِہُند  کثرتِ  اولاد  یِنہٕ  تۅہیِہ  دوکھس  منٛز  ترٛاویو،  خُداین  چُھ  ارادٕہ  کوٚرمُت  زِ  اَمہِ  مالہٕ  تہٕ  اولادٕ  ذریعہ  دِیِہ  یِمن  ییٚتھۍ  دُنیا ہس  منٛز  سزا  تہٕ  تِہِندۍ  زُو  گژھن  اتھ  حالس  منٛز  نیرٕنۍ  زِ  تِم  آسن  کٲفر۔"
  },
  {
    "verse_id": 86,
    "translation": "ییٚلہِ  زانٛہہ  کانٛہہ  سورٕہ  اَمہِ  مضمونُک  نٲزِل  سپُد  زِ  اللہ  تعالیٰ  مٲنِیوٗن  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  رٔلِتھ  کٔرِو  جہاد،  پتہٕ  وُچھوٕہ  تۅہیِہ  زِ  یِمن  لُکن  یِمَو  منٛزٕ  طاقت  تہٕ  وسعت  اوس  تِمے  لٔگۍ  تۅہیِہ  درخواست  کرنہِ  زِ  تِمن  گژِھہ  جہاد کہ  شرکتہٕ  نِشہِ  معاف  یُن  تھاونہٕ،  تہٕ  تِمو  ووٚن  زِ  اَسہِ  ترٲوِو  أسۍ  روزَو  بِہَن  والیٚن  سٍتۍ۔"
  },
  {
    "verse_id": 87,
    "translation": "تِمَو  لُکو  کوٚر  گر  بیٚہَن  واجِنیٚن  منٛز  شٲمل  سَپدُن  پسند۔  تہٕ  تِہٕندِیٚن  دِلن  پیٚٹھ  آو  ٹھپہٕ  لگاونہٕ،  امہِ  موجوب  چُھنہٕ  وۅنۍ  تِمن  کِہِنۍ  فکرِ  تران۔"
  },
  {
    "verse_id": 88,
    "translation": "اَتھ  برعکس  کوٚر  رسولؐ  تہٕ  تِمو  لُکو  یِمو  رسول  صلی  اللہ  علیہ و سلمس  سٍتۍ  ایمان  اوس  اوٚنمُت  پننہِ  جان  و  مال  سٍتۍ  جہاد  تہٕ  وۅنۍ  چِھ  سٲری  رٕژَر  یِمنٕے  خٲطرٕ  تہٕ  یِمے  چِھ  فلاح  لبن  وٲلۍ۔"
  },
  {
    "verse_id": 89,
    "translation": "خُداین  چِھ  یِہندِ  خٲطرٕ  تِتھۍ  باغ  تیار  تھٲوِمٕتۍ  یِمن  بٔنۍ  کِنۍ  کۅلہٕ  چھےٚ  پکان،  یِمن  منٛز  روزن  تِم  ہمیشہٕ۔  یِہ  چھےٚ  عظیمُ  الشان  کامیٲبی۔"
  },
  {
    "verse_id": 90,
    "translation": "عربہٕ  کیو  بدوی یَو  منٛز  تہِ  آے  واریاہ  لُکھ  یِمو  عُذر  کٔرۍ  تاکہ  تِمن  تہِ  گژِھہ  پتھ  روزنُک  اجازت  دِنہٕ  یُن  ﴿عربِکۍ  بدوی  چُھ  مُراد  تِم  عربی  دیہٲتۍ  تہٕ  صحرٲے  لُکھ  یِم  مدینس  أندۍ  پٔکۍ  بسان  ٲسۍ﴾  یِتھہٕ  پٲٹھۍ  روٗدۍ  بِہِتھ  تِم  لُکھ  یِمو  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  ایمانُک  اَپُز  عہد  اوس  کوٚرمُت،  یِمو  بدوی یَو  منٛزٕ  یِمو  لُکو  کفرُک  طریقہٕ  اختیار  چُھ  کوٚرمُت،  عنقریب  پیٚیِہ  تِمن  دگ  تُلوُن  عذاب  وُچُھن۔"
  },
  {
    "verse_id": 91,
    "translation": "ضعیفن  تہٕ  بیمارن  بیٚیہِ  تِمن  لُکن  یِمن  جہادس  منٛز  شرکتہٕ  خٲطرٕ  وَتہٕ  خرچ  آسہِ  نہٕ،  ہرگاہ  پتھ  روزن  تیٚلہِ  چُھنہٕ  کانٛہہ  حرج  ییٚلہِ  زن  تِم  دل کہ  خلوصہٕ  سان  اللہ  تعالیٰ  تہٕ  تٔمۍ  سٕندِس  رسولؐ  سٕندۍ  وفادار  آسن۔  ﴿اَمہِ  نِشہِ  سپُد  معلوم  زِ  یِم  لُکھ  بظٲہر  معذور  آسن  تِہندِ  خٲطرٕ  تہِ  چَھنہٕ  کمزوری  تہٕ  بیمٲرۍ  یا  محض  نادٲری  کافی  کینہہ،  بلکہ  ہیٚکن  تِہندِ  خٲطرٕ  یِمہٕ  مجبوریِہ  صرف  اتھ  صوٗرتس  منٛز  معٲفی  ہُند  وجہ  ٲسِتھ  ییٚلہِ  زن  تِم  اللہ  تعالیٰ  تہٕ  تٔمۍ  سٕندِس  رسولؐ  سٕندۍ  پٔزۍ  وفادار  آسن،  نَتہٕ  ہرگاہ  وفادٲری  موجود  آسہِ  نہٕ  تیٚلہِ  ہیٚکہِ  نہٕ  کٲنٛسہِ  شخصس  صرف  امہِ  موجوٗب  معاف  کرنہٕ  یِتھ  زِ  سُہ  اوس  فرض  ادا  کرنہٕ  کِس  موقعس  پیٚٹھ  بیمار  یا  نادار﴾  یِتھیٚن  مُحسِنَن  پیٚٹھ  چَھنہٕ  اعتراضٕچ  کانٛہہ  گُنجٲیش،  تہٕ  اللہ  تعالیٰ  چُھ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 92,
    "translation": "یِتھے  پٲٹھۍ  چُھنہٕ  تِمن  لُکن  پیٚٹھ  تہِ  اعتراضُک  کانٛہہ  موقع،  یِمو  تۅہیِہ  نِش  پانہٕ  یِتھ  درخواست  اوس  کوٚرمُت  زِ  اَسہِ  گژھن  سوارِ  دستیاب  یِنہِ  تھاونہٕ،  تہٕ  ییٚلہِ  تۅہیِہ  ووٚنُو  زِ  بٕہ  ہیکہٕ  نہٕ  تُہٕندِ  خٲطرٕ  سوارین  ہُند  انتظام  کٔرِتھ  تہٕ  تِم  گٔیِہ  مجبوراً  واپس  تہٕ  حال  اوس  یِہ  زِ  تِہنزو  أچھو  کِنۍ  اوس  اوٚش  وَسان  تہٕ  تِمن  اوس  امہِ  کتھہِ  ہُند  سیٚٹھاہ  دُکھ  زِ  تِم  چِھنہٕ  پننِس  خرچس  پیٚٹھ  جہادس  منٛز  شریک  سپدنُک  طاقت  تھاوان۔"
  },
  {
    "verse_id": 93,
    "translation": "البتہ  چُھ  اعتراض  تِمن  لُکن  پیٚٹھ  یِم  مالدار  چِھ،  تہٕ  امہِ  پتہٕ  تہِ  چِھو  تۅہیِہ  درخواست  کران  زِ  تِمن  گژِھہ  جہادس  منٛز  شریک  سپدنہٕ  نِشہِ  معاف  یُن  تھاونہٕ،  تِمو  کوٚر  گر  بِہَن  واجِنیٚن  منٛز  شٲمل  سپدُن  پسند،  تہٕ  خُداین  لگوو  تِہندِیٚن  دِلن  پیٚٹھ  ٹھپہٕ،  امہِ  موجوٗب  چِھنہٕ  وۅنۍ  تِم  کِہِنۍ  زانان  ﴿زِ  خُدایس  نِشہِ  کیا  نتیجہِ  نیرن  وول  چُھ  تِہنزِ  اَمہِ  رٔوشہِ  ہُند﴾۔"
  },
  {
    "verse_id": 94,
    "translation": "یِم  کرن  رنگہٕ  رنگہٕ  عُذرات  تۅہیِہ  نِشہِ  پیش  ییٚلہِ  توٚہۍ  واپس  پھیٖرِتھ  یِمن  نِشہِ  وٲتِو،  مگر  توٚہۍ  ؤنۍزِیو  صاف  کہ،  بہانہٕ  مَہ  کٔرِو،  أسۍ  کرو  نہٕ  تُہنزِ  کُنہِ  کتھہِ  پیٚٹھ  اعتبار،  خُداین  چِھ  اَسہِ  تُہٕندۍ  حالات  ؤنِمٕتۍ،  وۅنۍ  وُچھہِ  اللہ  تعالیٰ  تہٕ  تٔمۍ  سُند  رسولؐ  تُہُند  طرزِ  عمل،  پتہٕ  یِیِو  توٚہۍ  تس  کُن  واپس  پِھرنہٕ  یُس  نوٚن  تہٕ  پوشیدٕہ  سورُے  زانن  وول  چُھ۔  تہٕ  سُہ  وَنیو  تۅہیِہ  زِ  توٚہۍ  کیا  کینژھاہ  چِھو  کران  روٗزِمٕتۍ۔"
  },
  {
    "verse_id": 95,
    "translation": "تُہٕنزِ  واپسی  پیٚٹھ  کھیٚن  یِم  تۅہیِہ  برونٛہہ  کنہِ  قسم  تاکہ  توٚہۍ  کٔرِو  تِمن  درگزر  تیٚلہِ  کٔرِو  بیشک  توٚہۍ  یِمن  درگزر،  تِکیازِ  یِم  چِھ  گندگی  تہٕ  یِہٕنز  اصلی  جاے  چھےٚ  جہنم  یُس  یِہنزِ  کمایِہ  بدلہٕ  یِمن  نصیب  سپدِ۔"
  },
  {
    "verse_id": 96,
    "translation": "یِم  کھیٚن  تۅہیِہ  برونٛہہ  کنہِ  قسم،  تاکہ  توٚہۍ  سپدِو  یِمن  رٲضۍ،  حالانکہ  اگر  توٚہۍ  یِمن  رٲضۍ  تہِ  سپدِو،  اللہ  تعالیٰ  گژِھ  نہٕ  یِمن  فاسق  لُکن  ہرگز  رٲضۍ۔"
  },
  {
    "verse_id": 97,
    "translation": "یِم  عربٕکۍ  بدوی  چِھ  کفرس  تہٕ  نفاقس  منٛز  زیادٕہ  سخت  تہٕ  یِہندِس  معاملس  منٛز  چِھ  امہِ  کتھہِ  ہٕندۍ  زیادہ  امکان  زِ  تمہِ  دین  کیو  حدودَو  نِشہِ  روزن  ناوٲقف،  یُس  خُداین  پننِس  رسولسؐ  پیٚٹھ  چُھ  نٲزِل  کوٚرمُت۔  ﴿عربٕکۍ  بدوی  چُھ  مُراد  تِم  عربی  دیہاتی  تہٕ  صحرٲے  لُکھ  یِم  مدینس  أندۍ  پٔکۍ  بسان  ٲسۍ۔  یِمو  لُکو  ییٚلہِ  مدینس  منٛز  اکھ  مضبوط  تہٕ  مُستحکم  طاقت  وۅتلان  وُچھ  یِم  سپٕدۍ  گۅڈٕ  گۅڈٕ  مرعوب۔  پتہٕ  روٗدۍ  اسلام  چن  تہٕ  کُفرٕ چن  لڑایَن  دوران  أکِس  وقتس  تام  موقع  شنٲسی  تہٕ  ابنُ  الوقتی  ہٕنزِ  رٔوِشہِ  پیٚٹھ  پکان  یعنی  واو  وُچِھتھ  ٲسۍ  ناو  ترٛاوان۔  پتہٕ  ییٚلہِ  اسلامی  حکومتُک  اقتدار  حِجاز  تہٕ  نجدٕ  کِس  أکِس  بٔڈِس  حِصّس  پیٚٹھ  قٲیِم  سپُد  تہٕ  امہِ  کِس  مُقابلس  مںٛز  لوٚگ  مخٲلف  قبیلن  ہُند  زور  پُھٹنہِ،  یِمو  لُکو  وُچھ  وقتچٕ  مصلحت  أتھۍ  منٛز  ز  اسلام  کِس  دٲیرس  منٛز  سپدن  دٲخل،  مگر  یِمن  لُکن  منٛز  ٲسۍ  کم  لُکھ  تِتھۍ  یِمو  اَتھ  دینس  دینِ  حق  سمجھِتھ  ایمان  آسہِ  ہے  اوٚنمُت  تہٕ  مُخلصانہٕ  طریقو  سان  آسٕہَن  امہِ کیٚن  تقاضن  پوٗرٕ  کرنس  پیٚٹھ  آمادٕہ۔  تِہٕنز  یٔہے  حالت  چھےٚ  یتھ  جایِہ  تِتھہٕ  پٲٹھۍ  بیان  کرنہٕ  آمٕژ  زِ  شٔہرۍ  لُکن  بہ نسبت  چِھ  یِم  دیہٲتۍ  تہٕ  صحرٲوۍ  لُکھ  زیادہ  مُنافِقانہٕ  رٔوِیِہ  تھاوان،  تہٕ  یِمن  منٛز  چھےٚ  حقس  انکار  کرنٕچ  کیفیت  زیادٕہ  لبنہٕ  یِوان۔  پتہٕ  چُھ  اَمِیُک  وجہ  تہِ  وَننہٕ  آمُت  زِ  شٔہرۍ  لُکھ  چِھ  اہلِ  علم  تہٕ  اہلِ  حقن  ہٕندِ  صحبت  نِشہِ  فٲیدٕہ  تُلِتھ  کینژھاہ  دین  تہٕ  اَمِکۍ  حدود  ہیٚچھان،  مگر  یِم  بدوی  چِھ  چونکہ  سٲرسٕے  وٲنٛسہِ  بالکل  أکِس  معٲشی  حیوان  سٕندۍ  پٲٹھۍ  دۅہس  رات کِس  دٲیرس  منٛز  روزان،  تہٕ  یِمن  چُھنہٕ  حیوٲنۍ  زندگی  ہٕندیٚو  ضروریاتو  نِشہِ  کھٔسِتھ  کُنہِ  چیزس  کُن  توجہ  کرنُک  موقعے  میلان۔  امہِ  موجوٗب  چِھ  دین  تہٕ  امہِ  کیو  حدوٗدَو  نِشہِ  یِہندِ  ناوٲقف  روزنٕکۍ  امکان  زیادٕہ۔  برونٛٹھ  کُن  چُھ  122  ہِمِس  آیتس  منٛز  یِہندِ  اَمہِ  مرضُک  علاج  آمُت  تجویز  کرنہٕ۔﴾  اللہ  تعالیٰ  چُھ  سورُے  زانان  بیٚیہِ  چُھ  زانن  وول  تہٕ  حکمت  وول۔"
  },
  {
    "verse_id": 98,
    "translation": "یِمن  بدوِیَن  منٛز  چِھ  تِتھۍ  تِتھۍ  لُکھ  موجود  یِم  اللہ  تعالیٰ  سٕنزِ  وَتہِ  منٛز  چِھ  کینہہ  خرچ  کران  تہٕ  اتھ  چِھ  پانس  پیٚٹھ  زبردستی  ہٕنز  چیٚٹۍ  سمجھان،  تہٕ  تُہٕندِس  حقس  منٛز  چِھ  زمانہ  چن  گردشن  ہُند  انتظار  کران  ﴿زِ  توٚہۍ  گٔژھِو  کُنہِ  چکرس  منٛز  پھَسٕنۍ  تہٕ  تِم  کڑہن  پننہِ  گردَنہِ  منٛزٕ  اَمہِ  نظام کہ  اطاعتُک  نالہٕ  کوٚر  یَتھ  منٛز  تۅہیِہ  یِم  کھٔسِتھ  چھوٗکھ  تھٲوِمٕتۍ﴾  حالانکہ  بدی  ہُند  دٲیرٕہ  چُھ  پانہٕ  یِمنٕے  پیٚٹھ  مُسلّط  تہٕ  اللہ  تعالیٰ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 99,
    "translation": "تہٕ  یِمنٕے  بدوِیَن  منٛز  چِھ  کینہہ  لُکھ  تِتھۍ  تہِ،  یِم  خُدایس  تہٕ  ٲخرت  کِس  دۅس  پیٚٹھ  چِھ  ایمان  تھاوان،  تہٕ  یِکینژھاہ  خرچ  چِھ  کران  تتھ  چِھ  اللہ  تعالیٰ  سٕندِس  دربارس  منٛز  نزدیکی  ہُند  تہٕ  رسول  صلی  اللہ  علیہ و سلمن  ہٕندِ  طرفہٕ  رحمتٕکۍ  دُعا  رَٹنُک  ذریعہ  بناوان۔  آ،  یقیناً!  سُہ  چُھ  ضرور  تِہندِ  خٲطرٕ  نزدیکی  ہُند  ذریعہ،  تہٕ  اللہ  تعالیٰ  کرِ  ضرور  تِمن  پننِس  رحمتس  منٛز  دٲخل،  پٔزۍ پٲٹھۍ  چُھ  اللہ  تعالیٰ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 100,
    "translation": "تِم  مہاجر  تہٕ  انصار  یِمو  سارِوٕے  برونٛٹھ  ایمان کِس  دعوتس  پیٚٹھ  لبیک  وَننس  منٛز  سبقت  کٔر،  بیٚیہِ  تِم  یِم  امہِ  پتہٕ  راست  بٲزی  سان  تِمن  پتہٕ  آے،  خُداے  سپُد  تِمن  رٲضۍ  تہٕ  تِم  سپٕدۍ  خُدایس  رٲضۍ،  خُداین  چِھ  تِمن  خٲطرٕ  تِم  باغ  دستیاب  تھٲوِمٕتۍ  یِمن  بٔنۍ  کِنۍ  کۅلہٕ  آسن  پکان،  تہٕ  تِم  روزن  ہمیشہ  یِمن  منٛز،  یٔہے  چھےٚ  عظیمُ  الشان  کامیٲبی۔"
  },
  {
    "verse_id": 101,
    "translation": "تۅہیِہ  أندۍ  پٔکۍ  یِم  بدوی  روزان  چِھ  تِمن  منٛز  چِھ  واریاہ  مُنافق  تہٕ  یِتھے  پٲٹھۍ  چِھ  خۅد  مدینہ  کیٚن  باشندن  منٛز  تہِ  منافق  موجود  یِم  نِفاقس  منٛز  طاق  چِھ  بنیمٕتۍ،  توٚہۍ  چھوٗکھ  نہٕ  تِم  زانان،  أسۍ  چِھکھ  تِم  زانان،  قریب  چُھ  سُہ  وقت  ییٚلہِ  أسۍ  تِمن  دۅیِہ  پِھرِ  سزا  دِمَو،  پتہٕ  یِن  تِم  سیٚٹھاہ  بَڈِ  سزا  خٲطرٕ  واپس  اَننہٕ۔"
  },
  {
    "verse_id": 102,
    "translation": "بیٚیہِ  چِھ  کینہہ  لُکھ  یِمو  پننیٚن  قصورن  ہُند  اعتراف  چُھ  کوٚرمُت،  تِہٕنز  عمل  چھےٚ  مخلوط،  کینہہ  چھےٚ  نیک  تہٕ  کینہہ  چھےٚ  بَد،  یِہ  کتھ  چھَنہٕ  دوٗر  زِ  اللہ  تعالیٰ  سپدِ  تِمن  پیٚٹھ  مہربان،  تِکیازِ  سُہ  چُھ  درگزر  کرن  وول  تہٕ  رحم  فرماون  وول۔"
  },
  {
    "verse_id": 103,
    "translation": "اے  نبیؐ،  توٚہۍ  کٔرِیوٗکھ  یِم  یِہٕندِیو  مالَو  منٛزٕ  صدقہٕ  رٔٹِتھ  پاک  تہٕ  ﴿نیکی  ہٕنزِ  وَتہِ  منٛز﴾  پکنٲوِیوٗکھ  یِم  برونٛہہ  تہٕ  یِہندِس  حقس  منٛز  کٔرِو  رحمتُک  دُعا،  تِکیازِ  تُہُند  دُعا  آسہِ  یِہندِ  خٲطرٕ  تَسکینُک  وجہ،  اللہ  تعالیٰ  چُھ  سورُے  بوزان  تہٕ  زانان۔"
  },
  {
    "verse_id": 104,
    "translation": "کیا  یِمن  لُکن  چَھنا  خبر  زِ  سُہ  چُھ  اللہ  تعالیٰ  ہٕے  یُس  پننیٚن  بندن  ہُند  توبہٕ  چُھ  قبول  کران،  تہٕ  تِہندِس  خیراتس  چُھ  قبولیت  عطا  کران،  بیٚیہِ  یِہ  زِ  اللہ  تعالیٰ  چُھ  سیٚٹھاہ  معاف  کرن  وول  تہٕ  رحیم۔"
  },
  {
    "verse_id": 105,
    "translation": "تہٕ  اے  نبیؐ،  یِمن  لُکن  ؤنِو  زِ  توٚہۍ  کٔرِو  عمل،  اللہ  تعالیٰ  تہٕ  تٔمۍ  سُند  رسولؐ  بیٚیہِ  مومن  سٲری  وُچَھن  زِ  تُہُند  طرزِ  عمل  کیا  چُھ  وۅنۍ  روزان،  پتہٕ  یِیِو  توٚہۍ  تَس  کُن  واپس  پِھرنہٕ  یُس  نوٚن  تہٕ  پوشیدٕہ  سورُے  چُھ  زانان،  تہٕ  سُہ  وَنیو  تۅہیِہ  زِ  توٚہۍ  کیا  چِھو  روٗدِمٕتۍ  کران۔"
  },
  {
    "verse_id": 106,
    "translation": "کینہہ  لُکھ  چِھ  بیٚیہِ  یُہُند  معاملہٕ  وُنہِ  اللہ  تعالیٰ  سٕندِس  حکمس  پیٚٹھ  چُھ  ٹھٔہرِتھ،  چاہے  دِیِہ تَن  تِمن  سزا،  تہٕ  چاہے  سپدۍ تن  تِمن  پیٚٹھ  نَوِ  سرٕ  مہربان،  اللہ  تعالیٰ  چُھ  سورُے  کینہہ  زانان  بیٚیہِ  چُھ  زانن  وول  تہٕ  حکمت  وول۔"
  },
  {
    "verse_id": 107,
    "translation": "بیٚیہِ  چِھ  کینہہ  لُکھ  یِمَو  اکھ  مسجد  بنٲو،  اَمہِ  غرضہٕ  خٲطرٕ  زِ  ﴿دعوتِ  حقس﴾  واتناوہن  نقصان،  تہٕ  ﴿اللہ  تعالیٰ  سٕنز  بندگی  کرنہٕ  بجاے﴾  کرہن  کُفر،  بیٚیہِ  تراوہن  اہلِ  ایمانن  منٛز  پھاٹون واد،  بیٚیہِ  بناوہن  ﴿اتھ  یُس  بظٲہر  عبادت  گاہ  چُھ  باسان﴾  تس  شخصہٕ  سٕندِ  خٲطرٕ  کَمِین  گاہ  ﴿زاگہِ  روزنٕچ  جاے﴾  یُس  امہِ  برونٛہہ  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  خلاف  برسرِ  پیکار  چُھ  سپُدمُت۔  تِم  وَنن  قسم  کھیے  کھیے  ضرور  زِ  سون  اِرادٕہ  اوسنہٕ  رٕژرٕ  وٲرے  بیٚیہِ  کُنہِ  چیزُک  مگر  اللہ  تعالیٰ  چُھ  گواہ  زِ  تِم  چِھ  موٗلَے  اَپزِیٲرۍ۔"
  },
  {
    "verse_id": 108,
    "translation": "توٚہۍ  گٔژھۍ  زِیو  نہٕ  ہرگز  اتھ  عمارتس  منٛز  کھڑا،  یۅسہٕ  مسجد  روزِ  اوّلہٕ  پیٚٹھ  تقویٰ  ہس  پیٚٹھ  قٲیِم  ٲس  کرنہٕ  آمٕژ،  سۅے  چھےٚ  اَمہِ  خٲطرٕ  زیادہ  منٲسب  زِ  توٚہۍ  سپدِو  تَتھ  منٛز  عبادت  خٲطرٕ  کھڑا،  تتھ  منٛز  چِھ  تِتھۍ  لُکھ  یِم  پاک  روزُن  چِھ  پسند  کران،  تہٕ  خُدایس  چِھ  پٲکیزگی  اختیار  کرن  وٲلۍ  پسند۔  ﴿تمہِ  وقتہٕ  آسہٕ  مدینس  منٛز  زٕہ  مسجدٕ،  اکھ  ٲس  قُبا  یۅسہٕ  شہر کیٚن  مضافاتن  منٛز  ٲس،  بیاکھ  ٲس  مسجد  نبوی  یۅسہٕ  شہرس  منٛز  ٲس۔  یِمن  دۅن  مسجدن  ہٕنزِ  موجودگی  منٛز  ٲس  نہٕ  ترییِم  مسجد  بناونٕچ  کانٛہہ  ضرورت،  مگر  منافقو  بنوو  یِہ  بہانہٕ  زِ  روٗدس  تہٕ  سرد  رٲژن  منٛز  چُھ  عام  لُکن  خصوصاً  کمزورن  تہٕ  معذورن  یِم  یِمو  مسجدَو  نِشہِ  دوٗر  روزان  چِھ  پانژن  وقتن  واتُن  مشکل  گژھان،  لہٰذا  چِھ  أسۍ  محض  نماز  پَرن  والیٚن  ہٕنزِ  آسانی  خٲطر  اَکھ  نٔو  مسجد  تعمیر  کرٕنۍ  یژھان۔  یِتھہٕ  پٲٹھۍ  ہیوٚت  تِمَو  اَمہِ کہ  تعمیرُک  اجازت  تہٕ  یِہ  بنٲوٕکھ  پننیٚن  سٲزِشن  ہُند  اَڈٕہ۔  تِم  ٲسۍ  یژھان  زِ  نبی  صلی  اللہ  علیہ و سلمس  دۅکھہٕ  دِتھ  کرناوہن  تِہندِ  ذریعہ  اَمِیُک  اِفتتاح  مگر  اللہ  تعالیٰ  چُھ  حضور  صلی  اللہ  علیہ و سلمن  تِہندِیٚو  اِرادَو  نِشہِ  گۅڈے  خبردار  کران  تہٕ  تبوک  پیٚٹھہٕ  واپس  تشریف  أنِتھ  چِھ  تِمؐ  اَتھ  مسجدِ  مِسمار  کران۔﴾"
  },
  {
    "verse_id": 109,
    "translation": "پتہٕ  کیا  چُھ  تُہُند  خیال  زِ  بہترین  انسان  چھا  سُہ  ییٚمۍ  پننہِ  عمارتچٕ  بُنیاد  اللہ  تعالیٰ  سٕندِس  خوفس  تہٕ  تٔمۍ  سٕنز  رضا  حٲصل  کرنس  پیٚٹھ  تھٲومٕژ  آسہِ،  کِنہٕ  سُہ  ییٚمۍ  پنٕنۍ  عمارت  أکِس  وٲدی  ہٕندِس  کھۅکھرِس  ناپائدار  بٔٹھِس  پیٚٹھ  ٲس  کھڑا  کٔرمٕژ،  تہٕ  سۅ  گیِہ  تس  ہیٚتھ  سیوٚدُے  جہنم  کِس  نارس  منٛز؟  یِتھیٚن  ظٲلِم  لُکن  چُھنہٕ  اللہ  تعالیٰ  زٕہٕنۍ  سِیٚز  وتھ  ہاوان۔"
  },
  {
    "verse_id": 110,
    "translation": "یِہ  عمارت  یۅسہٕ  تِمو  بنٲومٕژ  چھےٚ،  روٗزِ  ہمیشہ  یِہندیٚن  دِلن  منٛز  بے  یقینی  ہُند  موٗل  بٔنِتھ۔  ﴿ییٚمہِ  کہ  نیرنٕچ  وۅنۍ  کانٛہہ  صورت  چَھنہٕ﴾  اَمہِ  ورٲے  زِ  یِہندۍ  دِلٕے  گٔژھن  پارٕہ  پارٕہ،  اللہ  تعالیٰ  چُھ  سیٚٹھاہ  باخبر  بیٚیہِ  حکمت  وول۔"
  },
  {
    "verse_id": 111,
    "translation": "حقیقت  چھےٚ  یِہ  زِ  خُداین  چِھ  مومِنن  نِشہِ  تِہندۍ  نفس  تہٕ  تِہندۍ  مال  جنت  کہ  بدلہٕ  موٚلۍ  ہیٚتۍ  مٕتۍ۔  ﴿یتھ  جایِہ  چُھ  ایمانُک  یِہ  معاملہٕ  یُس  خُدایس  تہٕ  بندس  درمیان  چُھ  آسان  بَیعس  سٍتۍ  تعبیر  کرنہٕ  آمُت۔  اَمِیُک  معنی  چُھ  یِہ  زِ  ایمان  چُھ  دراصل  اکھ  معاہدٕہ  ییٚمہِ  ذریعہ  بندٕہ  چُھ  پنُن  نفس  تہٕ  پنُن  مال  خُدایس  کٕنان  تہٕ  امہِ  کِس  معاوضس  منٛز  چُھ  اللہ  تعالیٰ  سٕندِ  طرفہٕ  سُہ  وعدٕہ  قبول  کران  زِ  مَرنہٕ  پتہٕ  کرِ  سُہ  تَس  دوٚیِمہِ  زندگی  منٛز  جنت  عطا﴾  تِم  چِھ  اللہ  تعالیٰ  سٕنزِ  وَتہِ  منٛز  لڑان  تہٕ  مَران،  تِمن  سٍتۍ  چُھ  ﴿جنتُک  وعدٕہ﴾  اللہ  تعالیٰ  سٕندِ  ذمہٕ  اکھ  پختہٕ  وعدٕہ  توراتس  تہٕ  انجیلس  تہٕ  قرآنس  منٛز،  بیٚیہِ  کُس  چُھ  یُس  اللہ  تعالیٰ  سٕندِ  کھۅتہٕ  کھٔسِتھ  پَنُن  عہد  پوٗرٕ  کرن  وول  آسہِ؟  لہٰذا،  منٲیِو  خوشیِہ  پننِس  تَتھ  سوداہس  پیٚٹھ  یُس  تۅہیِہ  خُدایس  نِشہِ  چُکوومُت  چُھو،  یٔہے  چھےٚ  سارِوٕے  کھۅتہٕ  بٔڈ  کامیٲبی۔"
  },
  {
    "verse_id": 112,
    "translation": "خُدایس  کُن  بار  بار  پھیرن  وٲلۍ،  ﴿دراصل  چُھ  لفظ  اَلتّائبُونَ  وَرتاونہٕ  آمُت  ییٚمیُک  لفظی  ترجمہٕ  توبہٕ  کرن  وٲلۍ  چُھ۔  مگر  یتھ  کلام  کِس  اندازس  منٛز  یِہ  لفظ  استعمال  چُھ  کرنہٕ  آمُت،  تمہِ  نِشہِ  چُھ  صاف  ظٲہر  زِ  توبہٕ  کرُن  چُھ  اہلِ  ایمانن  ہٕندیو  مستقل  صفاتَو  منٛزٕ۔  امہِ  موجوب  چُھ  اَمِیُک  صحیح  مفہوم  یِہ  زِ  تِم  چِھنہٕ  اَکی  لٹہِ  توبہٕ  کران  بلکہ  چِھ  ہمیشہ  توبہٕ  کران  روزان۔  تہٕ  توبُک  اصلی  معنی  چُھ  رجوع  کرُن  تہٕ  باز  پھیرُن،  لہٰذا  چُھ  اَسہِ  اَمِیُک  حقیقی  روح  ظٲہر  کرنہٕ  خٲطرٕ  اَمِیُک  تشریحی  ترجمہٕ  یِتھہٕ  پٲٹھۍ  کوٚرمُت،  تِم  چِھ  خُدایس  کُن  بار  بار  پھیران۔  تٔمۍ  سٕنز  بندگی  بجا  اَنن  وٲلۍ،  تٔمۍ  سٕندیٚن  تعریفن  ہٕندۍ  گۅن  گیٚوَن  وٲلۍ،  تٔمۍ  سٕندِ  خٲطرٕ  زمینس  منٛز  گردش  کرن  وٲلۍ،  ﴿دوٚیُم  ترجمہٕ  ہیٚکیٚس  ٲسِتھ  روزٕہ  تھاون  وٲلۍ  تہِ﴾  تس  برونٛہہ  کنہِ  رکوع  تہٕ  سجدٕہ  کرن  وٲلۍ،  نیکی  ہُند  حُکم  دِنہٕ  وٲلۍ،  بدی  نِشہِ  رُکاون  وٲلۍ،  تہٕ  اللہ  تعالیٰ  سٕندیٚن  حدودن  ہٕنز  حفاظت  کرن  وٲلۍ،  ﴿اَمہِ  شانٕکۍ  چِھ  آسان  تِم  مومن  یِم  خُدایس  سٍتۍ  بیع  چِھ  کران﴾  تہٕ  اے  نبیؐ،  تِمن  مومِنن  دِیو  خۅش  خبر۔"
  },
  {
    "verse_id": 113,
    "translation": "نبی  صلی  اللہ  علیہ و سلمس  تہٕ  بیٚیہِ  تِمن  لُکن  یِمو  ایمان  چُھ  اوٚنمُت  چُھنہٕ  شوٗبان  زِ  مُشرکن  خٲطرٕ  کرن  مغفرتُک  دُعا،  چاہے  تِم  کونہٕ  آسن  یِمن  رشتہٕ  دارٕے،  ییٚلہِ  زن  تِمن  پیٚٹھ  یِہ  کتھ  ٹاکارٕ  چھےٚ،  زِ  تِم  چِھ  جہنمٕکۍ  حقدار۔"
  },
  {
    "verse_id": 114,
    "translation": "ابراہیم  علیہ  السلامن  یُس  دُعاے  مغفرت  پننِس  مٲلِس  کوٚرمُت  اوس،  سُہ  اوس  امہِ  وعدٕہ  کہ  وجہ  سٍتۍ  یُس  تٔمۍ  پننِس  مٲلِس  سٍتۍ  کوٚرمُت  اوس،  مگر  ییٚلہِ  تس  پیٚٹھ  یِہ  کتھ  ٹاکارٕ  سپٕز  زِ  تٔمۍ  سُند  مول  چُھ  اللہ  تعالیٰ  سُند  دشمن،  پتہٕ  گوٚو  سُہ  تس  نِشہِ  بے  زار،  حق  چُھ  یِہ  ابراہیمؑ  اوس  سیٚٹھاہ  نرم  دل  تہٕ  خُدایس  کھۅژوُن  بیٚیہِ  بُردبار  انسان۔"
  },
  {
    "verse_id": 115,
    "translation": "اللہ  تعالیٰ  سُند  چُھنہٕ  یِہ  طریقہٕ  زِ  سُہ  کرِ  لُکن  ہدایت  دِنہٕ  پتہٕ  بیٚیہِ  گمرٲہی  منٛز  مبتلا،  یوٚت  تام  نہٕ  تِمن  صاف  صاف  وَنہِ  زِ  تِمن  کَمو  چیزو  نِشہِ  پَزِ  بچُن۔  درحقیقت  چُھ  خُدایس  پرٛتھ  چیزُس  علم۔"
  },
  {
    "verse_id": 116,
    "translation": "پتہٕ  چھےٚ  حقیقت  زِ  اللہ  تعالیٰ  سٕندِسٕے  قبضس  منٛز  چھےٚ  زمینٕچ  تہٕ  آسمانن  ہٕنز  سلطنت،  تٔمۍ  سٕندِسٕے  اختیارس  منٛز  چھےٚ  زندگی  تہٕ  موت،  تہٕ  کانٛہہ  چُھنہٕ  تُہُند  حٲمی  تہٕ  مددگار  تِیُتھ  یُس  تۅہیِہ  تس  نِشہِ  بچٲوِتھ  ہیکہِ۔"
  },
  {
    "verse_id": 117,
    "translation": "خُداین  کوٚر  معاف  نبی  صلی  اللہ  علیہ و سلمس  بیٚیہِ  تِمن  مہاجرن  تہٕ  انصارن  یِمو  سیٚٹھاہ  تنگ  وقتس  منٛز  نبی  صلی  اللہ  علیہ و سلمس  ساتھ  دِیُت،  اگر چِہ  یِمو  منٛزٕ  کینژھن  ہٕندۍ  دِل  ہَجرس  کُن  مٲیل  ٲسۍ  گٔمٕتۍ۔  ﴿یعنی  کینژھن  مخلص  صحابن  تہِ  اوسنہٕ  اتھ  سخت  وقتس  منٛز  جنگس  نیرنس  وۅندٕ  آمُت  مگر  چونکہ  تِہندیٚن  دِلن  منٛز  اوس  ایمان  تہٕ  تِم  ٲسۍ  پزِ  دِلہٕ  دینِ  حقس  سٍتۍ  محبت  تھاوان،  امہِ  موجوٗب  آے  ٲخرکار  پننہِ  اتھ  کمزوٗری  پیٚٹھ  غٲلب﴾  ﴿مگر  ییٚلہِ  تِمو  اَمہِ  ہَجرٕچ  اِتباع  کٔر  نہٕ  بلکہ  دِیتُکھ  نبی  صلی  اللہ  علیہ و سلمس  ساتھ  تہٕ﴾  خُدایَن  کوٚر  تِمن  معاف،  بے شک  چُھ  تٔمۍ  سُند  معاملہٕ  یِمن  لُکن  سٍتۍ  شفقتُک  تہٕ  مہربٲنی  ہُند۔"
  },
  {
    "verse_id": 118,
    "translation": "تہٕ  تِمن  تریٚشوٕنۍ  تہِ  کوٚر  تٔمۍ  معاف  یُہُند  معاملہٕ  ملتوی  اوس  کرنہٕ  آمُت،  ییٚلہِ  زمین  پننہِ  ساری  وُسعت  باوجود  تِمن  پیٚٹھ  تنگ  گٔیِہ،  تہٕ  تِہِندۍ  پنٕنۍ  زُو  تہِ  گۅ  بییِہ  تِمن  تہٕ  تِمو  زون  زِ  خُدایس  نِشہِ  بچنہٕ  خٲطرٕ  چَھنہٕ  کانٛہہ  چَھپن  جاے،  خۅد  اللہ  تعالیٰ  سٕندِ  رحمت  کہ  دامنہٕ  ورٲے  تہٕ  پتہٕ  پھیوٗر  اللہ  تعالیٰ  پننہِ  مہربٲنی  سان  تِمن  کُن  تاکہ  تِم  پھیرن  تس  کُن  واپس،  پٔزۍ پٲٹھۍ  چُھ  سُہ  سیٚٹھاہ  معاف  کرن  وول  تہٕ  رحیم۔  ﴿یِم  تریٚشوَے  صاحب  ٲسۍ  کعب  بن  مالک  رضی  اللہ  تعالیٰ  عنہ  ہلال  بن  اُمیہ  رضی  اللہ  تعالیٰ  عنہ،  تہٕ  مُرارہ  بن  ربیع  رضی  اللہ  تعالیٰ  عنہ،  تریٚشوے  ٲسۍ  حقیقی  مومن،  اَمہِ  برونٛہہ  اوسُکھ  پننہِ  اخلاقُک  واریاہِہ  لٹہِ  ثبوت  دِتمُت،  قربٲنیِہ  آسکھ  دِژمژٕ  مگر  یِمو  خدماتَو  باوجود  یۅسہِٕ  سُستی  یِمَو  جنگِ  تبوک کِس  نازُک  موقعس  پیٚٹھ  ہٲو،  ییٚلہِ  زن  تمام  قٲبلِ  جنگ  اہلِ  ایمانن  جنگس  نیرنُک  حُکم  دِنہٕ  اوس  آمُت،  تتھ  پیٚٹھ  آیِہ  سخت  گرفت  کرنہٕ۔  نبی  صلی  اللہ  علیہ و سلمو  دِیُت  تبوک  پیٚٹھہٕ  واپس  تشریف  أنِتھ  مسلمانن  حُکم  زِ  کانٛہہ  کرِنہٕ  یِمن  سٍتۍ  سلام  کلام۔  ژتجی  دوٚہۍ  پتہٕ  آو  یِمن  پننیٚن  خاندارِنیٚن  نِشہِ  الگ  روزنُک  تٲکید  کرنہٕ،  فی  الواقع  اوس  مدینہٕ  چِہ  بستی  منٛز  یُہُند  سُے  حال  سپُدمُت  ییٚمِچ  تصویر  یتھ  آیتس  منٛز  پیش  چھےٚ  کرنہٕ  آمٕژ۔  ٲخر  کار  ییٚلہِ  یِہندِس  سوشل  بائیکاٹس  50  دۅہ  سپٕدۍ  تَمہِ  پتہٕ  سپُد  معٲفی  ہُند  یِہ  حُکم  نٲزِل۔﴾"
  },
  {
    "verse_id": 119,
    "translation": "اے  لُکو  یِمو  ایمان  چُھ  اوٚنمُت،  خُدایس  کھوٚژِو  تہٕ  تِمن  لُکن  دِیِو  ساتھ  یِم  پٔزِیٲرۍ  چِھ۔"
  },
  {
    "verse_id": 120,
    "translation": "مدینہٕ  کیٚن  باشندن  تہٕ  أندۍ  پٔکۍ  کیٚن  بدوِی یَن  اوس  نہٕ  ہرگز  یِہ  شوٗبان  زِ  اللہ  تعالیٰ  سٕندِس  رسول  صلی  اللہ  علیہ و سلمس  ترٲوِتھ  روزٕہن  گر  بِہِتھ  تہٕ  تِمن  نِشہِ  بے  خبر  سپدِتھ  لاگہَن  پننہِ  پننہِ  پانٕچ  فکر  کرٕنۍ۔  امہِ  موجوب  زِ  یِہ  سپدِ  نہٕ  زانٛہہ  زِ  تِم  کرن  اللہ  تعالیٰ  سٕنزِ  وَتہِ  منٛز  بۅچھہِ  ہُند  تریشِ  ہُنٛد  تہٕ  جسمٲنی  مشقتُک  کانٛہہ  تکلیف  برداشت،  تہٕ  حقس  انکار  کرن  والیٚن  یۅسہٕ  وَتھ  ناگوار  چھےٚ  تتھ  پیٚٹھ  تُلَن  تِم  کانٛہہ  قدم  تہٕ  کٲنٛسہِ  دشمنس  ہیٚن  تِم  ﴿حق  کہ  عداوتُک﴾  کانٛہہ  انتقام،  تہٕ  امہِ  بدلہٕ  کیا  یِیہِ  نہٕ  تِہندِس  حقس  منٛز  اکھ  صالح  عمل  لیٚکھنہٕ،  پٔزۍ پٲٹھۍ  چُھنہٕ  خُدایس  نِشہِ  احسان  کرن  والیٚن  ہٕندِ  خدمتُک  حق  ضایع  گژھان۔"
  },
  {
    "verse_id": 121,
    "translation": "یِتھے  پٲٹھۍ  ہیٚکہِ  نہٕ  زانٛہہ  یِتہِ  سپدِتھ  زِ  تِم  کرن  ﴿اللہ  تعالیٰ  سٕنزِ  وَتہِ  منٛز﴾  کم  یا  زیادٕہ  کانٛہہ  خرچہِ  تہٕ  ﴿سعی  تہٕ  جہادس  منٛز﴾  کرن  کانٛہہ  وادی  عبور۔  تہٕ  تِہندِس  حقس  منٛز  کیا  یِیہِ  نہٕ  سۅ  لیٚکھنہٕ،  تاکہ  اللہ  تعالیٰ  کرِ  تِہندِ  امہِ  رٕتہِ  کارنامُک  بدلہٕ  تِمن  عطا۔"
  },
  {
    "verse_id": 122,
    "translation": "تہٕ  یِہ  اوس  نہٕ  ضروری  کینہہ  زِ  اہلِ  ایمان  نیرٕہَن  اند ہیٚتھ  سٲری،  مگر  یِہ  کیازِ  سپُد  نہٕ  زِ  تِہنزِ  آبادی  منٛزٕ  یِہَن  کینہہ  لُکھ  نیٖرِتھ  تہٕ  دینُک  فہم  کرہن  پٲدٕ،  واپس  گٔژِھتھ  کرہَن  پتہٕ  پننہِ  علاقہٕ  کیٚن  باشندن  باخبر۔  تاکہ  تِم  کرہَن  ﴿غیر  مسلمانہٕ  رٔوِشہِ  نِشہِ﴾  پرہیز۔  ﴿مُراد  چُھ  یِہ  زِ  سارِنٕے  بدوِی یَن  ہُند  مدینہٕ  واتُن  اوس  نہٕ  ضروری۔  پرٛتھ  بستی  تہٕ  پرٛتھ  علاقہٕ  کیو  لکو  منٛز  اگر  کینہہ  لُکھ  مدینہ  یِتھ  دینُک  علم  حاصل  کرٕہن،  پتہٕ  گژھہَن  واپس  تہٕ  پننہِ  علاقہٕ  کیٚن  لُکن  ہیچھناوٕہن  دین،  تیٚلہِ  روزِ  ہے  نہٕ  بدوی ین  منٛز  سۅ  جہالت  ییٚمہِ کہ  وجہ  کِنۍ  تِم  منافقت  چِہ  بیمار  منٛز  مبتلا  چِھ  تہٕ  اسلام  قبول  کرنہٕ  باوجود  چِھنہٕ  مسلمان  آسنُک  حق  ادا  کران۔﴾"
  },
  {
    "verse_id": 123,
    "translation": "اے  لوٗکو  یِمو  ایمان  چُھو  اوٚنمُت،  جنگ  کٔرِو  تِمن  منکرینِ  حقن  سٍتۍ  یِم  تۅہیِہ  نِشہِ  چِھ۔  ﴿یتھ  جایِہ  چُھ  کُفارَو  نِشہِ  مُراد  تِم  منافق  لُکھ  یُہُند  انکارِ  حق  پوٗرٕ  پٲٹھۍ  ظٲہر  اوس  سپُدمُت  تہٕ  یِہندِ  خلط  ملط  روزنہٕ  سٍتۍ  اسلٲمی  سوسائٹی  سخت  نقصان  واتان  ٲسۍ۔﴾  تہٕ  پَزِ  زِ  تِم  گژھن  تۅہیِہ  منٛز  سختی  لَبٕنۍ،  ﴿یعنی  سُہ  نرم  سلوک  گژِھہ  ختم  سپدُن  یُس  وُنیستام  تِمن  سٍتۍ  سپدان  چُھ  روٗدمُت﴾  تہٕ  زٲنِتھ  تھٲوِو  زِ  اللہ  تعالیٰ  چُھ  متقی  ین  سٍتۍ۔"
  },
  {
    "verse_id": 124,
    "translation": "ییٚلہِ  کانٛہہ  نوٚو  سورٕہ  چُھ  نٲزِل  سپدان،  تہٕ  تِمو  منٛزٕ  چِھ  کینہہ  لُکھ  ﴿مذاقہٕ  رٔنگۍ  مسلمانن﴾  پٕرٛژھان  زِ،  ؤنِو  تۅہیِہ  منٛزٕ  کٔمۍ  سٕندِس  ایمانس  منٛز  سپُد  اَمہِ  سٍتۍ  اضافہٕ؟  یِمو  لُکو  ایمان  چُھ  اوٚنمُت،  تِہندِس  ایمانس  منٛز  چُھ  پٔزۍ پٲٹھۍ  ﴿پرٛتھ  نٲزِل  سپدۍ مٕتۍ  سوٗرن﴾  اِضافَے  کوٚرمُت،  تہٕ  تِم  چِھ  امہِ  سٍتۍ  دِل  شاد۔"
  },
  {
    "verse_id": 125,
    "translation": "البتہ  یِمن  لُکن  ہٕندیٚن  دِلن  ﴿نفاقُک﴾  مرض  لوٚگمُت  اوس،  تِہندِس  پرٲنِس  نجاستس  پیٚٹھ  کوٚر  ﴿پرٛتھ  نٔوۍ  سُورَن﴾  بیٚیہِ  اکہِ  نجاستُک  اِضافہٕ  تہٕ  تِم  روٗدۍ  مَرنہٕ  کِس  دمَس  تام  کُفرسٕے  منٛز  مبتلا۔"
  },
  {
    "verse_id": 126,
    "translation": "کیا  یِم  لُکھ  چِھنا  وُچھان  زِ  پرٛتھ  ؤرِیِہ  چِھ  یِم  اکہِ دۅیِہ  پِھرِ  آزمٲیشہِ  منٛز  تراونہٕ  یِوان؟  ﴿یعنی  کانٛہہ  ؤری  چُھنہٕ  تِیُتھ  گُزریومُت  ییٚلہِ  زن  اکہِ  دۅیِہ  لٹہِ  تِتھۍ  حالات  آسن  نہٕ  پیش  یِوان،  یِمن  منٛز  یِہندِ  ایمانُک  دعویٰ  آزمٲیِشہِ  ہٕنزِ  کہوچہِ  پیٚٹھ گٔکھرَاونہٕ  آسہِ  نہٕ  یِوان،  تہٕ  امہِ  کہ  کھۅچرُک  راز  آسہِ  نہٕ  فاش  سپدان۔﴾  مگر  اتھ  پیٚٹھ  تہِ  نَہ  چِھ  توبہٕ  کران،  تہٕ  نہ  چِھ  کانٛہہ  سبق  رٹان۔"
  },
  {
    "verse_id": 127,
    "translation": "ییٚلہِ  کانٛہہ  سوٗرٕہ  چُھ  نٲزِل  سپدان،  تیٚلہِ  چِھ  یِم  لُکھ  أچھَو  مٔنزی  اکھ  أکِس  سٍتۍ  کتھہٕ  کران  زِ،  ہے  ژےٚ  ما  چِھی  کانٛہہ  وُچھان،  پتہٕ  چِھ  ژوٗرِ  پٲٹھۍ  ژَلان،  خُداین  چِھ  یِہندۍ  دِل  پِھرِمٕتۍ۔  تِکیازِ  یِم  چِھ  ناسمجھ  لُکھ۔"
  },
  {
    "verse_id": 128,
    "translation": "وُچِھو!  تۅہیِہ  لُکن  نِشہِ  چُھ  اکھ  رسولؐ  آمُت،  یُس  خۅد  تۅہی  منٛز  چُھ،  تُہُند  نقصانس  منٛز  پیوٚن  چُھ  تس  پیٚٹھ  شاق  ﴿گوٚب﴾،  سُہ  چُھ  تُہنزِ  کامیٲبی  ہُند  حریص  ﴿خواہشمند﴾،  ایمان  انَن  والیٚن  خٲطرٕ  چُھ  سُہ  شفیق  تہٕ  نہایت  مہربان۔"
  },
  {
    "verse_id": 129,
    "translation": "وۅنۍ  اگر  یِم  لُکھ  تۅہیِہ  نِشہِ  بُتھ  چِھ  پِھران،  اے  نبیؐ،  تیٚلہِ  ؤنِو  یِمن  زِ،  میانہِ  خٲطرٕ  چُھ  بس  اللہ  تعالیٰ،  کانٛہہ  معبود  چُھنہٕ  مگر  سُہ،  تٔسۍ  پیٚٹھ  کوٚر  مےٚ  بھروسہٕ  تہٕ  سُہ  چُھ  مٲلک  عرشِ  عظیمُک۔"
  }
]