[
  {
    "verse_id": 1,
    "translation": "جہادس  اندر  یُس  مال  دُشمنس  نِشہِ  حٲصِل  کرنہٕ  ییہِ  تتھ  چھِ  مالِ  غنیمت  ونان۔  بیاکھ  ناو  چُھ  تمیُک  نفل  تمکُے  جمع  گوو  انفال۔  چونکہ  یتھ  سورہ  شریفس  منٛز  چھِ  جہادٕکۍ  تہٕ  مالِ  غنیمتٕکۍ  احکام،  امی  مُناسِبتہٕ  آو  یتھ  سٲرسٕے  سورہ  شریفس  سورہ  انفال  ناو  تھاونہٕ۔  یہِ  حکُم  آو  بیان  کرنہٕ  تمہِ  وقتہٕ  ییٚمہِ  وقتہٕ  جنگِ  بدرس  منٛز  صحابہٕ  صٲبن  اندر  جوان  مجٲہدن  تہٕ  بڈین  اندر  اختلاف  سپُد۔  جوانو  دوٚپ  مالِ  غنیمتٕکۍ  حقدار  چھِ  أسۍ  بڈیو  صٲحبو  دوٚپ  چونکہ  أسۍ  تہِ  ٲسۍ  تُہٕندۍ  مدد  گار  لہٰذا  گژِھہ  اسہِ  تہِ  امہِ  منٛزٕ  حصہٕ  ترُن  یۅہے  اختلاف  کوٚر  تِمو  پیش  درخدمت  نبی  کریم  صلی  اللہ  علیہ  و سلم۔  تمِی  ساعتہٕ  سپُد  یہِ  آیہِ  کریمہ  نٲزِل،  اللہ  تعالیٰ  چُھ  فرماوان  پرژھان  چھِ  تۅہیہِ  صحابہٕ  صٲب  یا  رسول  اللہ  مالِ  غنیمت  کہِ  تقسیمُک  حُکم،  توٚہۍ  فرمٲوِیوکھ  کہ  مالِ  غنیمت  چُھ  خداے  سُند  کیازِ  فتح  و  نُصرت  عطا  کروُن  چُھ  سُے۔  بیٚیہِ  تِہٕندِس  پیغمبرٕہ  سُند  یِہٕندِ  واسطہ  اللہ  تعالیٰ  احکام  جٲرِی  کران  چُھ،  پس  کھوٗژِو  خدایس  بیٚیہِ  کٔرِو  باہمی  تعلقاتن  اصلاح۔  پانہٕ  وٲنۍ  مہ  تھٲوِو  بغض  و  حسد،  حکُم  مٲنِو  خداے  سُند  بیٚیہِ  تِہٕندِس  پیغمبرٕہ  سُند  ہرگاہ  توٚہۍ  باایمان  چھِو۔"
  },
  {
    "verse_id": 2,
    "translation": "باایمان  گٔے  نہٕ  مگر  تِمے  یِمن  نِشہِ  ییٚلہِ  ذکر  کرنہٕ  آیہِ  خداے  سٕنٛز،  تِہٕنٛز  عظمت  زیرِ  نظر  أنِتھ  چھِ  نٹان  تِہٕندۍ  دِل،  بیٚیہِ  ییٚلہِ  پرنہٕ  یِوان  چھِ  تِمن  ںِشہِ  خداے  سٕندۍ  آیات۔  ہُران  تہٕ  مضبوط  چُھ  سپدان  تِہُند  ایمان  بیٚیہِ  چھِ  تِم  پننِسٕے  پروردِگارس  پٮ۪ٹھ  اعتماد  تہٕ  توکل  کران۔"
  },
  {
    "verse_id": 3,
    "translation": "تِم  باایمان  گٔے  تِمے  یِم  قٲیِم  تہٕ  برپا  چھِ  تھاوان  نٮ۪ماز۔  بیٚیہِ  یُس  مال  اسِی  تِمن  عطا  کوٚر  تمہِ  مںٛزٕ  چھِ  خرٕچ  کران  خداے  سٕںٛزِ  وتہِ  اندر۔"
  },
  {
    "verse_id": 4,
    "translation": "یِمے  کیاہ  گٔے  پٔزۍ  پٲٹھۍ  باایمان،  تِہٕندِی  خٲطرٕ  چھِ  تِہٕندِس  پروردِگارس  نِشہِ  تھٔدۍ  درجہ  بیٚیہِ  بٔڈ  مغفرت  تہٕ  عزتُک  رزق۔"
  },
  {
    "verse_id": 5,
    "translation": "یِہُند  مالِ  غنیمتس  منٛز  اختلاف  کرُن  بیٚیہِ  نہٕ  تِہٕنزِ  مرضی  مُطٲبق  یہِ  تقسیم  سپدُن  چُھ  اکہ  مصلحت  موجوب۔  یِتھہٕ  پٲٹھۍ  توٚہۍ  کٔڈِو  پنٕنۍ  پروردِگارن  پننہِ  گرِ  بستی  تہٕ  شہرٕ  منٛزٕ  أکِس  خاص  مُصلحتس  پٮ۪ٹھ  یعنی  مالِ  غنیمتس  اندر  یِہٕںٛز  مرضی  مُوٲفق  تقسیم  نہ  سپٕدنس  منٛز  تہِ  چھےٚ  مصلحت۔  یِتھہٕ  پٲٹھۍ  تِہٕندِ  مدینہ  شریف  منٛزٕ  میدانِ  بدرس  کُن  کڈنس  اندر  مصلحت  ٲس،  درحالتیکہ  اکھ  جماعتھاہ  ٲسۍ  باایمانو  أندرٕ  تِہٕندِس  تمہِ  وقتہٕ  کِس  مدینہ  شریفہ  أندرٕ  نیرنس  ناپسند  کران۔"
  },
  {
    "verse_id": 6,
    "translation": "بحث  و  قضیہِ  ٲسۍ  کران  تِم  تۅہیہِ  سٍتۍ  مشورٕہ  پٲٹھۍ  پزِ  کتھہِ  منٛز  تمکہِ  ظٲہِر  سپٕدنہٕ  پتہٕ۔  بے  سلاح  وسامان  جنگس  نیرُن  قریشن  سٍتۍ  جنگ  کرُن،  یِم  با  سلاح  وسامان  ٲسۍ  اوس  تِمن  تیوٗت  مُشکل  لبنہٕ  یِوان،  زن  تِم  پکناونہٕ  ٲسۍ  یِوان  مارنہٕ  خٲطرٕ  أچھن  ڈیشمان۔  یعنی  تِم  ٲسۍ  مرنٕکہ  اسباب  بے  سروسامانی  پنٕںۍ  وُچھان۔"
  },
  {
    "verse_id": 7,
    "translation": "توٚہۍ  کٔرِو  سُہ  وقت  یاد  ییٚلہِ  اللہ  تعالیٰ  ہن  بذریعہ  وحی  بواسطہ  پیغمبر  صلی  اللہ  علیہ  وسلم  وعدٕہ  فرموو  کہ  دُشمنن  ہٕنٛزو  دۅیو  جماعتو  أندرٕہ  چھےٚ  اکھ  جماعت  ضروٗر  تِہٕندِ  خٲطرٕ  تِمن  پٮ۪ٹھ  سپدِو  توٚہۍ  غٲلِب،  توٚہۍ  ٲسِو  پسند  کران  کہ  غٲر  مُسلح  جماعتھٕے  گژِھہ  سٲنِس  اتھس  منٛز  یِنۍ  یِمن  سٍتۍ  نہٕ  مُقابلہٕ  تہٕ  جنگ  پیٚیہِ  ہا  کرُن  مگر،  اللہ  تعالیٰ  اوس  یژھان  کہ  سُہ  پٔزراوِہا  پوٚز  پننہِ  حُکمہٕ  سٍتۍ  بیٚیہِ  گالہِ  ہا  موٗل  کٲفرن  ہُند۔"
  },
  {
    "verse_id": 8,
    "translation": "کٲفرن  ہُند  موٗل  گلنہٕ  سٍتۍ  تہِ  یُتھ  پٔزیُک  پوٚز  آسُن  تہٕ  اپزیُک  اپُز  آسُن  اللہ  تعالیٰ  وارٕ  ثٲبِت  کرِ  اگر  چہِ  نافرمانن  یِی  تن  سُہ  ناپسندٕۓ۔"
  },
  {
    "verse_id": 9,
    "translation": "یہِ  گوو  سُے  وقت  ییٚمہِ  ساعتہٕ  فریاد  ٲسِو  کران  توٚہۍ  پننِس  پروردِگارس  کُن  منگان  ٲسِو  تس  فتح  ونُصرت  پس  کٔر  تٔمۍ  اِجابت  تُہٕندِس  منگنس،  یہِ  فرماونہٕ  سٍتۍ  کہ  بہٕ  کرٕ  تۅہیہِ  مدد  اکھ  ساس  ملک  سوزنہٕ  سٍتۍ  یِم  اکھ  أکِس  سٍتۍ  آسن  روٗزِتھ  یعنی  گٔنڈِتھ۔"
  },
  {
    "verse_id": 10,
    "translation": "یہِ  ملٲیکن  ہٕندِ  ذریعہ  مدد  کرُن  کوٚرنہٕ  اللہ  تعالیٰ  ہن  مگر  تُہٕندِ  خۅش  کرنہٕ  خٲطرٕ۔  یُتھ  تُہٕندۍ  دِل  فتح  ونُصرت  وُچھِتھ  خۅش  گژھن۔  بیٚیہِ  یُتھ  تُہٕندۍ  دِل  قرار  رٹن،  حقیقتس  منٛز  چھنہٕ  نُصرت  تہٕ  یٲری  مگر  خداے  سٕندِ  طرفہٕ،  پٔزۍ  پٲٹھۍ  اللہ  تعالیٰ  چُھ  زبردست  تہٕ  حِکمت  وول۔"
  },
  {
    "verse_id": 11,
    "translation": "بیٚیہِ  پٲوِو  ژیٚتس  سُہ  وقت  ییٚمہِ  وقتہٕ  اللہ  تعالیٰ  ہن  تۅہیہِ  نِندرِ  ہٕنٛز  ماے  ؤجنو  پننہِ  طرفہٕ۔  تۅہیہِ  پوٗرٕہ  سکون  تہٕ  قرار  دِنہٕ  خٲطرٕ،  بیٚیہِ  پٲوِو  ژیٚتس  تمہِ  برونٹھ  ییٚمہِ  ساعتہٕ  اوسُن  تۅہیہِ  پٮ۪ٹھ  آسمان  کہ  طرفہٕ  روٗد  ترومُت۔  یُتھ  تۅہیہِ  تمہِ  روٗدٕ  سٍتۍ  پاک  کرِ  بےغسل  کرن  غسل  تہٕ  بے  طہارت  کرن  طہارت،  یُتھ  سُہ  دوٗر  کرِ  تۅہیہِ  نِشہِ  شیطان  سٕندِ  وسوسٕچ  ناپٲکی،  بیٚیہِ  یُتھ  تمِی  سٍتۍ  تُہٕندۍ  دِل  مضبوط  کرِ،  بیٚیہِ  یُتھ  تمہِ  روٗد  پیٚنہٕ  سٍتۍ  تُہٕندۍ  کھوٚر  وارٕ  دٔرراوِ۔  کیازِ  سیٚکھ  چھےٚ  روٗد  پیٚنہٕ  سٍتۍ  دران۔  میٚژِ  چھےٚ  روٗد  پیٚنہٕ  سٍتۍ  رب  وۅتھان۔"
  },
  {
    "verse_id": 12,
    "translation": "بیٚیہِ  پٲوِو  سُہ  وقت  ژیٚتس  ییٚمہِ  ساعتہٕ  تُہُند  پروردِگار  حکُم  سوزان  اوس  تِمن  ملٲیکن  کُن  یِم  تُہٕندِ  مددٕخٲطرٕ  سوزنہٕ  آمٕتۍ  ٲسۍ۔  اے  ملٲیکو  ؤسِو  میانین  باایمان  بندن  ہٕندِ  مددٕ  خٲطرٕ۔  بہٕ  تہِ  چُھس  تُہٕندِ  خٲطرٕ  مدد  گار،  اے  ملٲیکومےٚ  مددگار  زٲنِتھ  تھٲوِو  توٚہۍ  مضبوط  باایمانن  ہٕندۍ  دِل،  بہٕ  تراوو  کٲفرن  ہٕندین  دِلن  اندر  خوف  و  وحشت،  پس  شمشیرٕ  ژٔنڈ  دِیوٗکھ  گردنن  پٮ۪ٹھ  بیٚیہِ  ژٔٹیوٗکھ  تانہٕ  تانہٕ۔"
  },
  {
    "verse_id": 13,
    "translation": "یہِ  سزا  چُھ  تِمن  امیِ  سببہٕ  کہ  تِمو  کٔر  مُخالفت  خداے  سٕنٛز  بیٚیہِ  تِہٕندِس  پیغمبرٕ  سٕنٛز،  بیٚیہِ  یُس  اکھاہ  خداے  سٕنٛز  بیٚیہِ  تِہٕندِس  پیغمبرٕ  سٕنٛز  مُخالفت  کرِ  تس  کرِ  اللہ  تعالیٰ  سخت  عذابس  گرفتار۔"
  },
  {
    "verse_id": 14,
    "translation": "ییٚمہِ  عذابُک  مزٕہ  ژٕ  ہِو  توٚہۍ  بیٚیہِ  زٲنِو  یہِ  کتھ  کہ  کٲفرن  ہٕندِ  خٲطرٕ  چُھ  نارِ  جہنمُک  عذاب  ٲخرتس  اندر  امہِ  دنیاکہ  عذاب  علاوٕہ۔"
  },
  {
    "verse_id": 15,
    "translation": "اے  باایمانو  ییٚلہِ  توٚہۍ  کٲفرن  سٍتۍ  مُقابلہٕ  کرنہِ  لٔگِو  پتھر  زمینس  پٮ۪ٹھ  ؤسِتھ  پرٲرِو  پیادٕ  فوج  بٔنِتھ،  پس  مہ  پھِرِو  تِمن  کُن  پُشت  پنٕنۍ  پان  بچاونہٕ  خٲطرٕ۔"
  },
  {
    "verse_id": 16,
    "translation": "یُس  اکھاہ  امہِ  دۅہہ  کٲفرن  کُن  تھر  پھِرِتھ  ژلُن  ہیٚیہِ،  مگر  ہے  پُشت  پھِرن  تِمن  کُن  جنگکہِ  کُنہِ  مصلحت  خٲطرٕ  یا  اِمدٲدی  فوجس  سٍتۍ  شٲمِل  سپدنہٕ  خٲطرٕ  تیٚلہِ  چُھنہٕ  کانہہ  حرٕج۔  نتہٕ  یُس  ژلنہٕ  خٲطرٕ  تِمن  کُن  پُشت  پھِرِ،  پس  بتحقیق  سُہ  آو  خداے  سٕنٛز  بٔڈبے  ذٲرِی  ہیٚتھ،  تِہٕںٛز  جاے  چھےٚ  نارِ  جہنم،  سٮ۪ٹھاہ  یچھ  جاے  چھُ  سُہ  جہنم۔"
  },
  {
    "verse_id": 17,
    "translation": "اے  مسلمانو  تۅہیہِ  مٲرِیوکھ  نہٕ  تِم  کٲفر  جنگِ  بدرس  منٛزبلکہ  مٲرۍ  تِم  اللہ  تعالیٰ  ہن  پانہٕ،  اے  پیغمبرِ  برحق  تۅہیہِ  نہ  حض  چھچِو  نہٕ  میٚژِ  مۅٹھ  ییٚلہِ  بظٲہِر  توٚہِی  چھچوٕہ  بلکہ  چھچ  سۅ  اللہ  تعالیٰ  ہن۔  یہِ  کوٚر  اللہ  تعالیٰ  ہن  اکھ  یُتھ  کٲفرن  مغلوب  کرِ،  بیٚیہِ  یُتھ  اللہ  تعالیٰ  باایمانن  پننہِ  طرفہٕ  رُت  انعام  و  احسان  عطا  کرِ۔  یعنی  کٲم  کٔرحقیقتاً  تٔمۍ  پانہٕ  مگر  سۅے  کٲم  کرٕن  مسلمانن  ہٕندیو  اتھو  یا  نبی  کریم  سٕندِ  دستِ  مبارکہٕ  یُتھ  تِم  امیُک  ثواب  تہٕ  اجٕر  بیٚیہِ  بوٚڈ  انعام  حٲصِل  کرن،  پٔزۍ  پٲٹھۍ  اللہ  تعالیٰ  چُھ  یِمن  باایمانن  ہٕنٛزٕ  سارے  کتھہٕ  بوزٕوُن  بیٚیہِ  یِہُند  اعمال  و  افعال  پوٗرٕ  وُچھہٕ وُن۔"
  },
  {
    "verse_id": 18,
    "translation": "اکھ  گٔیہِ  یہِ  کتھ۔  دۅیِم  کتھ  چھےٚ  یہِ  اللہ  تعالیٰ  ہس  ٲسۍ  کٲفرن  ہٕندۍ  سٲرِی  تدبیر  سُست  تہٕ  بیکار  کرٕنۍ۔"
  },
  {
    "verse_id": 19,
    "translation": "اے  کٲفرو  ہرگاہ  توٚہۍ  فٲصلہٕ  ژھانڈان  چھِو  بیشک  سُہ  فٲصلہٕ  سپُد  ظٲہِر۔  مسلمانن  سپٕزفتح  حٲصِل  ییٚمہِ  سٍتۍ  معلوٗم  سپُد  کہ  تِہُند  دین  چُھ  پوٚز  دین۔  تمِی  دینٕچ  پزِ  پیروی  کرٕنۍ،  وۅنۍ  ہرگاہ  توٚہۍ  شرکہٕ  نِشہِ  پتھ  روزِو  مسلمان  سپدِو،  تہِ  چُھ  تُہٕندِ  خٲطرٕ  سٮ۪ٹھاہ  بہتر،  ہرگاہ  توٚہۍ  دوبارٕہ  بیٚیہِ  شرارت  کٔرِو  تیٚلہِ  چھ  أسۍ  تہِ  دوبارٕہ  اسلامس  تہٕ  مسلمانن  مدد  کرنہٕ  خٲطرٕ  تہٕ  کٲفرن  شکست  دِنہٕ  خٲطرٕ  تیار۔  تۅہیہِ  مہ  روزِن  خیال  کہ  آیِندٕہ  کرو  أسۍ  امہِ  کھۅتہٕ  بوٚڈ  لشکر  جمع  یہِ  تھٲوِزِ  یقین  کہ  ہرگِز  دِیہِ  نہٕ  تۅہیہِ  کانہہ  فایدٕہ  بٔڈ  جماعت  تُہٕنٛز  اگرچہِ  ٲسِتن  سۅ  سٮ۪ٹھاہ  زیادٕہ  تعداد  کِنۍ۔  بیٚیہِ  چھےٚ  حقیقت  کہ  اللہ  تعالیٰ  چُھ  باایمانن  سٍتۍ  پرٛتھ  وقتہٕ  مددگار۔  "
  },
  {
    "verse_id": 20,
    "translation": "اے  باایمانو  فرمانبردٲری  کٔرِو  خداے  سٕنٛز  بیٚیہِ  تِہٕندِس  پیغمبرٕ  سٕنٛز  بیٚیہِ  مہ  کٔرِو  تِہٕندین  احکامن  تعمیل  کرنہٕ  نِشہِ  روگردٲنی۔  درحالتیکہ  توٚہۍ  چُھو  خداے  سُںد  کلام  پیغمبرسُند  وعظ  بوزان۔  تِتھے  پٲٹھۍ  کٔرِو  تِمن  حُکمن  پٮ۪ٹھ  عمل  تہِ۔"
  },
  {
    "verse_id": 21,
    "translation": "توٚہۍ  مہ  ٲسِو  تِمن  لوٗکن  ہِی  یِم  زیٚوِ  سٍتۍ  ونان  چھِ  بوٗز  اسہِ  مگر  بوزان  چھِنہٕ  کینہہ،  عمل  چھِنہٕ  تتھ  پٮ۪ٹھ  کران  کینہہ۔"
  },
  {
    "verse_id": 22,
    "translation": "پٔزۍ  پٲٹھۍ  سارِوٕے  جاندارو  أندرٕہ  چھِ  بدتر  اللہ  تعالیٰ  ہس  نِشہِ  تِمے  یِم  پوٚز  کتھ  بوزنہٕ  نِشہِ  زٔرۍ  آسن  پٔزۍ  کتھ  وننہٕ  نِشہِ  کٔلۍ  آسن۔  یِمن  نہٕ  پٔز  کتھ  کُنہِ  قسمہٕ  فکرِ  تران  آسہِ۔  پتھ  گٔے  تِم  یِم  اعتقادٕہ  باوجود  عملہِ  اندر  کوتٲہِی  کرن  یعنی  مسلمان  ٲسِتھ  کرن  تعمیل  احکام  کرنس  اندر  سُستی  تِم  گٔے  نہٕ  بدتر  مگر  بد  تہٕ  یچھ  گٔے  ضروٗر  تِمن  پزِ  تمہِ  نِشہِ  پتھ  روزُن۔"
  },
  {
    "verse_id": 23,
    "translation": "بیٚیہِ  ہرگاہ  اللہ  تعالیٰ  تِمن  کٲفرن  منٛز  زانہِ  ہاکانہہ  خٲر  وبرکتھاہ  تیٚلہِ  شاید  بوزٕناویٚکھ  یعنی  توفیق  دِیہِ  ہیٚکھ  بوزنُک۔  توپتہٕ  ہرگاہ  بوزٕ  ناوِہیٚکھ  تہِ  توتہِ  ژلہٕ  ہن  تہٕ  روگردٲنی  کرہن  تِم  پزِ  ںِشہِ  بُتھ  پھِرِتھ۔"
  },
  {
    "verse_id": 24,
    "translation": "اے  باایمانو  اسہِ  یُس  حُکماہ  کوٚر  تۅہیہِ  ییٚمہِ  برونٹھ  کہ  تعمیلِ  احکام  تہٕ  اطاعت  تہٕ  فرماں بردٲری  کٔرِو  تہِ  کوٚر  اسہِ  تُہٕندی  فٲیدٕہ  خٲطرٕ  تمہِ  سٍتۍ  بنہِ  تُہٕنٛز  حیاتِ  ابدی۔  لہٰذا  مٲنِو  حُکم  خداے  سُند  بیٚیہِ  پیغمبرِ  خداے  سُند،  ییٚلہِ  ناد  دِیہِ  تۅہیہِ  سُہ  پیغمبر  خدا  تتھ  کامہِ  کُن  یۅسہٕ  تۅہیہِ  زِندٕہ  تھاوِیو  دینس  کُن۔  ییٚمہِ  سٍتۍ  دٲیمی  زندگی  میسر  سپدان  چھےٚ،  بیٚیہِ  زٲنِو  اکھ  کتھ  اللہ  تعالیٰ  چُھ  ٹھوٚر  سپدان  شخصس  تہٕ  تِہٕندِس  دِلس  منٛز  دۅیو  طریقو۔  اکھ  گوو  باایمانو  سٕندِس  دِلس  چُھنہٕ  اطاعت  کہ  برکتہٕ  کفرو  مصییتس  کُن  نِوان۔  بیاکھ  گوو  کٲفرٕ  سٕندِس  دِلس  چُھنہٕ  مُخالفت  کہ  شامتہٕ  تہٕ  نحوستہٕ  ایمان  و  اطاعتس  کُن  کانہہ  اتھ  وتھ  دِوان۔  امِی  أندرٕہ  سُپد  معلوم  اطاعت  وفرماں بردٲرِی  پٮ۪ٹھ  مداومت  تہٕ  ڈاڈ  کرُن  چُھ  سٮ۪ٹھاہ  مُفید۔  مُخالفتس  تہٕ  نافرمٲنی  پٮ۪ٹھ  ڈاڈ  کرٕنۍ  چھےٚ  سٮ۪ٹھاہ  مُضِر،  بیٚیہِ  زٲنِو  یہِ  کتھ  کہ  توٚہۍ  سٲرِی  یِیِو  تس  معبودِ  برحقس  نِشہِ  سونٛبرٕنہٕ۔  سُے  دِیہِ  فرماں بردارن  رُت  جزا  نافرمانن  سخت  سزا۔  یِتھہٕ  پٲٹھۍ  تۅہیہِ  پٮ۪ٹھ  پننہِ  اصلاح  خٲطرٕ  فرماں بردٲری  وٲجِب  چھےٚ  یِتھے  پٲٹھۍ  چُھ  وٲجِب  تۅہیہِ  پٮ۪ٹھ  بیٚین  لوٗکن  ہُند  اصلاح  کرُن۔  تِمن  منٛز  فرماں بردٲری  ہُند  شوق  پٲدٕ  کرُن۔  اتھ  سٍتۍ  ہرگاہ  ممکن  سپُد  یُس  زیٚوِ  سٍتۍ۔  ممکن  سپدِ  یُس  تعلقات  ژٹنہٕ  سٍتۍ۔  ہرگاہ  ممکن  سپدِ  یُس  یا  صِرف  دِلس  اندر  نفرت  کرنہٕ  سٍتۍ۔  یہِ  گوو  بٔنِم  درجہ  ایمانُک۔  ورنہ  یُس  مداہنت  کر،  یعنی  گناہ  وُچھِ  توپتہٕ  کرِنہٕ  تتھ  تردید  تیٚلہِ  چُھ  تمہِ  گُنہُک  وبال  تہٕ  سزا  تس  شخصس  تہِ۔  ییٚلہِ  حقیقت  یہِ  چھےٚ۔"
  },
  {
    "verse_id": 25,
    "translation": "لہٰذا  کھوٗژِو  تتھ  بلایہِ  یۅسہٕ  نہ  خاص  تِمنٕے  یٲژ  وَلنہٕ  ییہِ۔  یِمو  تۅہیہِ  اندرہ  ظلم  و  نافرمٲنی  کٔربلکہ  سپدن  تتھ  منٛز  سٲرِی  گرفتار،  بیٚیہِ  زٲنِو  کہ  اللہ  تعالیٰ  سُند  عذاب  چُھ  سٮ۪ٹھاہ  سخت۔"
  },
  {
    "verse_id": 26,
    "translation": "بیٚیہِ  پٲوِو  ژیٚتس  ییٚلہِ  توٚہۍ  ہجرتٕ  بروںٹھ  کم  تہٕ  کمزور  ٲسِو  مکہ  شریفس  اندر،  نٹھ  ٲسٕو  کہ  تھپہ  مانِنَو  لوٗکھ،  تتھ  حالس  اندر  دِژ  وٕہ  چھپن  جاے  خداین  مدینہ  شریفس  اندر۔  بیٚیہِ  کٔرنو  تٲیید  پننہِ  مددٕ  سٍتۍ،  بیٚیہِ  کوٚرنو  رُت  رزق  عطا  یُتھ  تۅہیہِ  شکُر  گُذٲری  کٔرِو۔"
  },
  {
    "verse_id": 27,
    "translation": "اے  باایمانو  أسۍ  چھِ  تۅہیہِ  مخالفت  تہٕ  نافرمٲنی  ںِشہِ  ییٚمہِ  مۅکھہٕ  ممانعت  کران  کہ  تۅہیہِ  پٮ۪ٹھ  چھِ  خداے  سٕندۍ  تہٕ  پیغمبرِ  خداے  سٕندۍ  کینہہ  حق  مٹہِ۔  تِم  بجا  اننہٕ  سٍتۍ  واتہِ  تۅہیہِ  نفع  تہٕ  فٲیدٕہ۔  نافرمٲنی  سٍتۍ  چُھ  تِمن  حقوقن  اندر  خلل  تہٕ  نقصان  واقع  سپدان۔  ییٚمہِ  سٍتۍ  تُہٕندِسٕے  نفعس  تہٕ  فٲیدس  منٛز  خلل  تہٕ  نقصان  واقع  سپدان  چُھ۔  ییٚلہِ  یہِ  کتھ  تۅہیہِ  فِکرِ  ترِ۔  لہٰذا  مہ  ترٲوِو  خلل  بیٚیہِ  مہ  کٔرِو  خدا  و رسول  سٕندین  حقن  اندر،  یہِ  گوو  حقیقتس  اندر  تُہُند  پننین  قٲبِل  حفاظت  چیزن  اندر  خلل  تہٕ  نقصان  واتناوُن،  دِیدٕہ  ودانستہ۔  زٲنِتھ  کٔرِتھ۔  اکثر  اوقات  چُھ  مالُک  تہٕ  اولادن  ہُند  محبت  مخُل  سپدان  خدا  ورسول  سٕنٛزِ  فرماں بردٲری۔  لہٰذا  دِیو  توٚہۍ  خدا  ورسول  سٕندِس  محبت  واطاعتس  ترجیح  مال  واولادن  ہٕندِس  محبتس  پٮ۪ٹھ۔  یُتھ  أسۍ  وُچھو  کُس  اکھاہ  چُھ  مال  واولادن  ہٕندِس  محبت  ترجیح  دِوان  سٲنِس  محبتس  پٮ۪ٹھ۔"
  },
  {
    "verse_id": 28,
    "translation": "وارٕ  زٲنِو  کہ  تُہُندۍ  مال  و  اولاد  چھِ  اکہ  آزمٲیش  تہٕ  امتحانُک  چیز  یہِ  زٲنِو  کہ  اللہ  تعالیٰ  ہس  نِشی  چھےٚ  مزوٗرۍ  تِمن  لوٗکن  ہٕندِ  خٲطرٕ  یِم  تِہُندُے  محبت  زیادٕہ  چھِ  تھاوان  چھِ  بیین  سارنٕے  ہٕندِ  کھۅتہٕ۔"
  },
  {
    "verse_id": 29,
    "translation": "باایمانو  ہرگاہ  توٚہۍ  کھوٗژِو  خدایس  تِہٕنٛز  کٔرِو  پوٗرٕہ  اطاعت،  سُہ  کرِ  تۅہیہِ  اِمتیٲزی  نِشانہٕ  عطا،  بیٚیہِ  کرِ  دوٗر  تُہٕنٛزٕ  بدیہِ،  بیٚیہِ  کرِمغفرت  تۅہیہِ  سارنٕے  گُنہن۔  اللہ  تعالیٰ  چُھ  بوٚڈ  فضل  وول۔  پننہِ  فضل  سٍتۍ  کرِ  سُہ  امہِ  علاوٕہ  خبر  کم  کم  چیز  عطایِم  نہٕ  وہم  و  گُمانس  اندر  ہیٚکن  یِتھ۔"
  },
  {
    "verse_id": 30,
    "translation": "بیٚیہِ  پٲوِو  ژیٚتس  ییٚلہِ  تۅہیہِ  متعلق  تدبیر  تہٕ  مشورٕہ  کران  ٲسۍ  دارالندوس  اندر  سوچان  ٲسۍ  تُہٕندِ  خٲطرٕ  قٲد  کرنہٕ  خٲطرٕ  یا  قتل  کرنہٕ  خٲطرٕ،  یا  جلاوطن  کرنہٕ  خٲطرٕ  مختلف  تدابیر،  تِم  ٲسۍ  پننہِ  خیالہٕ  تدبیر  سوچان،  اللہ  تعالیٰ  تہِ  اوس  پنٕنۍ  تدابیر  کران  تِہٕندۍ  تدابیر  بٲطل  و  بیکار  کرنہٕ  خٲطرٕ،  اللہ  تعالیٰ  چُھ  بہتر  تہٕ  رُت  مضبوط  تدبیر  کروُن۔  چنانچہِ  تِہٕندۍ  سٲرِی  تدبیر  سپٕدۍ  ناکام۔  نبی  کریم  صلی  اللہ  علیہ  و سلم  واتنٲوۍ  اللہ  تعالیٰ  ہن  تِمنٕے  کٲفرن  برونٹھ  کِنۍ  پکنٲوِتھ  وارٕ  کارٕ  بصحت  و  سلامتی  مدینہ  منورس  منٛز۔"
  },
  {
    "verse_id": 31,
    "translation": "بیٚیہِ  ییٚلہِ  پرنہٕ  ٲسۍ  یِوان  تِمن  کٲفرن  برونٹھ  کنہِ  سٲنۍ  آیات۔  ونان  ٲسۍ  تِم  بیشک  اسہِ  بوٗز  یہِ  کلام  یہِ  چُھنہٕ  کانہہ  معجزٕہ۔  ہرگاہ  أسۍ  ارادٕہ  کرو  أسۍ  تہِ  ہیٚکو  یُتھ  کلام  پیش  کٔرِتھ،  یہِ  چُھنہٕ  کینہہ  مگر  بے  دلیل  کتھہٕ  پونٛشہٕ،  یِمہٕ  کتھہٕ  برونٹھمیٚن  نِشہِ  نقٕل  کرنہٕ  آمژٕ  چھےٚ۔"
  },
  {
    "verse_id": 32,
    "translation": "امہِ  کھۅتہٕ  چھےٚ  قٲبلِ  ذکر  یہِ  کتھ  کہ  یِم  ٲسۍ  ونان  خداے  ہرگاہ  یہِ  قرآنِ  مجید  پٔزۍ  پٲٹھۍ  چُھ  چانِی  طرفہٕ  تیٚلہِ  تراوتمہِ  کہ  نہ  ماننہٕ  خٲطرٕ  اسہِ  پٮ۪ٹھ  آسمان  کہ  طرفہٕ  کنہِ  روٗد۔  نتہٕ  واتناو  اسہِ  نِشہِ  کڈُر  عذاب۔  یہِ  ٲس  نہٕ  تِمن  خبر  کہ  خداے  سٕنزن  کامیٚن  اندر  چھےٚ  خاص  مصلحژٕ  آسان،  عذاب  نہ  کرنس  منٛز  چھےٚ  کینہہ  وجوہ  آسان  تِمن  وجوہن  تہٕ  موانعن  ہُند  بیان  چُھ  امہِ  پتہٕ۔"
  },
  {
    "verse_id": 33,
    "translation": "اللہ  تعالیٰ  کرِنہٕ  ہرگِز  تِمن  عذاب  توٚہۍ  تِمن  منٛز  موجود  آسنکِس  حالس  اندر،  بیٚیہِ  کِتھہٕ  کٕنۍ  کرِ  ہا  اللہ  تعالیٰ  تِمن  عذاب  یتھ  حالس  اندر  تِم  آسہن  کُنہِ  کُنہِ  وقتہٕ  کُفرٕ  کہ  مطٲبق  مغفرت  منگان۔  طواف  کران  کران غفرانک  پران۔"
  },
  {
    "verse_id": 34,
    "translation": "تِمن  کیاہ  خصوصیت  ٲس  کہ  تِمن  کرِہا  اللہ  تعالیٰ  عذاب،  تِم  ٲسۍ  بٔڈۍ  گناہ  کران  لوٗکن  تہٕ  پیغمبرِ  برحقس  ٲسۍ  پتھ  رٹان  مسجدِ  حرامس  نکھہٕ  یِنہٕ  نِشہِ،  حالانکہ  ٲسۍ  نہٕ  تِم  لوٗکھ  مسجدِ  ہٕندِ  متولی  تہٕ  اِختیار  وٲلۍ۔  ییٚمِچ  قٲبلیتٕھے  ٲسۍ  نہٕ  تِمن۔  کُنہِ  طریقہٕ  اوس  نہٕ  تِمن  تہِ  کرنُک  حق،  تمِکۍ  اختیار  وٲلۍ  تہٕ  متولی  آسنٕچ  قٲبلیت  چھنا  مگر  پرہیزگار  بندن  تِم  گٔے  باایمان،  لیکن  تِمو  أندرٕہ  چھِ  ڈیٹھ  کٍتۍ  یِمن  نہٕ  اَمِچ  خبرٕے  چھےٚ۔"
  },
  {
    "verse_id": 35,
    "translation": "بیٚیہِ  ٲس  نہٕ  نٮ۪ماز  تِہٕنٛز  خانہ  کعبس  نِشہِ  مگر  ٲسو  سٍتۍ  شُرِنۍ  وایِنۍ۔  بیٚیہِ  اتھو  سٍتۍ  ژرِ  پوٚپ  کرُن۔  اتھ  نامعقول  حرکتس  ٲسۍ  نٮ۪ماز  ونان،  لہٰذا  ژٕہِو  وۅنۍ  عذاب  تمہِ  کُفرٕ  بدل  یُس  توٚہۍ  کران  ٲسِو۔"
  },
  {
    "verse_id": 36,
    "translation": "پٔزۍ  پٲٹھۍ  یِم  کٲفر  چھِ  تِم  چھِ  مال  پنُن  خرٕچ  کران  لوٗکن  منٛز  خداے  سٕنٛزِ  وتہِ  نِشہِ  پتھ  رٹنہٕ  خٲطرٕ۔  ہۅ  گٔیہِ  تِہٕنٛز  بدنی  عبادت  یہِ  گٔیہِ  تِہٕںٛز  مالی  عبادت،  آیِندٕہ  تہِ  روزن  تِم  امہِ  خٲطرٕ  مال  خرٕچ  کران۔  پتولاکہ  سپدِ  سُہ  مال  تِہٕندِ  خٲطرٕ  حسرتُک  سبب۔  پتولاکہ  سپدن  مغلوب  تہٕ  ذلیل۔  یہِ  گوکھ  دنیاہُک  عذاب۔  ٲخرتُک  عذاب  گوکھ  الگ،  یِمو  لوٗکو  کُفر  کوٚر  تِم  سٲرِی  یِن  سونٛبراونہٕ  قیامتٕکۍ  دۅہ  جہنمس  منٛز  سوزنہٕ  خٲطرٕ۔"
  },
  {
    "verse_id": 37,
    "translation": "یُتھ  اللہ  تعالیٰ  الگ  کرِ  ناپاک  لوٗکن  پاک  لوٗکو  نِشہِ،  بیٚیہِ  دِیہِ  بٔرِتھ  ناپاک  لوٗکن  اکھ  أکِس  پٮ۪ٹھ،  یعنی  اکھ  أکِس  سٍتۍ  نکھہٕ  نکھہٕ  تھٲوِتھ  کھارِ  تِمن  سارنے  اکھ  ڈیراہ۔  توپتہٕ  دِیکھ  یکہٕ  وٹہٕ  بٔرِتھ  جہنمس  منٛز،  یِمے  لوٗکھ  تہِ  کیاہ  گٔے  تاون  زد  یتھ  تاوان  زدگی  نہایتٕھے  چُھنہٕ۔"
  },
  {
    "verse_id": 38,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و  سلم  کٲفرن  یِمن  برونٹِھم  مضمون  بوٗزِتھ  کینہہ  اثر  سپُدمُت  آسہِ  کہ  ہرگاہ  تِم  کُفرٕ  و  شِرکہٕ  نِشہِ  پتھ  روٗزِتھ  مسلمان  سپدن  تِمن  ییہِ  بروںٹھمِس  سٲرسٕے  بخشٲیِش  کرنہٕ،  ہرگاہ  دبارٕہ  بیٚیہِ  کُفرٕے  کرن  بدستور  روزن  کُفرسٕے  پٮ۪ٹھ۔  پس  چھےٚ  برونٹھمیٚن  کٲفرن  ہٕںٛز  روِش  گذریمژٕے۔  تِمو  کیاہ  کوٚر  تِمن  کیاہ  بنیو۔"
  },
  {
    "verse_id": 39,
    "translation": "توٚہۍ  کٔرِو  یا  رسول  اللہؐ  یِمن  کٲفرن  سٍتۍ  جہاد۔  ہرگاہ  یِم  کُفرٕسٕے  پٮ۪ٹھ  روزن  یوٚتانۍ  یہِ  شرک  و  کُفرُک  فِتنے  سپدِ  ختم،  پرٛتھ  طرفہٕ  پھہلہِ  دین  خداے  سُندُے،  توپتہٕ  ہرگاہ  تِم  پتھ  روزن  کُفرٕ  ںِشہِ  اللہ  تعالیٰ  چُھ  تِہٕنزٕ  سارے  کامہِ  وُچھان۔"
  },
  {
    "verse_id": 40,
    "translation": "ہرگاہ  تِم  روگردٲنی  کرن۔  توٚہۍ  روزِو  مضبوط۔  خداے  سُند  ناو  ہیٚتھ  کٔرِو  تِہُند  مُقابلہٕ۔  توٚہۍ  زٲنِو  پٔزۍ  پٲٹھۍ  کہ  اللہ  تعالیٰ  چُھ  تُہُند  رفیق۔  سُے  چُھ  تُہُند  رُت  رفیق  تہٕ  رُت  مددگار  تُہُند۔"
  },
  {
    "verse_id": 41,
    "translation": "بیٚیہِ  زٲنِو  یہِ  کتھ  وارٕ  کہ  بتحقیق  یہِ  کینژھاہ  تۅہیہِ  کٲفرن  نِشہِ  مالِ  غنیمت  حٲصِل  کٔرِو  پس  چُھ  تمیُک  حکُم۔  تتھ  سٲرسٕے  گژھن  پانژھ  حصہٕ  کرنہٕ  یِن۔  توپتہٕ  گژھن  تتھ  پٲنژمِس  حِصس  بیٚیہِ  پانژھ  حِصہٕ  کرنہٕ  یِن۔  تمہِ  منٛزٕ  پٲنژِم  حصہٕ  خدایس  تہٕ  تِہٕندِس  پیغمبرٕہ  سٕندِ  خٲطرٕ  تھاوُن۔  نبی  کریم  صلی  اللہ  علیہ  و سلم  کرن  نیابت  خداے  سُند  حِصہٕ  وصول  توپتہٕ  کرن  تِم  خرٕچ  تمہِ  منٛزٕ  پننین  ذٲتی  اخراجاتن  پٮ۪ٹھ۔  بیٚیہِ  پننین  اہلِ  قرابتن  پٮ۪ٹھ  یِمو  ابتدا  پٮ۪ٹھہٕ  تِمن  نُصرت  و  مدد  کوٚر۔  بنی  ہاشِم،  بنی  مطلبو  أندرٕہ  یِمن  زکوٰۃ  رٹٕنۍ  چھےٚ  حرام  بیٚیہِ  یتیمن  تہٕ  حاجت  مند  مسلمانن  پٮ۪ٹھ۔  بیٚیہِ  مسافرن  پٮ۪ٹھ  تمہِ  پتہٕ  یِم  ژور  حصہٕ  مالِ  غنیمتٕکۍ  باقی  چھِ  تِم  یِن  لشکرِ  پٮ۪ٹھ  تقسیم  کرنہٕ۔  سوارس  زٕہ  حصہٕ،  پتھر  پکہٕ  وٕنِس  اکھ  حصہٕ،  ہرگاہ  تۅہیہِ  پژھ  کٔرٕو  خدایس،  بیٚیہِ  کوٚرُو  تس  پٮ۪ٹھ  یقین۔  بیٚیہِ  تتھ  پٮ۪ٹھ  یہِ  اسہِ  نٲزِل  کوٚرپننِس  بندے  خاصس  حضرتِ  محمدس  پٮ۪ٹھ  صلی  اللہ  علیہ  و سلم  فٲصلہٕ  دۅہہ  یعنی  جنگِ  بدرٕکۍ  دۅہہ۔  ییٚمہِ  دۅہہ  زٕجمٲژ  باایمان  تہٕ  کٲفر  اورٕیور  مُقٲبِل  سپٕدۍ۔  یوم  الفرقان  اندر  چُھ  مُراد  جنگِ  بدرُک  دۅہ  ییٚمہِ  دۅہہ  پٔزِس  تہٕ  اپزِس  فرق  آیہِ  کرنہٕ،  اللہ  تعالیٰ  چُھ  پرٛتھ  چیزس  پٮ۪ٹھ  پوٗرٕ  ہ  قدرت  وول۔"
  },
  {
    "verse_id": 42,
    "translation": "ییٚمہِ  دۅہہ  توٚہۍ  ٲسِو  اے  باایمانو  میدانِ  جنگ  کِس  کِنارس  پٮ۪ٹھ  یُس  مدینہ  شریفس  نزدیک  اوس۔  کٲفر  ٲسۍ  میدان  کِس  تتھ  کِنارس  پٮ۪ٹھ  یُس  مدینہ  شریف  نِشہِ  دوٗر  اوس،  ابو  سُفیان  سُند  قبیلہٕ  اوس  تۅہیہِ  بوٚنمہِ  طرفہٕ  سمندرکِس  کِنارس  قریب  پکان،  ہرگاہ  توٚہۍ  فریقین  پانہٕ  وٲنۍ  جنگ  کرنہٕ  خٲطرٕ  کانہہ  وقتاہ  مقرر  کٔرِہِو۔  تتھ  وقتس  منٛز  گژِھہ  ہو  تۅہیہِ  اِختلاف  تہٕ  پس  وپیش  ممکن  اوس  کہ  پننہِ  کم  سامانہٕ  آسنہٕ  مۅکھہٕ  میلِہِونہٕ  توٚہۍ  وقتس  پٮ۪ٹھ،  مگر  اللہ  تعالیٰ  ہن  سونٛبرٲوِو  توٚہۍ  اورٕ  یور  وقت  مقرر  کرنہٕ  ورٲے،  یُتھ  اللہ  تعالیٰ  جٲرِی  کرِ  سُہ  حکُم  یُس  تٔمِس  کرُن  اوس  یعنی  عزتِ  اِسلام  شکستِ  کُفر،  یہِ  تدبیر  کٔراللہ  تعالیٰ  ہن  یُتھ  یہِ  نٔنۍ  قدرت  وُچھِتھ  ہلاک  گژھ وُن  تہِ  ہلاک  گژِھہ  دلیل  وُچھِتھ۔  زِندٕہ  روزِ  یُس  زِندٕہ  روزِ  دلیل  وُچھِتھ۔  یعنی  پرٛتھ  أکِس  سپدِ  معلوم  قدرتِ  خدا۔  کِتھہٕ  پٲٹھۍ  کٔرتٔمۍ  نٔنۍ  یٲرِی  مسلمانن۔  سازو  سامانہٕ  ورٲے  کٔرنکھ  فتح  عطا،  بیٚیہِ  چُھ  بیشک  اللہ  تعالیٰ  سورُے  بوزٕوُن  سورُے  زانہٕ  وُن،"
  },
  {
    "verse_id": 43,
    "translation": "سُہ  وقت  تہِ  چُھ  یاد  کرنس  قٲبِل  ییٚلہِ  اللہ  تعالیٰ  ہن  ہٲوٕو  تۅہیہِ  کٲفرن  ہٕنٛز  لشکر  خۅابس  منٛز  کم،  ہرگاہ  تۅہیہِ  ہاوِہو  سُہ  لشکر  زیادٕہ  تعداد  کِنۍ  تیٚلہِ  سپدِہوٗ  توٚہۍ  کم  ہمت،  بیٚیہِ  کٔرِہِوۍ  توٚہۍ  ضروٗر  اِختلاف  جہاد  کرنس  اندر،  لیکن  اللہ  تعالیٰ  ہن  تھٲوِو  تِمو  دۅشوٕے  چیزو  نِشہِ  بسلامت۔  نہ  کوٚرُو  تۅہیہِ  اختلاف  نہ  سپِدو  توٚہۍ  کم  ہمت،  پٔزۍ  پٲٹھۍ  سُہ  چُھ  پوٗرٕ  زانہٕ  وُن  دِلن  ہنزٕ  کتھہٕ۔"
  },
  {
    "verse_id": 44,
    "translation": "بیٚیہِ  پٲوِو  ژیٚتس  ییٚلہِ  اللہ  تعالیٰ  ہن  تُہٕنٛزن  نظرن  اندر  أنۍ  تِم  کمٕے  ییٚمہِ  ساعتہٕ  تۅہیہِ  مقابلہٕ  ہیٚوتُو  کرُن۔  تُہٕنٛزن  نظرن  منٛز  تہِ  أنِنو  توٚہۍ  کمٕے  یُتھ  جانبینن  مقابلُک  جذبہٕ  مضبوط  سپدِ،  یہِ  تہِ  کوٚر  اللہ  تعالیٰ  ہن  یُتھ  سُہ  پوٗرٕ  کرِ  تتھ  حُکمس  یُس  تٔمِس  بہرٛال  کرُن  اوس۔  عزتِ  اسلام۔  شکستِ  کُفر،  خداے  سٕے  کُن  چھِ  سارے  کامہِ  رجوع  کران۔"
  },
  {
    "verse_id": 45,
    "translation": "اے  باایمانو  ییٚلہِ  توٚہۍ  جہادس  منٛز  سمکھان  ٲسِو  کٲفرن  ہٕندِس  کُنہِ  جماعتس  سٍتۍ۔  تمہِ  ساعتہٕ  گژِھہ  یِمن  چیزن  ہُند  پوٗرٕ  خیال  تھاوُن۔  اکھ  گژِھہ  ثٲبت  قدم  روزُن  ژلُن  گژِھہ  نہٕ۔  بیٚیہِ  گژِھہ  سٮ۪ٹھاہ  یاد  خدا  کرُن  یُتھ  توٚہۍ  کامیاب  سپدِو۔  یادِ  خدا  سٍتۍ  چُھ  دِل  قوی  سپدان۔"
  },
  {
    "verse_id": 46,
    "translation": "بیٚیہِ  گژِھہ  خداے  سٕنٛز  بیٚیہِ  تِہٕندِس  پیغمبرٕہ  سٕنٛز  فرماں  بردٲری  کرٕنۍ  کانہہ  کٲماہ  گژِھہ  نہٕ  خلاف  شرع  سپدٕنۍ،  بیٚیہِ  گژِھہ  نہٕ  پانہٕ  وٲنۍ  ہَرہَرتہٕ  قضیہِ  کرُن،  تمہِ  سٍتۍ  گٔژِھو  پست  ہمت  تہٕ  سُست۔  بیٚیہِ  وۅتھہِ  تُہُندرعب  و  داب  لکنٕے  ہٕنٛزن  نظرن  اندر،  بیٚیہِ  کٔرِوصبر،  پٔزۍ  پٲٹھۍ  اللہ  تعالیٰ  چُھ  صبر  کروٕنین  سٍتۍ  سٍتۍ۔  تٔمسُند  سٍتۍ  آسنُے  چُھ  نُصرتُک  باعث۔"
  },
  {
    "verse_id": 47,
    "translation": "بیٚیہِ  مہ  ٲسِو  توٚہۍ  تِمن  کٲفر  لوٗکن  ہِی  یِم  دراے  اتھ  جنگس  منٛز  پننیو  شہرو  مںٛزٕ  تکبُر  و  غرور  سان۔  بیٚیہِ  لوٗکن  تھیٚکان  تھیٚکان،  بیٚیہِ  دراے  لوٗکھ  پتھ  رٹنہٕ  خٲطرٕ  خداے  سٕنٛزِ  وتہِ  نِشہِ،  اللہ  تعالیٰ  چُھ  تِہٕںٛزن  سارِنے  کامیٚن  احاطہٕ  کروُن۔"
  },
  {
    "verse_id": 48,
    "translation": "بیٚیہِ  کٔرِو  سُہ  دۅہ  یاد  ییٚمہِ  دۅہہ  شیطانن  تِمن  کٲفرن  اندر  وسوسہٕ  کہ  ذریعہ  زینت  دیُت،  دوٚپنکھ  از  پوشہِ  نہٕ  تۅہیہِ  کانہہ  تہِ  لوٗکو  أندرٕہ،  بہٕ  چُھس  پانہٕ  تُہُند  مددگار،  ادٕ  ییٚمہِ  ساعتہٕ  دۅشوے  جمٲژ  ﴿باایمانن  تہٕ  کٲفرن  ہٕنٛز﴾  اکھ  أکِس  مقابلہٕ  لجہِ  شیطانس  آو  بوزنہٕ  ملٲیکن  ہُند  نٲزِل  سپدُن۔  تِتھے  ژوٚل  سُہ  پوٚت  پوٚتُے،  فندو،  فریبو  تہٕ  اپزیٚو  وعدو  سٍتۍ  ناوِوٲلِتھ  لوٚگُکھ  دپنہِ  مےٚ  چُھنہٕ  تۅہیہِ  سٍتۍ  کانہہ  واسطہ۔  بہٕ  چُھس  وُچھان  تی  یہِ  نہٕ  تۅہیہِ  بوزنہٕ  یِوان  چُھو،  بہٕ  چُھس  کھوژان  خدایس۔  اللہ  تعالیٰ  چُھ  سخت  عذاب  کروُن۔  خطرٕ  چُھ  مےٚ  کہ  یتھ  جنگس  اندر  ما  ییہِ  کوٹھس  کانہہ  ژٔںڈاہ،  عمرِ  خٲطرٕ  گژِھہ  کوٹھ  برہم۔"
  },
  {
    "verse_id": 49,
    "translation": "ییٚمہِ  دۅہہ  منافق  بیٚیہِ  تِم  لوٗکھ  یِہٕندیٚن  دِلن  اندر  شکٕچ  بیٚمٲرۍ  ٲس  ونان  ٲسۍ  مغروٗر  چھِ  کٔرمٕتۍ  یِم  لوٗکھ  مسلمان  دینن  پنٕنۍ۔  ہلاکتس  منٛز  چھِ  زورٕ  پنُن  پان  تروان  تعدادٕ  کِنۍ  کم  ٲسِتھ۔  سامانہٕ  کِنۍ  کم  ٲسِتھ  چھِ  یِم  مسلح  فوجس  سٍتۍ  مقابلہٕ  کرنہٕ  خٲطرٕ  آمادٕہ  سپدان،  اللہ  تعالیٰ  چُھ  فرماوان  یِمن  چُھ  پوٗرٕ  توکل  تہٕ  اعتماد  پننِس  خدایس  پٮ۪ٹھ۔  لہٰذا  یُس  اکھاہ  معبودِ  برحقس  پٮ۪ٹھ  توکل  کرِ  تٔمسُند  دِل  سپدِ  ضروٗر  مضبوط  تہٕ  محکم۔  کیازِ  تِہُند  مدد  گار  چُھ  اللہ  تعالیٰ  بیشک  سُہ  چُھ  زبردست  حِکمت  وول۔"
  },
  {
    "verse_id": 50,
    "translation": "ہرگاہ  وُچھِو  تمہِ  ساتُک  حال  ییٚمہِ  ساعتہٕ  کٲفرن  قبض  روح  کران  ٲسۍ  ملٲیک  تۅہیہِ  یِیہِ  ہا  بوزنہٕ  عجیب  واقعہ۔  تِم  ملک  ٲسۍ  تمہِ  ساعتہٕ  نارٕویٚو  ڈٍسَوسٍتۍ  کٲفرن  ہٕندین  بُتھیٚن  تہٕ  تھرن  پٮ۪ٹھ  چوب  دِوان۔  گویا  لاٹھی  چارٕج  کران،  بیٚیہِ  ٲسِکھ  ونان  وُنہِ  کیاہ  وُچُھو  تۅہیہِ۔  یہِ  عذاب  چُھنہٕ  ٲخرت  کِس  عذابس  نسبت  کِہِنۍ۔"
  },
  {
    "verse_id": 51,
    "translation": "یہِ  چُھو  تۅہیہِ  تِمن  یچھ  عملن  ہُند  بدلہٕ  یِمہٕ  تۅہیہِ  پننیو  اتھو  برونٛہہ  کُن  سوزو۔  بیٚیہِ  زٲنِو  توٚہۍ  وارٕ  کہ  اللہ  تعالیٰ  چُھنہٕ  ہرگِز  بندن  ظلم  کروُن  ناحق  کرِ  ہکھ  عذابس  گرفتار۔"
  },
  {
    "verse_id": 52,
    "translation": "یِمن  کٲفرن  ہٕنٛز  حالت  چھےٚ  یتھ  کتھہِ  اندر  کہ  کُفر  و  نافرمٲنی  پٮ۪ٹھ  آو  تِمن  سزا  دِنہٕ۔  یِژٕے  یِژھ  فرعون  سٕندِ  قومٕچ  بیٚیہِ  تِمن  کٲفرن  ہٕںٛز  حالت  چھےٚ  یتھ  کتھہِ  اندر،  تِمو  تہِ  کیاہ  کوٚر  کُفر  تہٕ  انکار  خداے  سٕندین  آیاتن،  پس  رٔٹۍ  تِم  اللہ  تعالیٰ  ہن  تِہٕنٛزن  نافرمٲنین  ہٕندِ  وجہہ،  پٔزِپٲٹھۍ  اللہ  تعالیٰ  چھُ  سٮ۪ٹھاہ  طاقت  وول  سخت  عذاب  کروُن۔"
  },
  {
    "verse_id": 53,
    "translation": "یہِ  کتھ  کہ  أسۍ  کیاہ  چھِنہٕ  جرمہٕ  ورٲے  سزا  دِوان  چھےٚ  امی  وجہہ  کہ  اسہِ  نِشہِ  چُھ  اکھ  قانون  تہٕ  قٲعدٕہ  مُقرر۔  سُہ  گوو  زِ  اللہ  تعالیٰ  چُھنہٕ  کُنہِ  تتھ  نعمتس  بدلاوان  یۅسہٕ  کُنہِ  قومس  تٔمۍ  عطا  کٔرمٕژ  آسہِ۔  توٚتانۍ  یوٚتانۍ  نہٕ  تِمے  تِمن  کامین  بدلاون  یِمہٕ  تِمن  سپُرد  تہٕ  مٹہِ  آسہٕ  کرنہٕ  آمژٕ  یعنی  عبادت  تہٕ  اطاعت،  یہِ  کتھ  چھےٚ  ثٲبت  کہ  اللہ  تعالیٰ  چُھ  سورُے  بوزٕوُن  سورُے  زانہٕ  وُن۔  یتھ  حالت  بدلاونٕکِس  معاملس  اندر  تہِ  چھےٚ  تِہٕنٛز  حالت۔"
  },
  {
    "verse_id": 54,
    "translation": "تِژٕھے  یِژھ  قومِ  فرعون  تہٕ  بیین  کٲفرن  ہٕنٛز  حالت  ٲس۔  یِم  تِمن  برونٹھ  ٲسۍ،  تِمو  کوٚرپننِس  پروردِگارٕہ  سٕندین  آیاتن  انکار  تہٕ  تِم  زٲنِکھ  اپُز،  پس  گٲلۍ  تِم  اسہٕ  یِمنٕے  گنہن  تہٕ  نافرمٲنین  ہٕندِ  وجہہ،  بیٚیہِ  پھاٹُو  اسہِ  فرعون  سُند  قوم  دریاوس  اندر،  یِم  سٲرِی  ٲسۍ  سٮ۪ٹھاہ  سرکش  تہٕ  ظٲلِم۔"
  },
  {
    "verse_id": 55,
    "translation": "پٔزۍ  پٲٹھۍ  مخلوقو  أندرٕہ  چھِ  بدتد  اللہ  تعالیٰ  ہس  نِشہِ  تِم  لوٗکھ  یِمو  کُفر  کوٚر۔  پس  انن  نہٕ  تِم  کُنہِ  طریقہٕ  ایمان۔"
  },
  {
    "verse_id": 56,
    "translation": "یِمن  سٍتۍ  تۅہیہِ  صلحک  عہد  و  پیمان  کوٚرُوتوپتہٕ  چھِ  تِم  پرٛتھ  لٹہِ  پُھٹراوان  سُہ  پنُن  معاہدٕہ۔  بیٚیہِ  چھِنہٕ  عہد  شِکنی  کرنس  کھوژان  تہِ۔"
  },
  {
    "verse_id": 57,
    "translation": "پس  ہرگاہ  توٚہۍ  لٔبِیوکھ  تِم  عہد  شکنِی  کروٕنۍ  جنگس  اندر  مُقابلہٕ  کران۔  تِمن  پٮ۪ٹھ  گژِھہ  تیُتھ  حملہٕ  کرُن۔  تِہٕندِ  سٍتۍ  گژھن  ژلراوٕنۍ  تِم  یِم  تِمن  پتہٕ  آسن  مددگار  یا  تِمن  پتہٕ  یِوٕنۍ  آسن۔  یُتھ  تِم  عبرت  رٹن۔"
  },
  {
    "verse_id": 58,
    "translation": "بیٚیہِ  ہرگاہ  توٚہۍ  کھوٗژِو  تہٕ  اندیشہٕ  کٔرِو  کُنہِ  قوم  چہِ  عہد  شکنِی،  پس  واپس  کٔرِو  تِہُند  سُہ  عہد  تِمنٕے  کُن  یعنی  سُہ  عہد  پُھٹرٲوِو۔  مگر  تمہِ  عہد  پُھٹراونٕچ  خبر  گژِھہ  سپدٕنۍ  دۅشوٕنۍ  فریقن  برابر  برابر  یعنی  تِمن  کٔرِو  خبر  جنگ  واقع  کرنہٕ  برونٹھ  کہ  چونکہ  توٚہۍ  چھِو  ییٚمہِ  ییٚمہِ  قسمٕچہِ  حرکٔژ  کران  لہٰذا  یُس  عہداہ  تۅہیہِ  سٍتۍ  کرنہٕ  آمُت  چُھ  سُہ  گوٚو  ختم۔  یُتھنہٕ  تِم  تۅہیہِ  پٮ۪ٹھ  بور  کھارن۔  یِتھہٕ  صاف  اطلاع  ورٲے  تِمن  سٍتۍ  جنگ  کرُن  گٔیہِ  خیانت،  پٔزۍ  پٲٹھۍ  اللہ  تعالیٰ  چُھنہٕ  خیانت  کروٕنین  پسند  کران۔"
  },
  {
    "verse_id": 59,
    "translation": "گُمانہٕ  مہ  کرن  کٲفر  کہ  تِم  کیاہ  ژٔلۍ  اسہِ  نِشہِ۔  وۅنۍ  ہیٚکوکھ  نہٕ  أسۍ  تِم  قوبو  کٔرِتھ،  پٔزۍ  پٲٹھۍ  تِم  ہیٚکن  نہٕ  اسہِ  کُنہِ  چیزٕہ  سٍتۍ  عٲجِز  تہٕ  تنگ  کٔرِتھ۔"
  },
  {
    "verse_id": 60,
    "translation": "اے  مسلمانو  تیٲری  کٔرِو  کٲفرن  سٍتۍ  جہاد  کرنہٕ  خٲطرٕ  یہِ  ممکن  سپدِو  تہِ  سامانہٕ  أندرٕہ  گُر  گٔنڈِتھ  تھاونہٕ  أندرٕہ،  تمہِ  سٍتۍ  کھوژٕ  نٲوِیوکھ  توٚہۍ  خداے  سٕندۍ  دشمن  تہٕ  پنٕنۍ  دشمن  تہِ  یعنی  مکٕکۍ  کٲفر،  بیٚیہِ  مکہ  کین  کٲفرن  ورٲے  تہِ  باقی  دشمن،  یِم  نہٕ  توٚہۍ  زٲنِیوکھ  بلکہ  زانیٚکھ  اللہ  تعالیٰ  پوٗرٕ،  بیٚیہِ  یُس  چیزاہ  خرٕچ  کٔرِو  توٚہۍ  خداے  سٕنٛزِ  وتہِ  اندر  یتھ  منٛز  جہاد  تہٕ  شٲمِل  چُھ  تمیُک  بدلہٕ  ییہِ  تۅہیہِ  پوٗرٕ  عطا  کرنہٕ۔  تۅہیہِ  نسبت  ییہِ  نہٕ  کانہہ  کٔمیاہ  تتھ  اندر  کرنہٕ۔  حدیث  شریفن  اندر  چھےٚ  تیراندٲزی  ہیٚچھ  نٕچ  تمِچ  مشق  کرنٕچ،  گُرز  ہیٚچھ  نٕچ،  گُرِ  س  پٮ۪ٹھ  کھسُن  ہیٚچھ  نٕچ  سٮ۪ٹھاہ  فضیلت  آمٕژ۔  أزِکہ  وقتہٕ  گوو  بندوق،  توپ  تہٕ  باقی  آلات  جدید  چلاوٕنۍ  ہیٚچھن  تمیُک  قٲیِم  مقام۔  عام  طور  ورزِش  کرٕنۍ  تہٕ  تتھ  منٛز  دٲخل۔"
  },
  {
    "verse_id": 61,
    "translation": "بیٚیہِ  ہرگاہ  کٲفر  صلحس  کُن  مٲیِل  سپدن  تۅہیہِ  تہِ  چُھو  اجازت  کہ  ہرگاہ  توٚہۍ  تہِ  سپدِو  مٲیِل  تتھ،  بیٚیہِ  کٔرِو  توٚہۍ  اعتماد  اللہ  تعالیٰ  ہس  پٮ۪ٹھ،  پٔزۍ  پٲٹھۍ  سُہ  چُھ  سورُے  بوزٕوُن،  سورُے  زانہٕ وُن۔"
  },
  {
    "verse_id": 62,
    "translation": "بیٚیہِ  ہرگاہ  تِم  تۅہیہِ  دھوکہٕ  یژھن  دیُن  پس  چُھ  بیشک  اللہ  تعالیٰ  تۅہیہِ  مدد  کرنہٕ  خٲطرٕ  حفاظت  کرنہٕ  خٲطرٕ  کٲفی۔  چنانچہِ،  سُہ  گوو  سُے  ییٚمۍ  تۅہیہِ  غٲیبی  مدد  کوٚر  ملٲیکو  سٍتۍ۔  ظٲہری  مدد  کوٚر  باایمانو  سٍتۍ۔"
  },
  {
    "verse_id": 63,
    "translation": "ییٚمۍ  پروردِگارن  اُلفت  ترٲوو  باایمانن  ہٕندین  دِلن  اندر،  ہرگاہ  توٚہۍ  خرٕچ  کٔرِہوٗ  تہِ  سورُے  مال  یُس  زمینس  پٮ۪ٹھ  چُھ  توتہِ  ہیٚکہِوۍنہٕ  اُلفت  پٲدٕ  کٔرِتھ  تِہٕنٛدین  دِلن  اندر۔  لیکن  اللہ  تعالیٰ  نٕے  ترٲوو  اُلفت  تِمن  منٛز،  پٔزۍ  پٲٹھۍ  سُہ  چُھ  زورآور  حِکمت  وول۔"
  },
  {
    "verse_id": 64,
    "translation": "اے  پیغمبر  بس  چُھ  تۅہیہِ  اللہ  تعالیٰ  بیٚیہِ  یِم  تۅہیہِ  سٍتۍ  چھِ  باایمان۔"
  },
  {
    "verse_id": 65,
    "translation": "اے  پیغمبر  شوق  تہٕ  ترغیب  دِیو  باایمانن  جہادُک،  ہرگاہ  تۅہیہِ  منٛز  وُہ  ﴿20﴾  زٔنۍ  صبٕر  کروٕنۍ  آسن  تِم  پوشن  کٲفرو  أندرٕہ  دۅن  ہتن  ﴿200﴾،  بیٚیہِ  ہرگاہ  تۅہیہِ  منٛز  اکھ  ہتھ  مُجٲہِد  صبٕر  کروٕنۍ  آسن  تِم  پوشن  أکِس  ساسس  کٲفرس  کیازِ  تِم  چھِ  قوماہ  ناسمجھ۔"
  },
  {
    "verse_id": 66,
    "translation": "گۅڈنیُک  حکُم  یُس  صحابہٕ  صٲبن  پٮ۪ٹھ  دشوار  سپُد  اللہ  تعالیٰ  ہن  کوٚر  سُہ  حکُم  منسوخ۔  فرمووُن  وۅنۍ  کوٚراللہ  تعالیٰ  ہن  تۅہیہِ  پٮ۪ٹھ  تخفیف۔  تٔمۍ  زون  کہ  تۅہیہِ  اندر  چھےٚ  سُستی۔  لہٰذا  چُھو  وۅںۍ  یہِ  حکم  کہ  اگر  تۅہیہِ  منٛز  اکھ  ہتھ  مُجٲہِد  ثٲبت  قدم  تِم  سپدن  غٲلِب  دۅن  ہتن  کٲفرن  پٮ۪ٹھ،  یِتھے  پٲٹھۍ  ہرگاہ  تۅہیہِ  منٛز  آسن  اکھ  ساس  مُجٲہِد  تِم  سپدن  غٲلِب  دۅن  ساسن  کٲفرن  پٮ۪ٹھ  خداے  سٕندِ  حُکم  سٍتۍ۔  کیازِ  اللہ  تعالیٰ  چُھ  صبر  کروٕنین  سٍتۍ  سٍتۍ  تِمن  مدد  کران۔"
  },
  {
    "verse_id": 67,
    "translation": "اے  مسلمانو  توٚہۍ  دِیتو  مشورٕہ  نبی  کریمس  صلی  اللہ  علیہ  و سلم  قیدین  ںِشہِ  کینہہ  مال  ہیٚتھ  تِم  تراوناونُک،  یہِ  گوو  نہٕ  جان۔  کیازِ  نبی  کریم  سٕندِس  شانس  شوبہِ  نہٕ  کہ  تِہٕندۍ  قیدی  کیاہ  یِن  چھڈنہٕ  قتلہٕ  ورٲے  بلکہ  گژھن  تِم  قتل  کرنہٕ  یِن۔  تا  اینکہ  زمینس  منٛز  سپدِ  کٲفرن  ہٕںٛز  خونریزی  شر  تہٕ  فساد  دفع،  اے  مسلمانو  توٚہۍ  چھِو  ژھانڈان  دنیاہُک  سامان  تِمی  مۅکھہٕ  دِژوٕ  راے  نبی  کریمس  صلی  اللہ  علیہ  و سلم  تِم  قیدی  فِدیہِ  رٔٹِتھ  تراونس  پٮ۪ٹھ،  اللہ  تعالیٰ  چُھ  تُہٕندِ  خٲطرٕ  رٲضی  ٲخرت  کِس  سامانس،  اللہ  تعالیٰ  چُھ  زبردست  حِکمت  وول۔  سُہ  کرِہا  تۅہیہِ  کٲفرن  پٮ۪ٹھ  غلبہٕ  دِتھ  سٮ۪ٹھاہ  مالدار۔"
  },
  {
    "verse_id": 68,
    "translation": "ہرگاہ  نے  اللہ  تعالیٰ  ہن  دَررو  زِ ازل  لیوٗکھمُت  آسہا  کہ  یِمو  قیدیو  منٛزٕ  انن  بعض  ایمان  ییٚمہِ  سٍتۍ  نہٕ  کانہہ  فساد  واقع  سپدِ  یمیُک  احتمال  اوس  نتہٕ  سپدِ  ہا  تۅہیہِ  پٮ۪ٹھ  یِمن  نِشہِ  یہِ  فِدیہِ  رٹنہٕ  مۅکھہٕ  بوٚڈ  عذاب  نٲزِل۔  تُہُند  مشورٕہ  دراو  اتفاقاً  رُتُے  ییٚمہِ  مۅکھہٕ  توٚہۍ  سزا  نِشہِ  محفوظ  روٗدِو۔"
  },
  {
    "verse_id": 69,
    "translation": "وۅنۍ  کھیٚیو  تمہِ  مںٛزٕ  یہِ  تۅہیہِ  حٲصِل  کوٚرو  تِمن  نِشہِ  فِدیہِ  پٲٹھۍ۔  حلال  طیب  زٲنِتھ،  بیٚیہِ  کھوٗژِو  اللہ  تعالیٰ  ہس۔  آیِندٕہ  مہ  کٔرِو  یِژھ  کٲم  زانہہ۔  پٔزۍ  پٲٹھۍ  اللہ  تعالیٰ  چُھ  مغفرت  کروُن،  رحم  کروُن،  گنہس  کٔرنو  بخشٲیش،  یہِ  گو  ومغفرت۔  مالِ  فِدیہِ  کوٚرنو  حلال  یہِ  گٔیہِ  رحمت۔"
  },
  {
    "verse_id": 70,
    "translation": "اے  پیغمبرٕہ  فرمٲوِو  تِمن  قیدین  یِم  تُہٕندِس  قبضس  منٛز  چھِ،  ہرگاہ  اللہ  تعالیٰ  تُہٕندین  دِلن  اندر  نیکی  تہٕ  رٕژر  وُچھہِ  اسلام  قبول  کرنس  اندر  تیٚلہِ  کریو  سُہ  تۅہیہِ  عطا  بہتر  مال  تمہِ  مالہٕ  کھۅتہٕ  یُس  تۅہیہِ  نِشہِ  وصول  کرنہٕ  آو  فِدیس  اندر،  بیٚیہِ  کرِ  تۅہیہِ  مغفرت۔  اللہ  تعالیٰ  چُھ  سٮ۪ٹھاہ  مغفرت  کروُن  رحم  کروُن۔"
  },
  {
    "verse_id": 71,
    "translation": "ہرگاہ  تِہٕںٛز  خواہش  آسہِ  تۅہیہِ  دھوکہٕ  دیُن  اسلام  اننہٕ  سٍتۍ  یا  رسول  اللہؐ  سُہ  کینہہ  نٔو  کتھ  چھَنہٕ،  پس  بتحقیق  تِمو  چُھ  أزِکہ  برونٹھ  تہِ  خدایس  پننہِ  خیالہٕ  دھوکہ  دیُتمُت۔  مگر  خدایس  ہیٚکہِ  نہٕ  کانہہ  دھوکہ  دِتھ،  پس  موقعہ  دیُت  اللہ  تعالیٰ  ہن  تۅہیہِ  تِمن  انتقام  ہیٚنُک  برونٹھمہِ  لٹہِ،  اللہ  تعالیٰ  چھُ  زانن  وول،  تٔمِس  چھےٚ  خبر  خیانت  وول  کُس  چُھ۔  حِکمت  وول  پننہِ  حِکمت  سٍتی  کرِ  سُہ  بیٚیہِ  کانہہ  صورت  پٲدٕہ۔  ییٚمہِ  سٍتۍ  تِم  بیٚیہِ  گرفتار  سپدن۔"
  },
  {
    "verse_id": 72,
    "translation": "پٔزۍ  پٲٹھۍ  یِمو  لوٗکو  ایمان  اوٚن  بیٚیہِ  یِمو  ہجرت  تہِ  کٔر  پنُن  وطن  مکہ  شریف  ترووُکھ  دین  کہ  محبتہٕ۔  بیٚیہِ  یِمو  جہاد  کوٚر  مال  وجان  سٍتۍ  خداے  سٕنٛزِ  وتہِ  اندر  تِمن  صحابہٕ  صٲبن  چھِ  ونان  مہاجِر،  بیٚیہِ  یِمو  لوٗکو  تِمن  مہاجِرن  پننِس  شہرس  اندر  جاے  دِژ  بیٚیہِ  مدد  کوٚر  تِمن  چھِ  ونان  انصار۔  مدینہ  منورٕکۍ  صحابہٕ  صٲب،  تِم  چھِ  پانہٕ  وٲنۍ  اکھ  أکسٕندۍ  دوست  تہٕ  وٲرِث،  بیٚیہِ  یِمو  لوٗکو  ایمان  أنِتھ  ہجرت  کٔرنہٕ  تِمن  چُھنہٕ  تۅہیہِ  سٍتۍ  دوستی  ہُند  کانہہ  تعلق  نہ  وراثتُک۔  یوٚتانۍ  نہٕ  تِم  ہجرت  کرن  تیٚلہِ  چھِ  تِم  تہِ  تتھ  حُکمس  اندر  دٲخِل،  ہرگاہ  تِم  تۅہیہِ  نِشہِ  دین  چہِ  کُنہِ  کامہِ  اندر  مدد  ژھانڈن۔  یعنی  کٲفرن  سٍتۍ  جہاد  کرنس  اندر  تۅہیہِ  پزِ  تِمن  تتھ  اندر  مدد  کرُن،  مگر  گژھیکھ  نہٕ  مدد  کرُن۔  ییٚلہِ  تِمن  مُقابلہٕ  آسہِ  کرُن  تِمن  لوٗکن  سٍتۍ  یِمن  تہٕ  ٹۅہیہِ  پانہٕ  وٲنۍ  کینہہ  معاہدٕہ  آسہِ،  اللہ  تعالیٰ  چُھ  تُہٕںٛزٕ  سارے  کامہِ  وُچھان۔"
  },
  {
    "verse_id": 73,
    "translation": "کٲفر  یِم  چھِ  تِم  تہِ  چھِ  أڈۍ  اڈین  ہٕںدۍ  دوست  وٲرِث،  ہرگاہ  توٚہۍ  یتھ  حُکمس  پٮ۪ٹھ  عمل  کٔرِونہٕ  یعنی  مسلمان  مسلمان  پانہٕ  وٲنۍ  اکھ  أکسُند  مُمِد  تہٕ  مددگار  بٔنِو  نہٕ  تیٚلہِ  وۅتھہِ  مُلکس  اندر  فتنہٕ،  بیٚیہِ  وۅتھہِ  بوڈ  فساد۔"
  },
  {
    "verse_id": 74,
    "translation": "بیٚیہِ  یِمو  لوٗکو  ایمان  أنِتھ  ہجرت  کٔربیٚیہِ  خداے  سٕنٛزِ  وتہِ  اندر  جہاد  کوٚر۔  بیٚیہِ  یِمو  مہاجِرن  جاے  دِژ  بیٚیہِ  اِمداد  کوٚر  یِم  سٲرِی  مہاجِر  تہٕ  انصار  چھِ  پٔزۍ  پٲٹھۍ  مسلمان،  تِہٕںٛدی  خٲطرٕ  چُھ  بوٚڈ  مغفرت  ٲخرتس  منٛز  بیٚیہِ  باعزت  روزی  جنتس  منٛز۔"
  },
  {
    "verse_id": 75,
    "translation": "بیٚیہِ  تِم  لوٗکھ  یِمو  ہجرت  نبوّیہ  پتہٕ  ایمان  اوٚن،  توپتہٕ  ہجرت  کٔربیٚیہِ  تۅہیہِ  سٍتۍ  شٲمِل  روزِتھ  کٲفرن  سٍتۍ  جہاد  کوٚر،  تِم  لوٗکھ  تہِ  چھِ  توٚہِی  أندرٕہ،  یِم  رشتہٕ  دار  چھِ  مہاجرن  سابقینن  ہٕنٛدۍ  تِم  چھِ  زیادٕہ  حقدار  اکھ  أکِس  غٲر  رشتہٕ  دارن  نسبت،  خداے  سٕندِ  حکمہٕ  موجوب،  پٔزۍ  پٲٹھۍ  اللہ  تعالیٰ  چُھ  پرٛتھ  چیزاہ  زانہٕ وُن،  تمِی  چُھ  پرٛتھ  وقتہٕ  کہ  مصلحت  موجوب  احکام  مُقرر  کران۔"
  }
]