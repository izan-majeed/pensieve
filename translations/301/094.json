[
  {
    "verse_id": 1,
    "translation": "کیا  اَسہِ  کوٚر  نا  تُہٕندِ  خٲطرٕ  تُہُند  سینۂ  مبارک  کھۅل  تہٕ  کُشادٕہ  علمہٕ  سٍتۍ؟  (یعنی  علم  تہِ  کوٚر  اَسہِ  تۅہیہِ  سٮ۪ٹھاہ  زیادٕہ  عطا،  بیٚیہِ  یُس  تکلیفَہ  تۅہیہِ  تبلیغِ  حق  کرنس  پٮ۪ٹھ  دشمنن  ہٕندِ  طرفہٕ  ووت  سُہ  برداشت  کرنہٕ  خٲطرٕہ  کوٚر  اَسہِ  تۅہیہِ  حِلم  تہٕ  تحمّل  تہِ  عطا۔  یا  چھُ  اِشارٕہ  اَمہِ  أندرٕہ  تَتھ  شقِ  صدر  شریفس  کُن  یُس  متعدد  بار  کرنہٕ  آو۔  اَکھ  ییٚلہِ  تِم  دۅدٕہ  ماجہِ  نِش  یعنی  حضرت  حلیمہ  سعد یَسؓ  نِشہِ  ٲسۍ،  بیٚیہِ  ییٚلہِ  بالغ  سپٕدۍ،  بیٚیہِ  ییٚلہِ  خِلعتِ  نبوّت  وَلنہٕ  آکھ  یعنی  ژتجی  ؤہرۍ  ٲسۍ،  بیٚیہِ  ییٚلہِ  بَعالَمِ  بالا  کھارنہٕ  آے  در  شبِ  معراج۔)"
  },
  {
    "verse_id": 2,
    "translation": "بیٚیہِ  تُل  اَسہِ  تۅہیہِ  نِشہِ  تھوٚد  تُہُند  سُہ  بور،"
  },
  {
    "verse_id": 3,
    "translation": "ییٚمۍ  بٲرۍ  گوٚبروومُت  اوس  پشتِ  مبارک  تُہُند۔  (تِہُند  بور  اوس  معنوی  اَکھ  بوراہ  یا  اُوس  سُہ  نزولِ  وحی  یُک  بور  یُس  ابتداہس  اندر  سٮ۪ٹھاہ  مشکل  اوس  توپتہٕ  سپُد  سہل  تہٕ  آسان  یا  اوس  منصبِ  رسالت  چن  ذِمہٕ  دٲرِیَن  ہُند  بور  ییٚمہِ  کہ  محسوس  سپدنہٕ  سٍتۍ  خاطرِ  عاطر  تِہُند  مکدر  سپدان  اوس،  سُے  کوٚر  اللہ  تعالیٰ  ہن  دوٗر  تِمن  نِشہِ۔  حضرت  شاہ  عبد  العزیز  صاحب  دہلوی  چھِ  فرماوان  کہ  اَمہِ  أندرٕہ  چھُ  مُراد  کہ  تِہُند  ہمتِ  عٲلی  تہٕ  پیدٲیشی  استعداد  یِمن  کمالاتن  تہٕ  مقاماتن  واتُن  منگان  اوس،  دِلِ  مبارکس  اوس  جسمٲنی  تزکیہ  تہٕ  نفسٲنی  تشویشاتن  کُن  نظر  کٔرِتھ  تِمن  کمالاتن  پٮ۪ٹھ  فٲیِز  سپدُن  دشوار  بوزنہٕ  یِوان  مگر  اللہ  تعالیٰ  ہن  ییٚلہِ  شرحِ  صدرٕہ  سٍتۍ  مزید  استعداد  عطا  کوٚرُکھ  اَتی  سپدِکھ  تِم  سٲری  کمالات  حٲصل۔  تَمِیُک  یُس  باراہ  دِلِ  مبارکس  پٮ۪ٹھ  اوس  سُہ  ووٚتھ۔)"
  },
  {
    "verse_id": 4,
    "translation": "بیٚیہِ  کوٚر  نا  اَسہِ  بلند  تہٕ  تھوٚد  تُہٕندِ  خٲطرٕہ  تُہُند  ذکر۔  (حدیث  قدسِیَس  اندر  چھےٚ  اَمِچ  وضاحت  کہ  اللہ  تعالیٰ  ہن  فرمووُکھ  اِذَا  ذُکِرتُ  ذُکِرتَ  مَعِی  ﴿تفسیر  ابن  جریر  و  ابن  کثیر  و  ابن  ابی  حاتم﴾  ییٚلہِ  میون  ذکر  کرنہٕ  آسہِ  یِوان  تیٚلہِ  یِیہِ  کرنہٕ  تُہُند  تذکرٕہ  تہِ۔  چنانچہ  بانگہِ  منٛز  تکبیرس  منٛز  نٮ۪مازِ  منٛز،  تشہدس  منٛز،  خطبس  منٛز  چھُ  یِوان  کرنہٕ  تُہُند  ذکر۔  وۅنۍ  ییٚلہِ  اَسہِ  تۅہیہِ  روحٲنی  تکلیف  دوٗر  کوٚر،  تُہُند  گژِھہ  روزُن  امیدوار  دُنیٲوی  تکلیف  تہِ  کرو  أسۍ  تۅہیہِ  نِشہِ  تہٕ  تُہٕندیٚن  پیروَن  بایمانن  نِشہِ  دوٗر۔  تَمِیُک  چھِ  أسۍ  تۅہیہِ  سٍتۍ  وعدٕہ  کران۔)"
  },
  {
    "verse_id": 5,
    "translation": "پس  بتحقیق  موجودٕہ  سختی  سٍتۍ  چھےٚ  آسانی  یِووُنۍ۔  (تۅہیہِ  پٮ۪ٹھ  سختی  تہِ  مشکلات  بکثرت  آسنس  کُن  نظر  کٔرِتھ  چھُس  بہٕ  اَتھ  وعدس  تکرار  کران  بیٚیہِ  فرماوان  کہ)"
  },
  {
    "verse_id": 6,
    "translation": "بے  شک  موجودٕہ  سارِنٕے  مشکلاتن  سختِیَن  سٍتۍ  چھےٚ  آسانی  یِنہٕ  واجنۍ۔  (چنانچہ  تِمہٕ  سارے  سختِیہِ  سپزٕہ  اَکہِ  اَکہِ  دوٗر۔  حدیث  شریفن  تہٕ  تاریخ  چن  کتابن  اندر  چھ  تَتھ  متعلق  روایات  موجود۔  وۅنۍ  ییٚلہِ  اَسہِ  تۅہیہِ  اَمہِ  اَمہِ  قسمہٕ  چہ  نعمژٕ  عطا  کرِ،  تُہُند  گژِھہ  تِمن  نعمتن  پٮ۪ٹھ  شُکر  دَپُن  یِتھہٕ  پٲٹھۍ  کہ)"
  },
  {
    "verse_id": 7,
    "translation": "توٚہۍ  ییٚلہِ  احکامِ  خداوندی  واتناونہٕ  نِشہِ  (یۅسہٕ  کٲم  عبادت  چھےٚ  ییٚمُیک  نفع  متعدی  چھُ)  فارغ  سپدان  ٲسِو  تَمہِ  پتہٕ  گژِھہ  تُہُند  تَتھ  عبادتس  سٍتۍ  مشغول  سپدُن  ییمُیک  نفع  تہٕ  فٲیدٕہ  خاص  تُہٕندِس  ذاتِ  مبارکس  چھُ  یعنی  عبادت  تہٕ  یادِ  خدا  کران  کران  محنت  و  مشقت  برداشت  کرٕنۍ۔"
  },
  {
    "verse_id": 8,
    "translation": "بیٚیہِ  یہِ  کینژھاہ  تۅہیہِ  منگُن  تہٕ  ژھانڈُن  آسہِ  تہِ  حٲصل  کرنہٕ  خٲطرٕہ  گژِھہ  تُہُند  پننِسٕے  پروردِگارس  کُن  توجّہ  تہٕ  رغبت  کرُن،  تٔسۍ  گژھن  پنٕنۍ  سٲری  حاجت  منگٕنۍ۔"
  }
]