[
  {
    "verse_id": 1,
    "translation": "یہِ  چھُ  اَکھ  سُورَہ  اَکھ  ییٚمِکۍ  الفاظ  اَسی  نٲزل  کٔرۍ  بیٚیہِ  کٔرۍ  اَسی  نٲزل  تَمِکۍ  معانی  یعنی  احکام۔  بیٚیہِ  کٔرۍ  اَسی  تتھ  اندر  واضح  تہٕ  صاف  صاف  آیات  نازل  یُتھ  توٚہۍ  تِم  آیات  زٲنِو  تہٕ  مٲنِو۔"
  },
  {
    "verse_id": 2,
    "translation": "زِنا  کروُنۍ  زنانہٕ،  زنا  کروُن  مرد،  پرتھ  أکِس  تِمَو  اندرٕہ  لٲیِو  اَکھ  ہتھ  دُرٕہ  ہرگاہ  تِم  نیتھرٕہ  ورٲے  آسن۔  تۅہیہِ  گژِھہ  نہٕ  یِمن  دۅن  پٮ۪ٹھ  خداے  سٕندِس  معاملس  اندر  اَکھ  ذرٕہ  تہِ  رحم  یُن  ییٚمہِ  سٍتۍ  تِم  ترٲوِیوٗکھ  یا  سزاہس  منٛز  کمی  کٔرِیوٗکھ،  چھِو  ہے  توٚہۍ  پژھ  کران  اللہ  تعالیٰ  ہس  تہٕ  پٔتِمِس  دۅہس  یعنی  قیامتس۔  کیازِ  دۅشوُنۍ  پٮ۪ٹھ  ایمان  تہٕ  پژھ  آسٕنۍ  چھُ  منگان۔  اللہ  تعالیٰ  سٕندِس  حکمس  گژِھ  تعمیل  سَپدُن۔  بیٚیہِ  سپدِن  حٲضر  تِہِندِس  اَتھ  سزاہس  جماعتھاہ  اَکھ  باایمانن  ہٕنز۔  یہِ  سزا  چھُ  تِمن  دۅن  مُجرمن  یِم  آزاد،  عٲقل  تہٕ  بالغ  بیٚیہِ  اَنۂرۍ  آسن،  یِم  غلام  آسن  تِمن  پنژاہ  دُرٕہ۔  یِم  نہٕ  عاقل  یا  بالغ  آسن  تِم  چھِنہٕ  مکلفی۔  یِم  نکاح  وٲلۍ  آسن  تِہُند  سزا  چھُ  رجم،  سنگسٲری  یعنی  تِیٖژٕہ  کَنہِ  لایِنہِ  یِمَو  سٍتۍ  تِم  مَرن۔"
  },
  {
    "verse_id": 3,
    "translation": "زانی  یعنی  زنا  کروُن  چھُنہٕ  نکاح  کران  مگر  زنا  کار  زنانہِ  سٍتۍ  یا  مشرک  زنانہِ  سٍتۍ،  یِمہٕ  زنا  کار  زنانہٕ  چھَنہٕ  نکاح  نیتھٕر  کران  مگر  زناکار  مردس  سٍتۍ  یا  مشرک  مردس  سٍتۍ،  یہِ  چھُ  حرام  آمُت  کرنہٕ  باایمانن  پٮ۪ٹھ۔"
  },
  {
    "verse_id": 4,
    "translation": "بیٚیہِ  یِم  لوٗکھ  بدکٲری  ہٕنز  ہانژھ  لاگن  پاک  دامن  زنانن  توپتہٕ  کرن  نہٕ  تِم  پیش  ژۅر  گواہ  پننِس  دعویٰ  ہس  پٮ۪ٹھ،  پس  لٲیِو  توٚہۍ  تِمن  لوٗکن  شیٹھ  دُرٕہ،  تتھ  چھِ  ونان  حدِ  قذف۔  بیٚیہِ  مَہ  کٔرِو  کُنہِ  معاملس  منٛز  تِہٕنز  شہادت  آیندٕہ  زانٛہہ  تہِ  قبول،  یِتہِ  چھُ  تِہِندِ  حقہٕ  اَکھ  حداہ۔  یِمے  کیا  گٔے  فاسق۔  تِمن  آسہِ  ٲخرتس  منٛز  تہِ  سزا  فاسق  تہٕ  نافرمان  آسنہٕ  مۅکھہٕ۔"
  },
  {
    "verse_id": 5,
    "translation": "مگر  یِم  لوٗکھ  توبہٕ  کرن  اَمہِ  تہمت  لاگنہٕ  پتہٕ  خدایس  برونٹھہٕ  کنہِ  بیٚیہِ  سنبھالن  پنٕنۍ  حالت،  تتھ  صورتس  اندر  چُھ  اللہ  تعالیٰ  بے  شک  سٮ۪ٹھاہ  مغفرت  کروُن۔"
  },
  {
    "verse_id": 6,
    "translation": "بیٚیہِ  یِم  لوٗکھ  ہانٛژھ  لاگن  پننین  منکوحہ  زنانن  بدکٲری  ہٕنز  توپتہٕ  آسنکھ  نہٕ  تتھ  پٮ۪ٹھ  ژور  گواہ  کینٛہہ  تہِ،  پس  چھےٚ  تِمَو  اندرٕہ  پرتھ  أکۍ  سٕنز  گوٲہی  یٔہے  کہ  سُہ  دَپہِ  ژورِہ  پھِرِ  خداے  سُنٛد  قسم  ہٲوِتھ  کہ  بے  شک  سُہ  چھُ  پننِس  دعویٰ  ہس  اندر  پٔزِیور۔"
  },
  {
    "verse_id": 7,
    "translation": "بیٚیہِ  وَنہِ  پوٗنژمہِ  لٹہِ  بے  شک  چھےٚ  تس  پٮ۪ٹھ  خداے  سٕنز  لعنت  ہرگاہ  سُہ  اَپُز  ونہٕ  وُنیو  اندرٕہ  چھُ۔"
  },
  {
    "verse_id": 8,
    "translation": "بیٚیہِ  سپدِ  تس  زنانہِ  نِشہِ  یس  ہانٛژھ  آسہِ  آمٕژ  لاگنہٕ  عذاب  یعنی  سزاہِ  حبس،  یا  حدِ  زنا  دوٗر  ییٚلہِ  سۅ  ژورِ  پھِرِ  قسم  ہٲوِتھ  گوٲہی  دِیہِ  کہ  یہِ  مرد  چھُ  یقیناً  اَپُزونان۔"
  },
  {
    "verse_id": 9,
    "translation": "بیٚیہِ  وَنہِ  سۅ  زنانہٕ  پوٗنژمہِ  لٹہِ  کہ  بے  شک  چھُ  غضبِ  خدا  تس  پٮ۪ٹھ  ہرگاہ  یہِ  مرد  پوٚزونان  چھُ۔  اَمہِ  طریقہٕ  ونناونس  چھِ  ونان  لِعان۔  یہِ  لِعان  چھُ  سپدان  تتھ  صورتس  اندر  کہ  خاوند  لاگہِ  تہمت  پننہِ  زنانہِ  زناہٕچ۔  بچس  متعلق  ونیٚس  یہِ  چھُے  نہٕ  میون۔  پننہِ  منکوحہ  زنانہِ  تہمتِ  زنا  لاگنہٕ  سٍتۍیِن  خاوندس  نِشہِ  ژور  گواہ  منگنہٕ۔  ہرگاہ  تٔمۍ  ژور  گواہ  پیش  کٔرۍ  تیٚلہِ  یِیہِ  زنانہِ  پٮ۪ٹھ  حدِ  زنا  جری  کرنہٕ۔  اگر  ژور  گواہ  ہیٚکۍ  نہٕ  تٔمۍ  پیش  کٔرِتھ  تیٚلہِ  یِیہِ  وَننہٕ  تس  ژٕہ  کر  یِم  الفاظ  بیان۔  ہرگاہ  تٔمۍ  یِم  الفاظ  بیان  کٔرۍنہٕ  تیٚلہِ  یِیہِ  سُہ  قٲد  کرنہٕ،  تس  یِیہِ  وَننہٕ  یا  کرژٕہ  پننِس  اَپزِیور  آسنس  اقرار  نَتہٕ  وَن  یِم  الفاظ۔  ہرگاہ  تٔمۍ  پننِس  اَپزیور  آسنس  اقرار  کوٚر  تیٚلہِ  یِیہِ  تس  حدِ  قذف  دِنہٕ۔  ہرگاہ  تٔمۍ  یِم  الفاظ  ؤنۍ  تیٚلہِ  یِن  زنانہِ  نِشہِ  تہِ  دوٚیِمہِ  قسمٕکۍ  الفاظ  ونناونہٕ۔  ہرگاہ  سۅ  یِم  الفاظ  وَننہِ  نِشہِ  انکار  کرِ  تیٚلہِ  یِیہِ  سۅ  قٲد  کرنہٕ،  تس  پٮ۪ٹھ  یِیہِ  جبر  کرنہٕ  کہ  یا  کر  ژٕہ  مردس  تصدیق  یا  وَن  یِم  الفاظ۔  ہرگاہ  تمہِ  مردس  تصدیق  کوٚر،  تس  یِیہِ  تیٚلہِ  حدِ  زنا  دِنہٕ۔  ہرگاہ  سۅ  یِم  الفاظ  وننس  پٮ۪ٹھ  رٲضۍ  سپٕز  تیٚلہِ  یِن  تِم  الفاظ  تسٕندِ  چانٹہِ  ونناونہٕ۔  ییٚلہِ  مردن  تہِ  ؤنۍ  یِم  الفاظ  یِم  تس  وَنٕنۍ  آسن،  زنانہِ  تہِ  ؤنۍ  تِم  الفاظ  یِم  تس  ونٕنۍ  آسن،  یِمن  دۅن  منٛز  سَپُد  لِعان  واقع،  تِہُند  نکاح  ژِھیوٚن۔  أمِس  مردس  چھُنہٕ  جٲیز  أمِس  زنانہِ  سٍتۍ  صحبت  کرٕنۍ  یا  تھپھ  کرٕنۍ۔  یِم  سٲری  چیز  سپٕدۍ  أمِس  پٮ۪ٹھ  حرام،  توپتہٕ  ہرگاہ  أمِس  زنانہِ  طلاق  دِیہِ،  تہِ  گوٚو  جان،  ورنہٕ  کرِ  قٲضۍ  یِمن  دۅن  منٛز  تفریق  یعنی  جدٲیی  ہُنٛد  حکم۔  اَمہِ  جدٲیی  ہُنٛد  حکم  چھُ  طلاقِ  باین۔  أمِس  مردس  چھُنہٕ  أمِس  زنانہِ  سٍتۍ  زانٛہہ  نکاح  کرُن  جٲیز  مگرے  وَنہِ  مرد  کہ  مےٚ  ووٚن  اَپُز  تیٚلہِ  یِیہِ  أمِس  مردس  حدقذف  دِنہٕ۔  تَمہِ  پتہٕ  چھُ  تِمن  دۅن  نکاح  کرُن  جٲیز۔"
  },
  {
    "verse_id": 10,
    "translation": "بیٚیہِ  ہرگاہ  نہٕ  تۅہیہِ  پٮ۪ٹھ  خداے  سُند  فضل  آسِہا،  سُہ  نٔنِراوِہا  حقیقت  حال۔  تٔمۍ  کٔر  پننہِ  فضل  و  رحمت  سٍتۍ  تۅہیہِ  پردٕہ  پوشی۔  پٔزِپٲٹھۍ  اللہ  تعالیٰ  چھُ  سٮ۪ٹھاہ  توبہٕ  قبول  کروُن،  سٮ۪ٹھاہ  حکمت  وول۔"
  },
  {
    "verse_id": 11,
    "translation": "پٔزِپٲٹھۍ  یِم  لوٗکھ  نیوٗلُے  اَپُز  ہیٚتھ  آے  یعنی  ہانژھ  لٲجِکھ  پاکہ  سٕندِس  پاک  وجودس،  حضرت  اُمُ  المومنین  عایشہ  صدیقہ  ہس  رضی  اللہ  عنہا۔  تِم  لوٗکھ  تہ  چھِ  تۅہی  اندرٕہ  اَکھ  جماعتھاہ  یِمن  ہُنٛد  تعدا  کُم  ژور  اوس،  تِمو  اندرٕہ  اوس  اَکھ  موٗلی  شریر،  باقی  ٲسۍ  تٔمۍ  سٕندۍ  تٲبع۔  اَمہِ  قسُک  خلاصہ  چھُ  یی  زِ  نبی  کریم  صلی  اللہ  علیہ  وسلم  ییٚلہِ  جنگِ  بنی  مصطلقہ  نِشہِ  واپس  آے  یُس  جنگ  شےٚ﴿6﴾  ہجری  یس  منٛز  سَپُدمُت  چھُ،  حضرت  ام  المومنین  عایشہ  صدیقہ  رضی  اللہ  تعالیٰ  عنہا  تہِ  ٲس  اَتھ  سفرس  منٛز  نبی  کریم  صلی  اللہ  علیہ  و سلمن  سٍتۍ۔  سۅ  ٲس  الگ  أکِس  اوٗنٹس  پٮ۪ٹھ  سوار۔  أمِس  اوٗنٹس  پٮ۪ٹھ  اوس  عِماری  یعنی  ہودج  یِوان  تھاونہٕ۔  تتھ  عماری  سۍ  پردٕہ  یِوان  تراونہٕ،  توپتہٕ  ٲس  تشریف  تھاوان  تتھ  منٛز  حضرت  ام  المومنین۔  اَمہِ  پتہٕ  ٲسۍ  اوٗنٹہٕ  وٲلۍ  یِوان  تہِ  یہِ  عماری  تُلان  توپتہٕ  اوٗنٹس  پٮ۪ٹھ  تھٲوِتھ  کَسان۔  اَکہِ  دۅہ  اوس  قافلہ  أکِس  مقامس  پٮ۪ٹھ  ٹھٔہرِتھ۔  قافلہ  کہ  روانگی  برونٹھ  پہن  پیٚیہِ  حضرت  ام  المومنینن  قضاے  حاجتٕچ  ضرورت۔  تِم  درایہِ  عماری  منٛز  ہنا  دوٗر  پہن  قضاے  حاجت  کرنہٕ  خٲطرٕ۔  اتفاق  سَپد  تَتہِ  کہ  تِہٕنزِ  ہَٹہِ  چہ  مالہِ  ژِھیوٚن  پَن  تہٕ  سۅ  آیہِ  چھٔکراونہٕ۔  یِمَو  ہیٚتۍ  تمِکۍ  دانہٕ  سۅمبراوُنۍ۔  اَتھ  سٍتۍ  لوٚگ  تِمن  وقت  توپتہٕ  ییٚلہِ  تِم  واپس  آے  قافلہٕ  اوس  درٛامُت۔  اَمہِ  جایہِ  نِشہِ  خبر  کوٚت  ووتمُت۔  اوٗنٹہٕ  وٲلۍ  ٲسۍ  آمٕتۍ،  تِمَو  ٲس  یِہٕنز  عماری  تُجمٕژ  ییٚمہِ  خیالہٕ  کہ  ام  المومنین  آسن  اَتھ  منٛز  کیازِ  تِہُند  سِن  اوس  تِمن  دۅہن  کمٕے  بیٚیہِ  اوس  تِہُند  جسم  تہِ  لوٚتُے۔  بدن  اوس  نحیف،  اوٗنٹہٕ  والیٚن  اوس  نہٕ  تِہُند  گۅبیٚر  زیادٕہ  کینٛہہ  لگان۔  چنانچہ  تِمو  تُل  تِہُند  ہودج  یہِ  خیال  کٔرِتھ  کہ  یِم  آسن  اَتھ  منٛز،  توپتہٕ  تھووُکھ  أہٕندِس  اوٗنٹس  پٮ۪ٹھ  بند  کٔرِتھ۔  حضرت  ام  المومنینن  ییٚلہِ  وُچھ  قافلہٕ  درامُت،  تِم  روٗدۍ  راتس  أتھۍ  جایہِ،  تِمَو  دوٚپ  ییٚلہِ  تِم  کُنہِ  جایہِ  وٲتِتھ  مےٚ  لبن  نہٕ  خۅد  بخود  مےٚ  ژھانڈان  ژھانڈان  واپس  یَتھ  جایہِ،  لہٰذا  پَزِ  یَتھ  جایہِ  قرار  کرُن۔  کینٛہہ  کالاہ  گٔژِھتھ  کھٔژ  یِمن  نِندٕر  توپتہٕ  شوٚنگۍ  یِم  أتِتھٕے۔  حضرت  صفوان  بن  معطل  صحابو صٲبو  اندرٕہ  اَکھ  صاحباہ،  تِم  ٲسۍ  قافلس  پتہٕ  پتہٕ  پکان۔  کیازِ  قافلس  ما  آسِہے  کانٛہہ  چیزاہ  ؤسۍ  پیوٚمُت،  تِم  ٲسۍ  سُہ  چیز  تُلان۔  تِم  ییٚلہِ  اَتھ  جایہِ  وٲتۍ  ییٚتہِ  نس  ام  المومنین  شوٚنگِتھ  ٲس،  تِمن  آو  بوزنہٕ  اَکھ  انساناہ  شوٚنگِتھ،  نزدیک  ییٚلہِ  وٲتۍ  أہندِس  بُتھِس  پٮ۪ٹھ  پیٚیکھ  نظر،  یِمَو  پرزٕنٲو  توپتہٕ  پوٚر  تِمَو  اِنا  للہ  واِنا  اِلیہ  راجعُونَ۔  یہِ  پرنہٕ  سٍتۍ  گٔیہِ  تِم  ہُشیار۔  وُچھُکھ  صفوان  بن  معطل۔  سرِمبارکس  پٮ۪ٹھ  ترووُکھ  رِداے  مبارک۔  یہِ  صفوان  بن  معطل  زانِہا  تِمن  پردُک  حکم  نٲزل  سپدنہٕ  برونٹھ۔  چنانچہ  تِمَو  کوٚرپیش  پَنُن  اوٗنٹ۔  عرض  کوٚرہکھ  توٚہۍ  سپدِو  حض  اَتھ  پٮ۪ٹھ  سوار۔  إہِ  پتہٕ  اوٚن  تِمَو  پَنُن  اوٗنٹ،  سُہ  بیہنووُکھ  ام  المومنین  برونٹھ  کنہِ،  تِمہٕ  سپٕز  تتھ  پٮ۪ٹھ  سوار  پردٕہ  کٔرِتھ۔  اوٗنٹہٕ  سٕنز  رَز  رٔٹ  صفوان  بن  معلن  اَتھس  منٛز،  توپتہٕ  ہیوٚتُکھ  برونٹھ  برونٹھ  پَکُن  یوٚت  تانۍ  قافلس  نِشہِ  وٲتۍ۔  عبد  اللہ  بن  ابی  یُس  منافق  خبیث،  دشمن  رسولِ  کریم  صلی  اللہ  علیہ  وسلم  اوس،  تِمن  لٔج  یہِ  کتھاہ  اَتھس  منٛز،  تٔمۍ  ہیوٚت  وٲہی  تبٲہی  وورُن۔  بعض  سیدین  سادن  مسلمانن  پٮ۪ٹھ  تہِ  سَپُد  رٔمۍ  سٕندِ  وورنُک  اثر۔  تِمَو  تہِ  ہیوٚت  اَمُیک  تذکرہ  کرُن  مثلاً  حضرت  مسطح  تہٕ  حضرت  حسان  مردَو  اندرٕہ۔  حضرت  حمنہ  زنانو  اندرٕہ،  حضرت  ام  المومنین  رضی  اللہ  عنہا  بیٚیہِ  سارِنٕے  مسلمان  صحاب  صٲبن،  بیٚیہِ  خۅد  بذات  رسول  کریم  صلی  اللہ  علیہ  وسلمن  سَپُد  اَمُیک  سخت  صدمہ۔  أکِس  ریٚتس  تانۍ  روٗد  یہِ  قصہٕ  یِتھے  پٲٹھۍ۔  اکہِ  ریٚتہٕ  پتہٕ  سپٕدۍ  یِم  آیات  کریمہ  ام  المومنین  سٕندِس  براتس  اندر  نٲزل۔  اے  مسلمانو،  یُتھنہٕ  یہِ  اَپُز  واقعہ  توٚہۍ  زٲنِو  پننہِ  خٲرٕ  یچھ  تہٕ  ناکارٕہ  بلکہ  چھُ  یہِ  تُہٕندِ  خٲطرٕ  رُت  تہٕ  بہتر  بااعتبارِ  انجام،  تُہٕندِ  خٲطرٕ  چھُنہٕ  یتھ  اندر  کانٛہہ  ضریٚر  البتہ  اَمُیک  چرچہ  کروُنیٚن  چھُ  ضرور  اَمُیک  ضریٚر۔  أکِس  چھُ  تیوٗت  گناہ  یوٗت  تٔمۍ  اَتھ  اَپزِس  منٛز  حصہٕ  نیوٗمُت  چھُ،  زیٚوِ  سٍتۍیہِ  قصہٕ  مشہور  کرن  والیٚن  چھُ  زیادے  گناہ۔  بوزن  والیٚن  دِلہٕ  سٍتۍ  بدگمٲنی  کرن  والیٚن  پننہِ  پننہِ  مقدار  موجوب  پرتھ  أکِس  اَمُیک  گناہ۔  بیٚیہِ  ییٚمۍ  شخصن  اَتھ  منٛز  بوٚڈ  حصہ  ہیوٚت،  تِہِندِ  خٲطرٕ  چھُ  بوٚڈ  عذاب  سُہ  گوٚو  منافقن  ہُنٛد  زِیُٹھ  عبداللہ  بن  ابی،  ییٚمۍ  یہِ  اَپٕز  خبر  پھٔہلٲو،  تتھ  اندر  سخت  کوشش  کٔر،  تِہِندِ  خٲرٕ  چھُ  سزا  نارِ  جہنم۔"
  },
  {
    "verse_id": 12,
    "translation": "تۅہیہِ  ییٚلہِ  یہِ  خبر  بوزٲیوٕہ  باایمان  مردو  تہٕ  باایمان  زنانو،  کونہٕ  نِیوٗ  پانہٕ  وٲنۍ  پننہِ  حقہٕ  رُت  گُمان  بیٚیہِ  کونہٕ  دپیوو  یہِ  چھُ  صریح  تہٕ  نوٚن  اَپُز۔"
  },
  {
    "verse_id": 13,
    "translation": "بیٚیہِ  کونہٕ  آے  تِم  ہانژھ  لاگوُنۍ  ژور  گواہ  ہیتھ  یُس  اثبات  زنا  خٲطرٕ  شر  چھُ۔  پس  ییٚلہِ  نہٕ  تِم  ژور  گواہ  ہیتھ  آے۔  لھٰذا  چھِ  تِمے  شریعت  کہ  قٲعدٕہ  موجوب  خدایس  نِشہِ  اَپزِیٲرۍ۔"
  },
  {
    "verse_id": 14,
    "translation": "بیٚیہِ  ہرگاہ  نے  خداےسُند  فضل  تہٕ  رحمت  تۅہیہِ  پٮ۪ٹھ  دنیاہس  تہٕ  ٲخرتس  منٛز  آسِہا،  اے  حسان،  اے  مِسطح،  اے  حمنہ۔  تۅہیہِ  رَٹہِ  ہا  ضرور  اَتھ  کامہِ  منٛز  اَژنہٕ  خٲطرٕ،  اَتھ  منٛز  شمولیت  کرنہٕ  خٲطرٕ  بوٚڈ  عذاب۔"
  },
  {
    "verse_id": 15,
    "translation": "ییٚلہِ  توٚہۍ  اَکھ  أکِس  ونان  ٲسِو  پننیو  زیٚوَو  سٍتۍ،  تی  اوس  تُہٕندیو  چانٹیو  نیران  ییٚمِچ  نہٕ  تۅہیہِ  خبرٕے  ٲس،  بیٚیہِ  ٲسِو  توٚہۍ  زانان  سہلٕے  کتھاہ  لۅکٹُے  معاملاہ،  حالانکہ  سُہ  چھُ  خدایس  نِشہِ  سٮ۪ٹھاہ  بوٚڈ  چیز  یعنی  گناہ  کبیرہ۔  کیازِ  پاک  زنانہِ  تہمت  لاگٕنۍ،  یہِ  چھُ  گناہِ  کبیرہ،  وۅنۍ  لاگٕنۍ  تہمت  نبی  کریم  سٕنزِ  محترم  گرواجنہِ،  یہِ  کوتاہ  گناہ  چھُ۔  تَمہِ  علاوٕہ  سَپُد  یہِ  سببِ  اذیت  نبی  کریم  صلی  اللہ  علیہ  و سلم،  لہٰذا  واریاہ  بیٚیہِ  چیز  سپٕدۍ  گناہن  ہُنٛد  بٲعث۔"
  },
  {
    "verse_id": 16,
    "translation": "ییٚمہِ  ساعتہٕ  تۅہیہِ  یہِ  بوٗزِو  گۅڈنی،  تمی  ساعتہٕ  کونہٕ  ونیوو  تۅہیہِ  کہ  اَسہِ  پَزِ  نہٕ  یِژھ  کتھے  کرٕنۍ۔  خدا  ونداہ  ژٕہ  چھُکھ  منُزہ  تہٕ  پاک۔  یہِ  واقعہ  چھُ  بالکل  اَپُز  تہٕ  سٮ۪ٹھاہ  بوٚڈ  بہتان۔"
  },
  {
    "verse_id": 17,
    "translation": "اللہ  تعالیٰ  چھُ  تۅہیہِ  نصیحت  کران  یُتھنہٕ  دوبارٕہ  یِژٕھہ  کتھہٕ  ٲسِو  کران،  چھِوہے  توٚہۍ  باایمان۔"
  },
  {
    "verse_id": 18,
    "translation": "بیٚیہِ  چھُ  اللہ  تعالیٰ  تۅہیہِ  ویٚژھنٲوِتھ  احکام  بیان  کران،  بیٚیہِ  چھُ  اللہ  تعالیٰ  سورُے  بوزوُن  سٮ۪ٹھاہ  حکمت  وول۔"
  },
  {
    "verse_id": 19,
    "translation": "پٔزِپٲٹھۍ  یِم  لوٗکھ  یِم  واضح  آیات  نٲزل  سپدنہٕ  پتہٕ  تہِ  خوٲہش  چھِ  تھاوان  کہ  یچھ  کتھہٕ  گژٕھہ  پٔھہلنہِ  تہٕ  شایع  سپدنہِ  مسلمانن  اندر،  تِہِندِ  خٲطرٕ  چھُ  دنیاہس  اندر  تہٕ  ٲخرتس  اندر  دود  تہٕ  دگ  تُلہٕ  وُن  عذاب۔  بیٚیہِ  چھُ  اللہ  تعالیٰ  سورُے  زانہٕ  وُن،  توٚہۍ  چھِو  نہٕ  زانان۔"
  },
  {
    "verse_id": 20,
    "translation": "بیٚیہِ  نے  خداے  سُند  فضل  تہٕ  رحمت  تۅہیہِ  پٮ۪ٹھ  آسِہا،  بیٚیہِ  نے  اللہ  تعالیٰ  مہربان  تہٕ  رحمت  وول  آسِہا،  توٚہۍ  بٔچ  ہِو  نہٕ  تِہِندِ  عذابہٕ  نِشہِ۔"
  },
  {
    "verse_id": 21,
    "translation": "اے  باایمانو  مَہ  پٔکِو  شیان  سٕنزِ  وَتہِ  قدم  بقدم  تس  پتہٕ  پتہٕ،  کیازِ  یُس  شیان  سٕنزِ  وتہِ  پکہِ  تس  پتہٕ  پتہٕ  قدم  بقدم،  شیان  چھُ  پٔزِپٲٹھۍ  پرتھ  کٲنسہِ  یچھ  کامین  تہٕ  بے  حیٲیی  ہُنٛد  اَمر  کران  ییٚمہِ  سٍتۍ  شخص  تباہ  تہٕ  برباد  گژھان  چھُ،  بیٚیہِ  ہرگاہ  نے  خداے  سُند  فضل  تہٕ  رحمت  تۅہیہِ  پٮ۪ٹھ  آسہِ  ہا،  تۅہیہِ  اندرٕہ  سپدِہا  نہٕ  کانٛہہ  اَکھاہ  زانٛہہ  تہِ  پاک  تہٕ  صاف  گناہو  نِشہِ،  لیکن  اللہ  تعالیٰ  چھُ  توبُک  توفیق  دِتھ  پاک  و  صاف  کران  یَس  ییٚژِھہ  تس،  اللہ  تعالیٰ  چھُ  سورُے  بوزوُن  سورُے  زانہٕ  وُن۔"
  },
  {
    "verse_id": 22,
    "translation": "بیٚیہِ  مَہ  ہٲوِن  قسم  تۅہیہِ  اندرٕہ  دینی  فضیلت  وٲلۍ  تہٕ  دنیٲوی  وسعت  وٲلۍ،  تِم  کیا  آسن  نہٕ  مال  پَنُں  دِوان  ٲشناون  تہٕ  مسکینن  بیٚیہِ  مہاجرن  یِمَو  خداے  سٕنزِ  وَتہِ  اندر  ہجرت  کٔرمٕژ  آسہِ۔  اَمہِ  اندرٕہ  چھُ  مُراد  حضرت  ابو  بکر  صدیقس  ترغیب  دُین  کہ  تِم  یُس  امداد  پننِس  ٲشناو  حضرت  مُسحطس  دِوان  چھِ  سُہ  تھٲوِن  جٲری،  اَمہِ  قصورٕ  مۅکھہٕ  مَہ  کٔرِن  سُہ  بند،  تٔمِس  کٔرِن  قصور  معاف۔  تُہُند  گژِھہ  معاف  کرُن،  درگُزر  کرُن  تِہُند  قصور،  کیا  توٚہۍ  چھِو  نا  پسند  کران  کہ  اللہ  تعالیٰ  کیا  کرِ  تُہٕندین  گناہن  مغفرت،  تیٚلہِ  ٲسِو  توٚہۍ  تہِ  بیٚیَن  ہُنٛد  قصور  معاف  کران۔  اللہ  تعالیٰ  چھُ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 23,
    "translation": "پٔزِپٲٹھۍ  یِم  بدکٲری  ہٕنز  ہانژھ  لاگن  پاک  تہٕ  بے  خبر  باایمان  زنانن  تِمن  یِیہِ  لعنت  کرنہٕ  دنیاہس  تہٕ  ٲخرتس  اندر  بیٚیہِ  چھُ  تِہِندِ  خٲطرٕ  بوٚڈ  عذاب۔"
  },
  {
    "verse_id": 24,
    "translation": "تتھ  بٔڈِس  عذابس  گژھن  گرفتار  تَمہِ  دۅہ  ییٚمہِ  دۅہ  گوٲہی  دِن  تِمن  خلاف  زیٚوٕہ  تِہِنزٕ  بیٚیہِ  اَتھہٕ  تِہِندۍ  بیٚیہِ  کھۅر  تِہِندۍ  تِمن  سارِنٕے  کامین  ہٕنز  یِم  تِم  لوٗکھ  کران  ٲسۍ۔"
  },
  {
    "verse_id": 25,
    "translation": "تَمی  دۅہ  ہیٚیہِ  اللہ  تعالیٰ  تِمن  واجبی  بدلہٕ،  بیٚیہِ  زانن  تِم  تمی  دۅہ  کہ  بے  شک  اللہ  تعالیٰ  چھُ  پوٚز  فٲصلہٕ  کروُن،  پوٚز  پٔزراوٕوُن،  پرتھ  کتھہِ  ہٕنز  حقیقت  نٔنِراوٕوُن۔"
  },
  {
    "verse_id": 26,
    "translation": "ناپاک  زنانہٕ  چھےٚ  ناپاک  مردن  ہٕندِ  خٲطرٕہ،  ناپاک  مرد  چھِ  ناپاک  زنانن  ہٕندِ  خٲطرٕہ،  پاک  زنانہٕ  چھےٚ  پاک  مردن  ہٕندِ  خٲطرٕہ،  پاک  مرد  چھِ  پاک  زنانن  ہٕندِ  خٲطرٕہ۔  تِم  پاک  مرد  تہٕ  پاک  زنانہٕ  چھےٚ  بالکل  بری  تِمَو  کتھو  نِشہِ  یِمہٕ  کتھہٕ  لوٗکھ  ونن،  تِہِندِ  خٲطرٕ  چھُ  بوٚڈ  مغفرت  بیٚیہِ  عزتُک  رزق۔"
  },
  {
    "verse_id": 27,
    "translation": "اے  باایمانو،  مَہ  ٲسِو  اَژان  کُنہِ  گرس  منٛز  پننیو  گرو  ورٲے  یوٚت  تانۍ  نہٕ  گۅڈٕ  اجازت  ٲسِو  ہیٚوان،  بیٚیہِ  یوٚت  تانۍ  نہٕ  سلام  ٲسِو  کران  گرٕ  والیٚن  پٮ۪ٹھ۔  یہِ  چھُ  تُہٕندِ  حقہٕ  سٮ۪ٹھاہ  رُت  یُتھ  توٚہۍ  ژیٚتس  تھٲوِو۔  "
  },
  {
    "verse_id": 28,
    "translation": "ہرگاہ  نے  توٚہۍ  گرن  اندر  کانٛہہ  شخصاہ  لٔبیوٗن  توتہِ  مَہ  ٲسِو  توٚہۍ  تِمن  گرن  منٛز  اژان،  یوٚت  تانۍ  نہٕ  تۅہیہِ  اجازت  آسہِ  یِوان  دِنہٕ۔  بیٚیہِ  ہرگاہ  تۅہیہِ  وَننہٕ  آسہِ  یِوان  وُنۍ  کیٚنس  چھُنہٕ  موقعہ  ملاقاتُک،  واپس  گٔژِھو  تیٚلہِ  گژِھہ  واپس  گژُھن،  تی  چھُ  تُہٕندِ  خٲطرٕ  زیادٕہ  صفٲیی  ہُنٛد  بٲعث۔  اللہ  تعالیٰ  چھُ  تہِ  سورُے  زانان  یہِ  توٚہۍ  کران  چھِو۔  اگر  خلافِ  حکم  کانٛہہ  کٲماہ  کٔرِو  تتھ  پٮ۪ٹھ  کھیٚیِو  سزا۔"
  },
  {
    "verse_id": 29,
    "translation": "تۅہیہِ  چھُنہٕ  کانٛہہ  گناہ  ہرگاہ  توٚہۍ  أژِو  تِمن  گرن  اندر  یِمن  منٛز  نہٕ  لوٗکھ  عیال  ہیتھ  بسان  آسن،  تِمن  منٛز  آسہِ  تُہُند  کانٛہہ  سامانہٕ،  سُہ  گوٚو  مسجد،  مدرسہ،  سراے،  ہوٹل  ہیوٗ،  یِتھیٚن  مکانن  اندر  بلااجازت  اَژنس  چھُنہٕ  کانٛہہ  حرج۔  اللہ  تعالیٰ  چھُ  زانان  تہِ  سورُے  یہِ  توٚہۍ  نٔنِراوان  چھِو  بیٚیہِ  یہِ  کھٔٹِتھ  تھاوان  چھِو،  پرتھ  حالس  منٛز  گژِھہ  کھۅژُن  خدایس۔"
  },
  {
    "verse_id": 30,
    "translation": "فرمٲوِو  توٚہۍ  یارسول  اللہؐ  باایمان  مردن،  تِم  ؤٹِن  أچھ  پننہِ  وۅپر  زنانن  کُن  نظر  دِنہٕ  نِشہِ،  بیٚیہِ  کٔرِن  رٲچھ  سترٕ  چن  جاین  پننین  وۅپر  زنانن،  غٲر  منکوحن  سٍتۍ  یا  لۅکٹین  سٍتۍ  بدکٲری  کرنہٕ  نِشہِ،  تی  چھُ  زیادٕہ  مفید  تِہِندِ  خٲطرٕ۔  پٔزِپٲٹھۍ  اللہ  تعالیٰ  ہس  چھےٚ  خبر  تَمہِ  سارِچی  یہِ  تِم  کران  چھِ،  سُھ  دِیَو  یِژھن  یچھ  کامین  پٮ۪ٹھ  سزا۔"
  },
  {
    "verse_id": 31,
    "translation": "بیٚیہِ  فرمٲوِو  باایمان  زنانن  کہ  تِمہٕ  تہِ  ؤٹِن  أچھ  پننہِ  وۅپر  مردن  کُن  نظر  دِنہٕ  نِشہِ  بیٚیہِ  کٔرِن  رٲچھ  پننین  سترٕ  چن  جاین  بدکاری  نِشہِ،  بیٚیہِ  مَہ  نٔنِرٲوِن  تِمہٕ  پننہِ  زینت  چہ  جایہِ  مگرے  تِمے  جایہِ  یِمَو  اندرٕہ  نیٚبر  کُن  آسن،  مجبوٗری  آسہِ  تِمہٕ  جایہِ  نٔنِراونہِ،  سُہ  گوٚو  بُتھ،  اَتھہٕ  زٕہ  تہٕ  کھۅر  زٕہ۔  بیٚیہِ  کٔرِن  تِمہٕ  کلہٕ  تہٕ  سینہٕ  پوٗشیدٕہ  تھاونٕچ  سٮ۪ٹھاہ  کوشش۔  تتھ  سلسلس  منٛز  چھُ  لٲزم  تِمن  کہ  پوٗژ  تہٕ  سرژادر  ترٲوِن  تِمہٕ  پننین  نالن  تہٕ  گریبانن  پٮ۪ٹھ  ییٚمہِ  سٍتۍ  ۂٹِس  تہٕ  نالس  آسہِ  سترسپدان،  بیٚیہِ  مَہ  نٔنِرٲوِن  گہنہٕ  چہ  جایہِ  پننہِ  مگر  پننین  خاندارن  نِشہِ،  یا  پننین  مالیٚن  نِشہِ،  یا  خاندارن  ہٕندیٚن  مالیٚن  نِشہِ  یعنی  ہیہرٕ  ﴿بابن﴾  نِشہِ،  یا  پننین  نیچِویٚن  نِشہِ،  یا  خاندارن  ہٕندیٚن  نیچویٚن  نِشہِ  یعنی  وۅرٕ  نیچویٚن  نِشہِ،  یا  پننین  باین  نِشہِ،  یا  باپپہٕ  تھٕرن  نِشہِ،  یا  بینتھٕرن  نِشہِ،  یا  پننین  زنانن  نِشہِ  یعنی  یِمہٕ  مسلمان  زنانہٕ  یِوان  گژھان  آسن  بشرطیکہ  بد  چلن  آسن  نہٕ۔  کٲفر  تہٕ  غٲرمسلم  زنانہٕ  گٔیہِ  وۅپر  مردس  برابر،  تِمن  نِشہِ  تہِ  گژِھہ  ستر  کرُن  یِتھہٕ  پٲٹھۍ  وۅپر  مردس  نِشہِ  ستر  کرنہٕ  یِوان  چھُ،  یا  پننین  کنیزن  نِشہِ،  یِمن  خدمت  گزارن  نِشہِ  یِمن  نہٕ  حاجت  آسہِ  زنانن  ہُنٛد،  مردَو  اندرٕہ،  تِمن  آسن  نہٕ  حواس  بجا  تمی  آسیکھ  نہٕ  زنانن  کُن  رغبت  تہٕ  توجہ،  یا  تِمن  لۅکٹیٚن  نِشہِ  یِم  نہٕ  وُنہِ  وٲقف  آسن  سپٕدۍ  مٕتۍ  زنانن  ہٕندیٚن  پوٗشیدٕہ  معاملاتن  پٮ۪ٹھ،  یعنی  نابالغ  تہٕ  لۅکٕٹۍ  یِمن  سارِنٕے  نِشہِ  چھُ  جٲیز  بُتھ  تہٕ  اَتھہٕ  کھۅر  نٔنِراوُنۍ،  خاوندس  نِشہِ  گژِھہ  نہٕ  بدنُخ  کانٛہہ  حصہٕ  پوٗشیدٕھ  تھاوُن  اگرچہ  خاص  جاے  وُچھِنۍ  چھےٚ  خلاف  ادب،  بیٚیہِ  گژِھہ  زنانن  ہُنٛد  پردُک  یوٗت  خیال  تھاوُن  کہ  پکان  پکان  گژھن  نہٕ  کھۅر  زورٕہ  تراوِنہِ  یُتھ  تَمہِ  زیورٕچ  آواز  وۅپر  مردن  ہٕندین  کنن  گژِھہ  یُس  زیور  تِمہٕ  پوٗشیدٕہ  تھاوان  چھےٚ  یعنی  پازیب،  بیٚیہِ  کٔرِو  توبہٕ  توٚہۍ  سٲری  اللہ  تعالیٰ  ہس  کُن  اے  باایمانو  تۅہیہِ  ہے  کینٛہہ  کوتٲہی  آسہِ  گٔمٕژ  احکامن  اندر  یُتھ  توٚہۍ  کامیاب  سَپدِو،  وَرنہٕ  معصیت  چھےٚ  مانع  کامیٲبی  سپدان۔"
  },
  {
    "verse_id": 32,
    "translation": "بیٚیہِ  کٔرِو  نیتھٕر  تِمن  یِم  تۅہیہِ  اندرٕہ  نیتھرٕہ  ورٲے  تہٕ  بے  نکاح  آسن،  اَدٕہ  تِم  مرد  ٲسِتن  یا  زنانہٕ،  بیٚیہِ  یِم  نکاح  کرنس  قابل  آسن  تُہٕندیٚو  غلامو  اندرٕہ  بیٚیہِ  کینیزو  أندرٕہ،  بیٚیہِ  گژِھہ  یاد  تھاوُن  کہ  پننِس  عزیز  یا  پننِس  عزیز  سٕندِس  خاوندٕہ  سُند  فقیر  آسُن  گژِھہ  نہٕ  مانع  سپدُن  تِمن  ہٕندِ  نکاح  نِشہِ،  کیازِ  ہرگاہ  ہے  تِم  فقیر  تہٕ  محتاج  آسن،  اللہ  تعالیٰ  کرِ  تِمن  پننہِ  فضلہٕ  سٍتۍ  مالدار  نکاح  کرنہٕ  پتہٕ  ییٚلہِ  تِمن  اندر  روٗزی  کماونٕچ  قٲبلیت  آسہِ،  اللہ  تعالیٰ  چھُ  وسعت  وول،  سُھ  یس  ییٚژِھہ  تس  کرِ  رزقس  اندر  وسعت،  سُہ  چھُ  سوُرُے  زانہٕ  وُن،  سارِنٕے  ہُنٛڈ  حال  چھُ  تس  معلوم۔"
  },
  {
    "verse_id": 33,
    "translation": "بیٚیہِ  روٗزِن  پاک  دامن  تِم  لوٗکھ  یِم  نہٕ  نیتھٕر  ہیکان  چھِ  تنگ  دستی  ہٕندِ  سببہٕ  کٔرِتھ  یوٚت  تانۍ  اللہ  تعالیٰ  مالدار  کرِ  تِمن  پننہِ  فضلہٕ  سٍتۍ،  بیٚیہِ  یِم  خوٲہش  مند  آسن  مالس  بدل  آزاد  سپدنٕکۍ،  تُہٕندیٚو  غلامو  یا  کنیزو  اندرٕہ  تِم  بنٲوِیوٗکھ  مکٲتب  ہرگاہ  تۅہیہِ  تِمن  منٛز  کُنہِ  خوبی  و  بہتری  ہٕندۍ  آثار  و  علامات  لبنہٕ  یِن۔  بیٚیہِ  ٲسِو  تِمن  امدادکران  خداے  سٕندِ  تمہِ  مالہٕ  منٛزٕ  کینٛہہ  دِوان  یُس  مال  تٔمۍ  تۅہیہِ  عا  کوٚرمُت  چھُو،  بیٚیہِ  مَھ  کٔرِیوٗکھ  مجبور  پننہِ  کنیزٕہ  بدکٲری  پٮ۪ٹھ  ہرگاہ  تِمہٕ  ییٚژھن  تَمہِ  نِشہِ  بَچُن  تہٕ  پاک  و  پٲکیزٕہ  روزُن،  کیا  توٚہۍ  چھِوٕہ  یہِ  یچھ  کٲم  کرنٲوِتھ  ژھانڈان  دنیاچہ  ناپایدار  زندگی  ہُنٛڈ  سامانہٕ۔  بیٚیہِ  یُس  تِمن  یہِ  یچھ  کٲم  کرنس  پٮ۪ٹھ  مجبور  کرِ،  اللہ  تعالیٰ  کرِ  تِمن  مجبوٗر  کرنہٕ  پتہٕ  مغفرت  تہٕ  رحم۔  مجبور  کروُنِس  کرِ  سخت  عذابس  گرفتار۔"
  },
  {
    "verse_id": 34,
    "translation": "پٔزِپٲٹھۍ  بیٚیہِ  کٔرۍ  اَسہِ  نٲزل  تُہٕندِ  ہدایتہٕ  خٲطرٕیتھ  سورہ  شریفس  منٛز  رسول  اللہ  صلی  اللہ  علیہ  و سلمن  ہٕندِ  ذریعہ  تۅہیہِ  کُن  اے  مسلمانو  نٔنۍ  آیات  تہٕ  احکام،  بیٚیہِ  کینٛہہ  مثالہٕ،  مختصر حالات  تِم  لوٗکن  ہٕندۍ  یِم  تۅہیہِ  برونٹھ  گُزریمٕتۍ  چھِ،  بیٚیہِ  بٔڈ  نصیحت  کھۅژوُنین  تہٕ  پرہیزگارن  ہٕندِ  خٲطرٕ۔"
  },
  {
    "verse_id": 35,
    "translation": "اللہ  تعالیٰ  ہٕے  چھُ  نوٗر  ہدایت  کروُن  تِمن  یِم  آسمانن  منٛز  روزوُنۍ  چھِ  بیٚیہِ  یِم  زمینس  منٛز  روزوُنۍ  چھِ  یعنی  آسمان  و  زمینس  منٛز  یِمن  ہدایت  سَپُد  تِمن  سارِنٕے  کوٚر  ہدایت  اللہ  تعالیٰ  نٕے۔  آسمان  و  زمینس  منٛز  چھُ  مُراد  سورُے  عالم۔  پس  یِم  مخلوقات  آسمان  و  زمین  نِشہِ  نیٚبر  چھِ  مثلاً  حٲملانِ  عرش  وغٲرٕہ  تِم  سٲری  سپٕدۍ  اَتھ  منٛز  شٲمل۔  تِہِندِ  نوٗرِ  ہدایتٕچ  عجیب  حالت  چھےٚ  تِژٕھے  کہ  توٚہۍ  زٲنِتَو  اَکھ  طاقچہِ  ہَناہ،  تتھ  پٮ۪ٹھ  چھُ  اَکھ  ژونگاہ،  سُے  ژونگ  چھُ  اَتھ  طاقچس  پٮ۪ٹھ  أکِس  شیشوِس  قندیلس  منٛز،  یہِ  شیشُو  قندیل  چھُ  تِیُتھ  صاف  زَن  سُہ  سِتارہ  چھُ  زوتان۔  سُہ  ژونگ  چھُ  زالنہٕ  یِوان  اَکہِ  مفید  تہٕ  بابرکت  کُلہِ  کہ  تیٖلہٕ  سٍتۍ،  سُہ  کُل  گوٚو  درختِ  زیتون  یُس  نَہ  مشرقس  کُن  چھُ،  نَہ  مغربس  کُن  بلکہ  چھُ  تِژِھہ  جایہِ  ییٚتہِ  نس  تتھ  پٮ۪ٹھ  دوٚہۍ  دۅہس  تاپھ  چھُ  واتان،  یِتھہِ  درختِ  زیتونُک  تیل  چھُ  آسان  زیادٕہ  لطیف  تہٕ  صاف،  تمُیک  تیل  چھُ  زوتان  تہٕ  نپہٕ  نپہٕ  کران،  اگر  چہ  تتھ  متہٕ  یِیہِ  تن  نارٕہ  سٍتۍ  ژٕکھ  دِنہٕ،  ادٕہ  ییٚلہِ  تتھ  نارٕھ  سٍتۍ  ژٕکھ  تہِ  یِیہِ  دِنہٕ،  تیٚلہِ  سپدِ  تمُیک  گاش  دۅگنہٕ،  سُہ  سپدِ  أکِس  نوٗرس  پٮ۪ٹھ  بیاکھ  نوٗر،  اَکھ  اوس  یہِ  تیل  بذاتِ  خۅد  روشن  بیٚیہِ  ییٚلہِ  نارٕہ  سٍتۍ  آس  ژٕکھ  دِنہٕ،  اَمِچ  روشنی  گٔیہِ  تیز،  مثال  گٔیہِ  ختم۔  یِتھے  پٲٹھۍ  ییٚلہِ  اللہ  تعالیٰ  چھُ  باایمان  سٕندِس  دِلس  اندر  ہدایتُک  نوٗر  واتناوان  تٔمِس  چھُ  دۅہ  کھۅتہٕ  دۅہ  قبولِ  حق  خٲطرٕ  دِل  مُژرنہٕ  یِوان۔  پرتھ  وقتہٕ  چھُ  احکامِ  الہٰی  بجا  اَننہٕ  خٲطرٕ  تیار  روزان۔  نوٗرِ  علم  حاصل  سپدنہٕ  پتہٕ  چھُ  أمِس  نوٗرِ  عمل  تہِ  حاصل  سپدان۔  یِمے  زٕہ  نوٗر  ییٚلہِ  جمع  سپٕدۍ،  اَتھ  پٮ۪ٹھ  آو  صادق  نوٗر  علی  النور۔  اللہ  تعالیٰ  چھُ  پننِس  نوٗرِ  ہدایتس  کُن  وَتھ  ہاوان  یَس  یژھان  چھُ  تس۔  یہِ  چھےٚ  بٔڈ  مِنتھ  ہدایت  لبہٕ  وُنین  پٮ۪ٹھ  اللہ  تعالیٰ  سٕندِ  رفہٕ۔  تِہِندی  توفیق  سٍتۍ  بنیاو  تِمن  ہدایت۔  یِتھہٕ  پٲٹھۍ  ہدایتٕچ  یہِ  مثال  اللہ  تعالیٰ  ہن  بیان  فرمٲو،  یِتھے  پٲٹھۍ  چھُ  اللہ  تعالیٰ  لوٗکن  ہٕندِ  ہدایت  خٲطرٕ  مثالہٕ  بیان  کران  یُتھ  لوٗکن  پوٗرٕ  فکرِ  تَرِ۔  اللہ  تعالیٰ  چھُ  پرتھ  چیزاہ  پوٗرٕ  زانہٕ  وُن۔  "
  },
  {
    "verse_id": 36,
    "translation": "یِمن  اللہ  تعالیٰ  ہدایتُک  نوٗر  عطا  کران  چھُ  تِم  چھِ  تٔمۍ  سٕنز  عبادت  کران  تِم  چھِ  تِہٕنز  عبادت  کران  تِمن  گرن  اندر  یِمن  گرن  ہُنٛد  بلند  کرنُک  اندر  تِہِند  نامِ  پاک  کہ  یاد  کرنُک  اللہ  تعالیٰ  ہن  فرموومُت  چھُ،  تِم  گرٕہ  گٔے  مسجدٕہ۔  تِمن  گرن  ہُنٛد  پَزِ  سٮ۪ٹھاہ  تعظیم  و  احترام  کرُن،  توٚت  گژِھہ  نہٕ  اَژُن  بے  غسلن  تہٕ  حیض  واجنین  زنانن  ہُند،  توٚت  گژِھہ  نہٕ  واتناوُن  کانٛہہ  ناپاک  چیز،  تَتہِ  گژِھہ  نہٕ  لاگُن  کُنہِ  قسمُک  شور  تہٕ  کریکہٕ  ناد،  تَتہِ  گژھن  نہٕ  کرنہِ  دُنیٲوی  کتھہٕ۔  بہپٲکی  چھِ  پانژن  وقتن  یاد  کران  تِمن  گرن  اندر  نٮ۪ماز  پرنہٕ  سٍتۍ  صبحس  تہٕ  شامس۔  صُبحس  گٔیہِ  صُبح  نٮ۪ماز  آصالس  اندر  آے  باقی  ژۅر  وقت،  پیٚشِن،  دِگر،  شام  تہٕ  خفتن،  کیازِ  اصل  تہٕ  آصال  چھِ  وَنان  دوپہر  کہ  وقتہٕ  آفتاب  ڈلنہٕ  پتہٕ  سٲرِسٕے  راتس  تانۍ۔  "
  },
  {
    "verse_id": 37,
    "translation": "تِمے  مرد  یِمن  نہٕ  آوُر  چھُ  کران  خداے  سٕندِ  یادٕ  نِشہِ،  نٮ۪ماز  قٲیِم  تھاونہٕ  نِشہِ،  زکوٰۃ  ادا  کرنہٕ  نِشہِ،  کانٛہہ  کاروباراہ،  نہ  کانٛہہ  تجارتاہ۔  اَمہِ  أندرٕہ  چھُ  معلوم  سپدان  کہ  مردن  ہٕنز  گژِھہ  مسجدن  اندر  نٮ۪ماز  پرٕنۍ۔  زنانن  ہٕنز  گژِھہ  نٮ۪ماز  پرٕنۍ  گرنٕے  اندر۔  حدیث  شریفس  نادر  چھُ  آمُت  زنانن  ہٕنز  گری  نٮ۪ماز  پرنس  واریاہ  فضیلت،  تِہِندِ  خٲطرٕ  چھے گرے  مسجدٕہ۔  یِم  لوٗکھ  چھِ  کھۅژان  تَمہِ  دۅہ  کِس  رٹنس  تہٕ  گنڈنس  ییٚمہِ  دۅہ  تَلُک  پٮ۪ٹھ  سپدِ  بعض  لوٗکن  ہٕندین  دِلن  تہٕ  أچھن  دہشت  و  خوف  سٍتۍ۔"
  },
  {
    "verse_id": 38,
    "translation": "انجام  تِمن  لوٗکن  ہُنٛڈ  آسہِ  کہ  اللہ  تعالیٰ  دِیہِ  تِمن  رُت  بدلہٕ  تِہٕنزن  رٕژن  عملن  ہُنٛد  یِمہٕ  عملہٕ  تِمَو  کرِمَژٕہ  آسن،  بیٚیہِ  ہُرراویٚکھ  موٚزوٗرۍ  پننہِ  فضلہٕ  سٍتۍ  اللہ  تعالیٰ  چھُ  دعا  کران  یس  یژھان  چھُ  تس  حسابہٕ  روٚستُے۔  یوٚت  تانۍ  آو  بیان  کرنہٕ  ہدایتُک  تہٕ  اہلِ  ہدایتن  ہُنٛد  حال۔  اَمہِ  پتہٕ  چھُ  اللہ  تعالیٰ  فرماوان  اہلِ  ضلالتن  ہُنٛد  حال  تہٕ  مثال۔  اہلِ  ضلالت  یعنی  کٲفرن  چھِ  زٕہ  قسم،  اَکھ  گٔے  تِم  یِمن  قیامتٕچ  پژھ  چھےٚ،  یِمن  چھُ  جزاہُک  تہٕ  سزاہُک  تہِ  خیال۔  یہِ  مثال  چھےٚ  تِہٕنزی۔"
  },
  {
    "verse_id": 39,
    "translation": "بیٚیہِ  یِم  کٲفر  چھِ  تِہٕنزن  عملن  ہٕنز  مثال  چھےٚ  تَمہِ  سیکہِ  ہٕنز  مثال  یۅسہٕ  أکِس  مٲدانس  منٛز  آسہِ  یُس  تاپہٕ  سٍتۍ  زوتان  چھُ  آسان،  تریشہِ  ہوٚت  چھُ  دوٗرِ  وُچھِتھ  تتھ  سیکہِ  آب  خیال  کران،  توپتہٕ  چھُ  تتھ  کُن  دوران،  تااینکہ  ییٚلہِ  سُہ  تتھ  خیٲلی  آبس  پٮ۪ٹھ  واتان  چھُ،  سُھ  چھُنہٕ  آبس  لبان  کِہِنۍ،  أمِس  چھُ  جسمٲنی  و  روحٲنی  صڈمہٕ  واتان  تہٕ  یہِ  چھُ  أتۍ  تھٕے  تریشہ  تریشہِ  کران  مَران۔  بلکہ  چھُ  یہِ  لبان  خداے  سٕندِس  حکمس  تتھ  جایہِ  یعنی  مرنہٕ  کِس  حکمس۔  پس  چھُ  اللہ  تعالیٰ  أمۍ  سٕنزِ  عمرِ  ہُنٛد  حساب  پوٗرٕ  کران  یعنی  یہِ  چھُ  ختم  سپدان۔  اللہ  تعالیٰ  چھُ  جلد  حساب  مۅکلاوان۔  "
  },
  {
    "verse_id": 40,
    "translation": "دوٚیِمہِ  قسمہٕ  کیٚن  کٲفرن  ہٕںز  مثال  چھےٚ  تِمن  اَنہِ  گٹیٚن  ہٕنز  یِم  سنیٚن  سمندرن  منٛز  آسن،  یِمن  پٮ۪ٹھ  وَلنہٕ  یِیہِ  اَکھ  موج ﴿لہر﴾  تتھ  پٮ۪ٹھ  آسہِ  بیاکھ  موج ﴿لہر﴾  تَمہِ  پٮ۪ٹھہٕ  کنہِ  آسہِ  اوٚبُر  تہِ۔  اَمی  آسن  جمع  گٲمژٕہ  واریاہ  اَنہِ  گٹہٕ  اَکھ  أکِس  پٮ۪ٹھ،  ہرگاہ  اَتھ  حالس  منٛزشخص  تِمن  اَنہِ  گٹن  منٛز  سمندر  کِس  ژٔکِس  تل  پَنُں  اَتھہٕ  نیبر  کڈِ،  سُہ  ہیٚیہِ  وُچھُن  سُہ  ہیٚکہِ  نہٕ  تتھ  پننِس  اَتھس  تہِ  وُچھِتھ،  تیٖژ  آسہِ  اَنہِ  گٹہٕ،  بیٚیہِ  ییٚمِس  نہٕ  اللہ  تعالیٰ  پنُن  نورِ  ہدایت  عطا  کرِ  تس  ہیٚکہِ  نہٕ  بٔنِتھ  کینٛہہ  تہِ  نوٗر  تہٕ  روشنی۔"
  },
  {
    "verse_id": 41,
    "translation": "کیا  ژےٚ  وُچھُتھ  نا،  ژےٚ  سپدُے  نا  معلوم  اے  انسانہِ  کہ  بے  شک  اللہ  تعالیٰ  ہس  چھِ  بپاٲکی  یاد  کران  تِم  سٲری  مخلوق  یِم  آسمانن  تہٕ  زمینن  منٛز  چھِ،  بیٚیہِ  وُڈٕوُنۍ  جانور،  یِم  پننہِ  پکھہٕ  مُژرٲوِتھ  چھِ  وُڈان  تہٕ  پھیران۔  یہِ  چھےٚ  وجود  صانَعِس  پٮ۪ٹھ  عجیب  دلیلاہ  کیازِ  تِمن  جانورن  ہٕندین  جسمن  ہٕندِ  ثقلہ  کہ  واجود  چھِ  تِم  ہواہس  پٮ۪ٹھ  معلق  روٗزِتھ  اورٕہ  یور  پھیران۔  پرتھ  أکِس  تِمَو  جانورو  اندرٕہ  چھےٚ  پنٕنۍ  نٮ۪ماز  تہٕ  دعا،  پنُن  پنُن  تسبیح  تہٕ  وظیفہ  الہامِ  خدایی  سٍتۍ  معلوم۔  باوجودآں  چھِ  کینٛہہ  لوٗکھ  خداے  سٕندِس  توحیدس  انکار  کران۔  اللہ  تعالیٰ  چھُ  پوٗرٕ  زانان  تِم  ساری  چیز  یِم  تِم  کران  چھِ،  سُہ  دِیہِ  تِمن  تتھ  انکارو  اعتراضس  پٮ۪ٹھ  پوٗرٕ  سزا۔"
  },
  {
    "verse_id": 42,
    "translation": "اللہ  تعالیٰ  سٕنزٕے  چھےٚ  بادشاہت  تہٕ  حکومت  آسمانن  تہٕ  زمینن  منز،  اَز  تہِ  بیٚیہِ  برونٹھ  تہِ  سارِنٕے  چھُ  پتو  لاکہ  واتُن  تس  نِشہِ،  سُہ  دِیہِ  سارِنٕے  پننین  کامین  ہٕنز  موٚزوٗرۍ۔"
  },
  {
    "verse_id": 43,
    "translation": "کیا  ژےٚ  چھے  نا  خبر  کہ  بے  شک  اللہ  تعالیٰ  چھُ  پکناوان  اوٚبرس،  توپتہٕ  چھُ  مِلناوان  تتھ  اَکھ  أکِس  سٍتۍ،  واریاہ  ہن  ژرٛٹیٚن  چھُ  کُنُے  کران،  توپتہٕ  چھُ  تتھ  اَکھ  أکِس  پٮ۪ٹھ  تھاوان،  أتی  چھُکھ  ژٕہ  وُچھان  روٗد  نیران  تَمہِ  أندرٕہ۔  بیٚیہِ  چھُ  اللہ  تعالیٰ  والان  اوٚبرٕ  منٛزٕ  تَمہِ  کیو  تِمَو  بڈیٚو  حصو  منٛزٕ  یِم  کۅہ  ہی  چھِ  ڈوٹھ،  توپتہٕ  چھُ  سُہ  ڈوٹھ  تراوان  کٲنسہِ  ہٕندِس  زُوس  پٮ۪ٹھ  یا  زراعتس  پٮ۪ٹھ  یا  باغس  پٮ۪ٹھ  یَس  سُہ  یژھان  چھُ،  کٲنسہِ  چھُ  بچراوان  تَمہِ  ڈۅٹھہٕ  نِشہِ،  تس  شخصہٕ  سُند  زُو،  زراعت  تہٕ  باغ  چھُ  محفوظ  روزان،  یِتہِ  یَسُند  سُہ  یژھان  چھُ۔  تمہِ  اوٚبرٕ  منٛزٕ  چھےٚ  نیران  تِژٕھی  وُزملاہ  کہ  قریب  چھُ  سپدان  تِمن  وُزملن  ہُنٛد  گاش  مانیہ  أچھن  ہٕندِس  گاشس۔  کیاہ  قدرت  وولاہ  چھُ،  آبہٕ  منٛزٕ  چھُ  نارٕہ  وُزملہٕ  کڈان۔"
  },
  {
    "verse_id": 44,
    "translation": "اللہ  تعالیٰ  ہٕے  چھُ  پھِران  تہٕ  بدلاوان  دۅہس  تہٕ  راتس۔  بے  شک  اَتھ  رات  کِس  یِنَس  گژھنس  اندر  چھُ  عبرت  تہٕ  قدرت  چہ  بجہِ  دلیلہٕ  عقلہِ  والین  ہٕندِ  خٲطرٕ۔"
  },
  {
    "verse_id": 45,
    "translation": "بیٚیہِ  اللہ  تعالیٰ  ہن  پٲدٕھ  کوٚرمُت  پرتھ  حرکت  کروُنا  آبہٕ  نِشہِ،  تِمَو  اندرٕہ  چھِ  بعض  یِم  پکان  چھِ  پننہِ  یٔڈ  سٍتۍ،  بیٚیہِ  چھِ  تِمو  اندرٕہ  بعض  یِم  پکان  چھِ  ژورَو  کھۅرو  سٍتۍ۔  اللہ  تعالیٰ  چھُ  پٲدٕہ  کران  یہِ  یژھان  چھُ۔  پٔزِپٲٹھۍ  اللہ  تعالیٰ  چھُ  پرتھ  چیزاہ  پٲدٕہ  کرنس  پٮ۪ٹھ  قدرت  وول۔"
  },
  {
    "verse_id": 46,
    "translation": "پٔزِپٲٹھۍ  اَسہِ  کٔرۍ  نٲزل  تِم  آیات  یِم  سورُے  نٔنِراوٕوُنۍ  چھِ  مگر  اللہ  تعالیٰ  یِمنٕے  یژھان  چھُ  تِمنٕے  چھُ  وتھ  ہاوان  راہِ  راستس  کُن۔"
  },
  {
    "verse_id": 47,
    "translation": "بیٚیہِ  چھِ  ونان  منافق  لوٗکھ  اَسہِ  کٔرپژھ  خدایس  بیٚیہِ  پیغمبرِ  خدایس،  بیٚیہِ  مون  اَسہِ  تِہُند  حکم  دِلہٕ  سٍتۍ  مگر  توپتہٕ  چھےٚ  تِمَو  اندرٕہ  اَکھ  جماعتھاہ  بُتھ  پھِران  روگردٲنی  کران  خدا  و  رسول  سٕندِس  حکمس،  چھِنہٕ  تِم  لوٗکھ  باایمان۔"
  },
  {
    "verse_id": 48,
    "translation": "بیٚیہِ  ییٚلہِ  تِمن  ناد  چھُ  یِوان  دِنہٕ  خدایس  تہٕ  تِہِندِس  پیغمبرس  کُن  یُتھ  تِم  فٲصلہ  کرن  تِمن  منٛز۔  أتی  چھےٚ  اَکھ  جماعتھاہ  تِمَو  اندرٕہ  بُتھ  پھِران  تِہِندِ  حکمہٕ  نِشہِ۔"
  },
  {
    "verse_id": 49,
    "translation": "توپتہٕ  ہرگاہ  فٲصلہٕ  تِہِندِ  حقہٕ  آسِہا  تیٚلہِ  یِہن  نبی  کریم  صلی  اللہ  علیہ  وسلمس  نِشہِ  کٲر  نوٚمرٲوِتھ۔"
  },
  {
    "verse_id": 50,
    "translation": "یِمن  ما  چھےٚ  دِلن  منٛز  کانٛہہ  بیمٲریاہ  کِنہٕ  یِم  چھِ  شک  کران،  کِنہٕ  کھۅژان  چھِ  کہ  خدا  تہٕ  تِہُند  پیغمبر  ماکرِ  بے  انصٲفی،  تِم  کیازِ  کرہن  بے  انصٲفی  بلکہ  چھِ  تِمے  منافق،  سخت  ظٲلم  تہٕ  بے  انصاف۔"
  },
  {
    "verse_id": 51,
    "translation": "باایمانن  ہُنٛد  قول  چھُنہٕ  ییٚمہِ  ساعتہٕ  تِمن  خدایس  تہٕ  تِہِندِس  پیغمبرس  کُن  تِمن  منٛز  فٲصلہٕ  کرنہٕ  خٲطرٕ  ناد  چھُ  یِوان  دِنہٕ  مگر  یی  زِ  تِم  چھِ  ونان  بخوشی  بوٗز  اَسہِ  حکم  تُہُند،  مون  اَسہِ  فٲصلہ  تُہُند۔  تِمے  چھِ  کامیاب  تہٕ  رستگار  سپدٕوُنۍ،  اَسہِ  نِشہِ  چھُ  قٲعدہ  کلیہ  کہ۔"
  },
  {
    "verse_id": 52,
    "translation": "بیٚیہِ  یُس  حکم  مانہِ  خداے  سُنٛد  بیٚیہِ  تِہِندِس  پیغمبر  سُند،  بیٚیہِ  کھۅژِ  خدایس  بیٚیہِ  بچہِ  تِہِندِ  مخالفت  نِشہِ،  پس  تِمے  لوٗکھ  چھِ  مطلبس  تہٕ  مُرادس  واتہٕ  وُنۍ۔"
  },
  {
    "verse_id": 53,
    "translation": "بیٚیہِ  چھِ  منافق  زوردار  قسم  ہٲوِتھ  خداے  سُند  ونان  کہ  ہرگاہ  توٚہۍ  اَسہِ  حکم  کٔرِو  گھرو  بار  منٛزٕہ  نیرنُک،  ضرور  کرو  أسۍ  تتھ  حکمس  تعمیل،  گھرو  بار  ترٲوِتھ  نیرو۔  توٚہۍ  فرمٲوِیوٗکھ  اے  منافقو  قسم  مَہ  ہٲوِو،  اَسہِ  چھےٚ  تُہٕنزِ  فرماں بردٲری  ہٕنز  حقیقت  معلوٗمٕے۔  پٔزِپٲٹھۍ  اللہ  تعالیٰ  چھُ  پوٗرٕ  زانان  تہِ  سورُے  یہِ  توٚہۍ  کران  چھِو۔"
  },
  {
    "verse_id": 54,
    "translation": "توٚہۍ  فرمٲوِیوٗکھ  یا  رسول  اللہ  صلی  اللہ  علیہ  و سلم  کتھو  سٍتۍ  وَسہِ  نہٕ  نکھہٕ  کینٛہہ  تہِ۔  فرماں بردٲری  کٔرِو  خداے  سٕنز،  بیٚیہِ  کٔرِو  فرمانبردٲری  پیغمبرِ  خداے  سٕںز۔  پس  ہرگاہ  تِمَو  منافقو  روگردٲنی  کٔر،  پس  چھُنہٕ  پیغمبرس  تمُیک  کانٛہہ  ضریٚر،  کیازِ  تِمن  چھُنہٕ  مَٹہِ  تبلیغ  کرُن  ییٚمُیک  بار  تِمن  پٮ۪ٹھ  کھارنہٕ  آمُت  چھُ۔  وۅنۍ  اگر  توٚہۍ  أمِس  پیغمبرِ  برحق  سٕنز  فرماں بردٲری  کٔرِو  تیٚلہِ  لٔبِو  توٚہۍ  ہدایتٕچ  وَتھ۔  بیٚیہِ  چھُنہٕ  پیغمبرس  پٮ۪ٹھ  مَٹہِ  مگر  خداے  سٕندۍ  حکم  صاف  صاف  تہٕ  نٔنِرٲوِتھ  لوٗکن  واتناوُنۍ۔"
  },
  {
    "verse_id": 55,
    "translation": "اے  سارِوٕے  اُمتیو،  تۅہیہِ  اندرٕہ  یِم  ایمان  اَنن  تہٕ  رٕژٕ  کامہِ  کرن،  ہدایتٕچ  پوٗرٕ  پٲروی  کرن،  تِمن  چھُ  اللہ  تعالیٰ  وعدٕہ  فرماوان  کہ  اَمہِ  اتباع  کہ  برکتہٕ  کرِ  سُہ  تِمن  زمینس  اندر  حکومت  تہٕ  سلطنت  عطا۔  یِتھہٕ  پٲٹھۍ  تِمن  برونٹھ  اہلِ  ہدایت  لوٗکن  عطا  کٔرمٕژ  ٲسٕن۔  یہِ  حکومت  تہٕ  سلطنت  دِنہٕ  اندرٕہ  چھُ  مقصود  کہ  یُس  دین  اللہ  تعالیٰ  ہن  تُہٕندِ  خٲطرٕ  پسند  کوٚر  تتھ  دِیہِ  قوت  تُہٕندِ  ٲخرت  کہ  نفع  خٲطرٕ  یُتھ  تۅہیہِ  پٮ۪ٹھ  کٲمل  رحم  کرنہٕ  یِیہِ۔  بیٚیہِ  بدلاوِ  ضرور  تُہُند  خوف  تہٕ  بدامنی  امن  و  اَمانس  سٍتۍ،  بشرطیکہ  ایمان  سان  کرن  میٲنۍ  عبادت،  شریک  ٹھٔہراونم  نہٕ  کانٛہہ  چیزاہ  کُنہِ  چیزس  اندر،  یعنی  نہ  کرن  شرک  جلی  نہ  کرن  شرک  خفی  یعنی  ریاء۔  وۅنۍ  یُس  اَکھاہ  یِمَو  وعدو  تہٕ  احسانو  پتہٕ  تہِ  کفرانِ  نعمت  کرِ،  تِمے  لوٗکھ  چھِ  فاسق  تہٕ  نافرمان۔"
  },
  {
    "verse_id": 56,
    "translation": "اے  مسلمانو  تۅہیہِ  ییٚلہِ  معلوم  سَپُد  ایمان  و  عملِ  صالحُک  کیا  نتیجہ  چھُ،  لہٰذا  پَزِ  تۅہیہِ  پابندی  سان  نٮ۪ماز  پرٕنۍ،  مالٕچ  زکوٰۃہ  ادا  کرٕنۍ  بیٚیہِ  باقی  احکامن  اندر  تہِ  حکم  مانُن  پیغمبرِ  برحق  سُند  یُتھ  تۅہیہِ  پٮ۪ٹھ  رحم  یِیہِ  کرنہٕ۔"
  },
  {
    "verse_id": 57,
    "translation": "اے  مخٲطب  ژٕہ  مَہ  کرخیال  کہ  کٲفر  کیا  ہیکن  اَسہِ  عٲجز  کٔرِتھ  تہٕ  ہارنٲوِتھ  زمینس  منٛز  کُنہِ  طرفس  کُن  ژٔلِتھ  تہٕ  سانہِ  قہرٕہ  نِشہِ  کیا  ہیٚکن  تِم  بٔچِتھ،  بلکہ  ہارَن  تِمے،  بیٚیہِ  سپدن  تِم  مغلوب  تہٕ  مقہوٗر  ٲخرتس  اندر  چھےٚ  تِہٕنز  جاے  نارِ  جہنم۔  سۅ  چھےٚ  سٮ۪ٹھاہ  یچھ  جاے  یوٚت  تِم  واتن۔"
  },
  {
    "verse_id": 58,
    "translation": "اے  باایمانو،  تۅہیہِ  نِشہِ  یِنہٕ  خٲطرٕ  ٲسِن  اجازت  ہیوان  تُہُندۍ  نوکر  تہٕ  غلام  بیٚیہِ  یِم  نہٕ  بالغ  آسن  وُنہِ  سپٕدۍ  مٕتۍ  تُہٕندیو  لوٗکو  اندرٕہ  تریٚن  وقتن۔  اَکھ  صبح  نٮ۪مازِ  برونٹھ،  بیٚیہِ  دُپہرس  ییٚلہِ  توٚہۍ  گرمہٕ  سببہٕ  پلو  ٲسِو  کڈان  بیٚیہِ  خفتن  نٮ۪مازِ  پتہٕ۔  یِم  چھِ  ترےٚ  وقت  تُہٕندِ  پرنٕکۍ  وقت،  یِمن  وقتن  چھِو  توٚہۍ  آرام  و  استراحت  کران۔  یِمن  وقتن  چھِو  توٚہۍ  بے  تکلفی  ہٕندِس  حالتس  منٛز  روزان،  لہٰذا  گچھں  پنٕنۍ  غلام  تہٕ  نابالغ  لۅکٕٹۍ  وارٕہ  بوزناوُنۍ  کہ  اطلاع  دِنہٕ  ورٲے  تہِ  اجازت  ہیٚنہٕ  ورٲے  گژِھہ  نہٕ  تُہُند  اَسہِ  نِشہِ  اَژُن۔  یِمَو  تریٚیو  وقتوپتہٕ  چھُنہٕ  نہ  تۅہیہِ  کانٛہہ  حرج،  نہ  چھُ  تِمن  کانٛہہ  حرج  بِلااجازت  تۅہیہِ  نِشہِ  یِنَس  اندر۔  تِم  چھِ  گرِ  گرِ  تۅہیہِ  نِشہِ  یِوُنۍ  گژھہ  وُنۍ۔  یِتھے  پٲٹھۍ  چھُ  اللہ  تعالیٰ  ویٚژھنٲوِتھ  تۅہیہِ  بیان  کران  احکام۔  کیازِ  اللہ  تعالیٰ  چھُ  بندن  ہٕنزٕ  سارے  کامہِ  زانہٕ  وُن،  سٮ۪ٹھاہ  حکمت  وول۔"
  },
  {
    "verse_id": 59,
    "translation": "بیٚیہِ  ییٚلہِ  تُہٕندۍ  لۅکٕٹۍ  بالغ  آسن  سپدان  پس  ٲسِن  تِم  تہِ  زنانن  نِشہِ  اژنہٕ  خٲطرٕ  اجازت  حاصل  کران  یِتھہٕ  پٲٹھۍ  تِمن  ہٕندۍ  زِٹھۍ  بالغ  مرد  اجازت  ہیوان  چھِ۔  یِتھے  پٲٹھۍ  چھُ  اللہ  تعالیٰ  ویژھہ  نٲوِتھ  پنٕنۍ  آیات  بیان  کران  توٚہۍ  اے  مسلمانو  !  اللہ  تعالیٰ  چھُ  زانہٕ  وُن  سٮ۪ٹھاہ  حکمت  وول۔"
  },
  {
    "verse_id": 60,
    "translation": "بیٚیہِ  بُجہِ  زنانہٕ  یِمن  نہٕ  نیتھرٕچ  تہٕ  پرٛسنٕچ  برانتھاہ  کینٛہہ  آسہِ۔  تِمن  چھُنہٕ  کانٛہہ  حرج  ہرگاہ  تِمہٕ  سترٕکۍ  پَلو  مثلاً  برقعہ  وغٲرٕہ  تُلِتھ  پکان  آسن  مگر  شرط  چھُ  کہ  ننِراوُنہِ  آسن  نہٕ  تِمہٕ  پَنُن  کانٛہہ  گہنہٕ،  بیٚیہِ  ہرگاہ  تِمہٕ  تَمہِ  نِشہِ  تہِ  پتھٕے  روزن،  تی  چھُ  تِہِندِ  خٲطرٕ  زیادٕہ  بہتر۔  اللہ  تعالیٰ  چھُ  سورُے  بوزوُن،  سورُے  زانہٕ  وُن۔"
  },
  {
    "verse_id": 61,
    "translation": "چھُنہٕ  أنِس  کانٛہہ  حرج  بیٚیہِ  نہ  لٔنگِس  کانٛہہ  حرج،  بیٚیہِ  نہ  بیمارس  کانٛہہ  حرج  کہ  تِم  کیا  کھیٚن  غذا  گاشدارن  سٍتۍ،  اَریٚن  انسانن  سٍتۍ،  تندرُستن  سٍتۍ،  بیٚیہِ  چھُنہٕ  تۅہیہِ  پانس  تہِ  کانٛہہ  حرج  ہرگاہ  توٚہۍ  کھیٚیِو  پننیو  گرو  منٛزٕ  یا  پننین  مالیٚن  ہٕندیٚن  گرن  منٛز،  یا  پننیو  ماجیو  ہٕندیٚو  گرو  منٛزٕہ،  یاپننین  باین  ہٕندیٚو  گرو  منٛزٕ،  یاپننین  بیٚنیٚن  ہٕندیٚو  گرو  منٛزٕ،  یا  پننین  پیترن  ہٕندیٚو  گرو  منٛزٕ،  یا  پننین  پۅپھن  ہٕندیو  گرو  منٛزٕ،  یا  پننین  مامن  ہٕندیو  گرو  منٛز،  یا  پننین  ماسن  ہٕندیو  گرو  منٛز،  یا  تِمَو  گرو  منٛزٕ  یِمن  ہٕنزن  کونٛزن  ہٕندۍ  توٚہۍ  مٲلک  ٲسِو،  یا  یارن  دوستن  ہٕندیو  گرومنٛزٕ۔  کانٛہہ  حرج  چھُنہٕ  تۅہیہِ  ہرگاہ  طعام  کھیوٚن  آسیو  یِکہٕ  وَٹہٕ  یا  الگ  الگ۔  پس  ییٚلہِ  توٚہۍ  اے  مسلمانو  کُنہِ  گرس  اندر  اَژنُک  ارادٕہ  ٲسِو  کران،  تَمہِ  وقتہٕ  ٲسِو  سلام  کران  پننین  لوٗکن  پٮ۪ٹھ۔  سٲری  مسلمان  چھِ  اکوے  نفس،  اکوے  ذات  ہیو  سۅے  سلام  یۅسہٕ  اللہ  تعالیٰ  سٕندِ  طرفہٕ  بابرکت  تہٕ  رٕژ  سلام  چھےٚ،  سُہ  گوٚو  السلام  علیکم۔  یِتھے  پٲٹھۍ  چھُ  اللہ  تعالیٰ  کھُلٲوِتھ  تہٕ  ویٚژھنٲوِتھ  پنٕنۍ  ہدایات  بیان  کران،  یُتھ  تۅہیہِ  فکرِ  تَرِ  تہٕ  توٚہۍ  کٔرِو  عمل۔"
  },
  {
    "verse_id": 62,
    "translation": "باایمان  گٔے  تِمے  یِمَو  پژھ  کٔر  معبودِ  برحقس  بیٚیہِ  تِہِندِس  پیغمبرس  بیٚیہِ  ییٚلہِ  تِم  باایمان  پیغمبر  برحقس  سٍتۍ  کُنہِ  تِژِھہ  کامہِ  خٲطرٕ  سٔمِتھ  آسن  یَتھ  کامہِ  اندر  تِہُند  جمع  آسُن  ضروری  آسہِ،  تِم  باایمان  لوٗکھ  چھِنہٕ  تَمہِ  مجلسہِ  منٛزٕ  نیران  توٚت  تانۍ  یوٚت  تانۍ  نہٕ  پیغمبرِ  برحقس  اجازت  چھِ  ہیوان۔  پٔزِپٲٹھۍ  یِم  لوٗکھ  تۅہیہِ  اجازت  چھِ  ہیوان  یارسول  اللہؐ  تِمے  کیا  چھِ  ایمان  انان  خدایس  تہٕ  تِہِندِس  پیغمبرِ  برحقس  حقیقت  پٲٹھۍ۔  پس  ییٚلہِ  تِم  اجازت  منگان  آسن  تۅہیہِ  یارسول  اللہؐ  پننہِ  کُنہِ  ضروری  کامہِ  خٲطرٕ۔  پس  ٲسِو  توٚہۍ  اجازت  دِوان  تِمَو  اندرٕ  یس  یژھان  ٲسِو  تہٕ  تس۔  بیٚیہِ  ٲسِو  اللہ  تعالیٰ  ہس  تِہِندِ  خٲطرٕ  مغفرت  منگان  کیازِ  دنیاہٕچ  کٲم  زٲنۍ  تِمَو  مقدم  دین  چہ  کامہِ  پٮ۪ٹھ،  اَمِچ  تلٲفی  سپدِ  تِمن  تُہٕندِ  استغفارٕ  سٍتۍ۔  پٔزِپٲٹھۍ  اللہ  تعالیٰ  چھُ  سٮ۪ٹھاہ  مغفرت  کروُن،  سٮ۪ٹھاہ  رحم  کروُن۔"
  },
  {
    "verse_id": 63,
    "translation": "اے  مسلمانو،  مَہ  ٲسِو  رسول  اللہ  صلی  اللہ  علیہ  و سلم  سُند  ناد  دُین  ییٚلہِ  تِم  تۅہیہِ  کُنہِ  اسلٲمی  ضرورتہٕ  خٲطرٕ  جمع  سَپدُن  فرماوَن،  معمولی  ناد  دُین  زانان  یِتھہٕ  پٲٹھۍ  توٚہۍ  اَکھ  أکِس  پانہٕ  وٲنۍ  ناد  دِوان  چھِو،  یُن  تہٕ  نہ  یُن  زٲنِو  برابرٕے،  بلکہ  چھِ  تِہِندِس  نادس  اجابت  کرُن  وٲجب،  یا  گوٚو  معنی  کہ  مَہ  ٲسِو  خیال  کران  تِہُند  دعاے  خیر  کرُن  معمولی  کتھاہ،  یِتھہٕ  پٲٹھۍ  توٚہۍ  اَکھ  أکِس  دعاے  خیر  کران  چھِو  بلکہ  چھُ  تِہِںدِس  دعاے  خیر  کرنس  اندر  سٮ۪ٹھاہ  خیروبرکت،  تِہُند  دعا  چھُ  جلد  قبول  سپدان،  یاگوٚو  معنی  کہ  مَہ  ٲسِو  توٚہۍ  تِمن  آلو  دِوان  تِتھہٕ  پٲٹھۍ  یِتھہٕ  پٲٹھۍ  توٚہۍ  پانہٕ  وٲنۍ  اَکھ  أکِس  آلو  دِوان  چھِو  ناو  ہیتھ۔  بلکہ  ٲسِو  تِمن  آلو  دِوان  بعہدہ  رسالت،  یا  بعہد  نبوت۔  ونان  ٲسِو  یارسول  اللہؐ،  نَتہٕ  یا  نبی۔  اللہ  تعالیٰ  چھُ  زانان  تِمن  لۅٗکن  ہٕںز  حرکٔژ  یِم  تۅہیہِ  اندرٕہ  ژوٗرِ  ژۅٗرِ  تُہٕنزِ  مجلسہِ  منٛز  نیرنٕچ  بلا  اجازت  کوشش  کران  چھِ،  تِمن  دِیہِ  اللہ  تعالیٰ  سزا،  ییٚلہِ  یہِ  کتھ  تۅہیہِ  معلوم  سَپٕز  کہ  اللہ  تعالیٰ  ہس  چھُ  معلوم۔  پس  کھوٚژِن  تِم  لوٗکھ  یِم  مخالفت  چھِ  کران  رسول  کریم  صلی  اللہ  علیہ  و سلم  سٕندِ  حکمٕچ  ییٚمہِ  کتھہِ  نِشہِ  کہ  تِمن  واتہِ  کانٛہہ  بٔڈ  آفتاہ  دنیاہس  اندر  یا  واتیٚکھ  دود  دِوُن  عذاباہ  ٲخرتس  اندر۔"
  },
  {
    "verse_id": 64,
    "translation": "وارٕ  بوٗزِو  تہٕ  یاد  تھٲوِو،  پٔزِپٲٹھۍ  اللہ  تعالیٰ  سُندُے  چھُ  تہِ  سورُے  یہِ  آسمانن  تہٕ  زمینن  اندر  چھُ،  تس  چھُ  تتھ  سٲرِسٕے  پٮ۪ٹھ  اختیار،  یقیناً  چھُ  تس  معلوم  تُہُند  سُہ  حال  یتھ  حالس  پٮ۪ٹھ  توٚہۍ  چھِو،  بیٚیہِ  ییٚمہِ  دۅہ  تِم  تس  کُن  واتناونہٕ  یُن،  سُہ  ونیکھ  تہِ  سورُے  یہِ  یِم  کران  ٲسۍ۔  اللہ  تعالیٰ  چھُ  پرتھ  چیزاہ  پوٗرٕ  زانان۔"
  }
]