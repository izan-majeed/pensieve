[
  {
    "verse_id": 1,
    "translation": "اے  نبیؐ!  خُدایس  کھوٚژِو،  بیٚیہِ  مَہ  کٔرِو  کُفارن  تہٕ  مُنافِقن  ہٕنز  اطاعت۔  درحقیقت  چُھ  زانن  وول  تہٕ  حکمت  وول  اللہ  تعالیٰ  ہٕے۔"
  },
  {
    "verse_id": 2,
    "translation": "پیروی  کٔرِو  تَمہِ  کتھہِ  ہٕنز  ییٚمیُک  اِشارٕہ  تُہٕندِس  ربّ  سٕندِ  طرفہٕ  تۅہیِہ  کرنہٕ  چُھو  یِوان،  اللہ  تعالیٰ  چُھ  پرٛتھ  تَمہِ  کتھہِ  نِشہِ  باخبر،  یِہ  توٚہۍ  لُکھ  کران  چِھو۔"
  },
  {
    "verse_id": 3,
    "translation": "خُدایس  پیٚٹھ  کٔرِو  توکّل،  اللہ  تعالیٰ  ہٕے  چُھ  کار  ساز  آسنہٕ  خٲطرٕ  کٲفی۔"
  },
  {
    "verse_id": 4,
    "translation": "خُداین  چِھنہٕ  کٲنٛسہِ  شخصہٕ  سٕندِس  وَچَھس  منٛز  زٕہ  دل  تھٲوِمٕتۍ،  نہٕ  چھےٚ  تٔمۍ  تۅہیِہ  لُکن  ہٕنزٕ  تِمہِ  خاندارِنہِ  یِمن  سٍتۍ  توٚہۍ  ظِہار  چِھو  کران۔  تُہٕنزٕ  ماجہِ  بناوِمَژٕ،  ﴿ظِہارُک  مطلب  چُھ  خاندارِنہِ  دِنۍ  ماجہِ  سٍتۍ  تشبیہ﴾  تہٕ  نہ  چِھ  تٔمۍ  تُہٕندۍ  منگتہٕ  نیچوی  تُہٕندۍ  اصلی  نیچوۍ  بنٲوِمٕتۍ۔  یِمہٕ  چھےٚ  تِمہٕ  کتھہٕ،  یِمہٕ  توٚہۍ  لُکھ  پننہِ  چانٹہِ  کڑان  چِھو،  مگر  اللہ  تعالیٰ  چُھ  سۅ  کتھ  ونان  یۅسہٕ  حقیقتس  پیٚٹھ  مبنی  چھےٚ،  تہٕ  سُے  چُھ  صحیح  طریقس  کُن  رہنمٲیی  کران۔"
  },
  {
    "verse_id": 5,
    "translation": "منگتہٕ  نیچویٚن  کٔرِو  تِہندیٚن  مالیٚن  ہٕندِ  نسبت  سٍتۍ  آلو،  یِہ  چھےٚ  خُدایس  نزدیک  زیادہ  مُنصِفانہٕ  کتھ۔  تہٕ  اگر  تۅہیِہ  پے  آسیٚو  نہٕ  زِ  تِہِندۍ  مٲلۍ  کم  چِھ،  تیٚلہِ  چِھو  تِم  تۅہیِہ  دینی  بٲے  تہٕ  رفیق۔  یۅسہٕ  کتھ  توٚہۍ  نادٲنستہٕ  پٲٹھۍ  ؤنِو،  تمہِ  خٲطرٕ  چَھنہٕ  تۅہیِہ  پیٚٹھ  کانٛہہ  گرفت،  البتہ  اتھ  کتھہِ  پیٚٹھ  چھےٚ  ضرور  گرفت  ییٚمیُک  توٚہۍ  دِلہٕ  سان  اردإہ  کٔرِو۔  اللہ  تعالیٰ  چُھ  درگُزر  کرن  وول  تہٕ  مہربان۔"
  },
  {
    "verse_id": 6,
    "translation": "بے  شک  چِھ  نبیؐ  اہلِ  ایمانن  خٲطرٕ  تِہندِس  پننِس  ذاتس  پیٚٹھ  مقدّم  ﴿یعنی  زیادہ  حقدار  تہٕ  سرس﴾  تہٕ  نبی  صلی  اللہ  علیہ  وسلمن  ہٕنزٕ  خاندارِنہٕ  چھےٚ  تِہنزٕ  ماجہِ،  مگر  اللہ  تعالیٰ  سٕنزِ  کتابہِ  کِنۍ  چِھ  عام  مومنن  تہٕ  مہاجرن  ہٕندِ  نسبت  رشتہٕ دار  اکھ  أکۍ  سٕندۍ  زیادہ  حقدار،  البتہ  اگر  پننیٚن  رفیقن  سٍتۍ  توٚہۍ  رٕژر  ﴿کرُن  ییٚژِھو  تیٚلہِ﴾  ہیٚکِو  کٔرِتھ۔  یِہ  حُکم  چُھ  اللہ  تعالیٰ  سٕنزِ  کِتابہِ  منٛز  لیٚکھِتھ۔"
  },
  {
    "verse_id": 7,
    "translation": "تہٕ  ﴿اے  نبیؐ﴾  یاد  تھٲوِو  سُہ  عہد  و  پیمان،  یُس  اسہِ  سارِنٕے  پیغمبرن  چُھ  ہیوٚتمُت،  تۅہیِہ  تہِ،  تہٕ  نوح  علیہ  السلامس  تہِ،  تہٕ  ابراہیم  تہٕ  موسیٰ  تہٕ  عیسیٰ  ابنِ  مریم  علیھمُ  السلامن  تہِ۔  سارِنٕے  چُھ  اسہِ  پۅختہٕ  عہد  ہیوٚتمُت۔  ﴿یتھ  آیتس  منٛز  چُھ  اللہ  تعالیٰ  نبی  صلی  اللہ  علیہ و سلمس  یِہ  کتھ  یاد  پاوان  زِ  تمام  انبیا  علیھمُ  السلامن  ہٕندۍ  پٲٹھۍ  چُھ  تۅہیِہ  تہِ  خُداین  اکھ  پۅختہٕ  عہد  ہیوٚتمُت  ییٚمِچ  تۅہیِہ  سختی  سان  پابندی  پزِ  کرٕنۍ۔  ہیرِ  پیٚٹھہٕ  یُس  کلامُک  سلسلہٕ  پکان  چُھ،  اتھ  پیٚٹھ  غور  کرنہٕ  سٍتۍ  چُھ  صاف  پے  لگان  زِ  امہِ  نِشہِ  چُھ  مُراد  یِہ  عہد  زِ  پیغمبر  کرِ  اللہ  تعالیٰ  سٕندِ  پرٛتھ  حکمٕچ  پانہٕ  اطاعت،  بیٚیہِ  کرناوِ  باقین  تہِ۔  اللہ  تعالیٰ  سٕنزٕ  کتھہٕ  واتناوِ  کانٹھ  چھانٹھہٕ  ورٲے،  تہٕ  یِمہٕ  عملاً  نٲفذ  کرنہٕ  چِہ  کوششہِ  تہٕ  جدّو  جہدس  منٛز  کرنہٕ  کانٛہہ  ہِراسہٕ۔  قرآن  مجیدس  منٛز  چھےٚ  امہِ  عہدٕچ  ذکر  واریاہن  جاین  کرنہٕ  آمٕژ۔  مثلاً  البقرہ  آیت  83،  آلِ  عمران  آیت  187،  المائدہ  آیت  7،  الاعراف  آیات  169۔171،  الشوریٰ  آیت  13۔﴾"
  },
  {
    "verse_id": 8,
    "translation": "تاکہِ  پٔزِیٲریٚن  کرِ  ﴿تُہِند  رب﴾  تِہنزِ  سچٲیی  متعلق  سوال،  تہٕ  کٲفرن  خٲطرٕ  چُھ  تٔمۍ  دگ  تُلہٕ  وُن  عذاب  دستیاب  تھوومُتُے۔"
  },
  {
    "verse_id": 9,
    "translation": "اے  لوٗکو،  یِمو  ایمان  چُھو  اوٚنمُت۔  ﴿ییٚتہِ  پیٚٹھہٕ  چھےٚ  آیت  27  ہس  تام  غزوۂ  احزاب  تہٕ  غزوۂ  نبی  قریظہ  ہٕچ  ذکر  کرنہٕ  آمٕژ۔﴾  یاد  کٔرِو  اللہ  تعالیٰ  سُند  احسان،  یُس  تٔمۍ  ﴿حال  حالٕے﴾  تۅہیِہ  پیٚٹھ  چُھ  کوٚرمُت۔  ییٚلہِ  لشکرو  تۅہیِہ  پیٚٹھ  حملہٕ  کوٚر،  پتہٕ  سوٗز  اَسہِ  تِمن  پیٚٹھ  اکھ  سخت  وُنل،  تہٕ  تِتھۍ  فوج  کٔرۍ  روانہٕ،  یِم  تۅہیِہ  اتھہِ  ٲسِو  نہٕ  یِوان۔  ﴿یعنی  فرشتن  ہٕندۍ  فوج﴾  اللہ  تعالیٰ  اوس  تہِ  سورُے  وُچھان  یِہ  توٚہۍ  تمہِ  ساعتہٕ  کران  ٲسِو۔"
  },
  {
    "verse_id": 10,
    "translation": "ییٚلہِ  دشمن  پیٚٹھۍ  کِنۍ  تہٕ  بٔنۍ  کِنۍ  تۅہیِہ  حملہٕ  ٲسِو  کران،  ییٚلہِ  خوفہٕ  سٍتۍ  أچھ  لجہِ  دَرس،  وٲنِجہِ  لَجہِ  ٲسہٕ  کِنۍ  کھسنہِ،  تہٕ  تۅہیِہ  لُکو  لٲگِو  اللہ  تعالیٰ  سٕندِس  بارس  منٛز  رنگہٕ  رنگہٕ  گُمان  کرٕنۍ۔"
  },
  {
    "verse_id": 11,
    "translation": "تمہِ  وقتہٕ  آے  ایمان  انن  وٲلۍ  وارٕ  پٲٹھۍ  آزماونہٕ  تہٕ  سخت  پٲٹھۍ  آے  دٕنہٕ  وَنہٕ۔"
  },
  {
    "verse_id": 12,
    "translation": "یاد  کٔرِو  سُہ  وقت  ییٚلہِ  منافِقین  تہٕ  تِم  سٲری  لُکھ  یِہندیٚن  دِلن  منٛز  بیمارۍ  ٲس  صاف  صاف  ٲسۍ  ونان  زِ  خداین  تہٕ  تٔمۍ  سٕندۍ  رسول  صلی  اللہ  علیہ و سلمن  یِم  وعدٕہ  اسہِ  سٍتۍ  کٔرِمٕتۍ  ٲسۍ،  تِم  ٲسۍ  نہٕ  فریب  ورٲے  کِہِنۍ۔"
  },
  {
    "verse_id": 13,
    "translation": "ییٚلہِ  تِمو  منٛزٕ  أکۍ  دٔرۍ  ووٚن  زِ  اے  یثرب  کیو  لوٗکو،  تُہندِ  خٲطرٕ  چُھنہٕ  وۅنۍ  ٹھہرنُک  کانٛہہ  موقع،  پھیٖرِو  پوٚت۔  ییٚلہِ  تِہُند  اکھ  فریق  نبی  صلی  اللہ  علیہ و سلمن  یِہ  ؤنِتھ  رخصت  اوس  منگان  زِ،  سٲنۍ  گرٕ  چِھ  خطرس  منٛز۔  حالانکہ  ٲسۍ  نہٕ  تِم  خطرس  منٛز،  دراصل  ٲسۍ  تِم  ﴿جنگ  کہ  محاذٕ  نِشہِ﴾  ژلُن  یژھان۔"
  },
  {
    "verse_id": 14,
    "translation": "اگر  شہرٕکیٚو  اَندَوکِنۍ  دشمن  آسہن  ژامٕتۍ،  تہٕ  تمہِ  وقتہٕ  یِیہِ  ہے  یِمن  فِتنس  کُن  دعوت  دِنہٕ،  تیٚلہِ  یِہَن  یِم  تتھ  منٛز  ہیٚنہٕ،  تہٕ  مُشکلنٕے  آسہِ  ہے  یِمن  فِتنس  منٛز  شریک  سپدنس  منٛز  کانٛہہ  حرج۔"
  },
  {
    "verse_id": 15,
    "translation": "یِمو  لُکو  اوس  امہِ  برونٛہہ  خُدایس  سٍتۍ  عہد  کوٚرمُت  زِ  یِم  پھِرَن  نہٕ  شانہٕ،  تہٕ  خُدایس  سٍتۍ  کَرنہٕ  آمتہِ  عہدٕچ  پرٕژھگٲر  ٲس  سپدن  واجِنی۔"
  },
  {
    "verse_id": 16,
    "translation": "اے  نبیؐ،  یِمن  ؤنِو  اگر  توٚہۍ  موت  یا  قتلہٕ  نِشہِ  ژٔلِو،  یِہ  ژلُن  آسہِ  نہٕ  تُہندِ  خٲطرٕ  رَژھ  تہِ  نفع  بخش۔  امہِ  پتہٕ  ہیٚکیَو  زندگی  ہٕندۍ  مزٕہ  لوٗٹنک  کمٕے  موقع  پیٖلِتھ۔"
  },
  {
    "verse_id": 17,
    "translation": "یِمن  ؤنِو،  کُس  چُھ  یُس  تۅہیِہ  خُدایس  نِشہِ  بچٲوِتھ  ہیٚکہِ  اگر  سُہ  تۅہیِہ  نقصان  واتناوُن  ییژِھہ؟  تہٕ  کُس  ہیٚکہِ  تٔمۍ  سٕندِس  رحمتس  رُکٲوِتھ  اگر  سُہ  تۅہیِہ  پیٚٹھ  مہربٲنی  ییٚژِھہ  کرٕنۍ؟  اللہ  تعالیٰ  سٕندِس  مُقابلس  منٛز  ہیٚکن  نہٕ  یِم  لُکھ  کانٛہہ  حٲمی  تہٕ  مددگار  لٔبِتھ۔"
  },
  {
    "verse_id": 18,
    "translation": "اللہ  تعالیٰ  چُھ  تۅہیِہ  منٛز  تِمن  لُکن  وارٕ  پٲٹھۍ  زانان  یِم  ﴿جنگ  چِہ  کامہِ  منٛز﴾  رُکاوٹہٕ  تراوَن  وٲلۍ  چِھ،  یِم  پننیٚن  باین  چِھ  ونان  زِ،  ؤلِو  اَسہِ  کُن۔  یِم  لڑایِہ  منٛز  حصّہٕ  تہِ  نِوان  چِھ  مگر  بس  ناو  گٕنزراونہٕ  موجوٗب،"
  },
  {
    "verse_id": 19,
    "translation": "یِم  تۅہیِہ  ساتھ  دِنس  منٛز  سیٚٹھاہ  بخیل  چِھ۔  خطرُک  وقت  ییٚلہِ  واتان  چُھ،  تیٚلہِ  چِھ  تِتھہٕ  پٲٹھۍ  أچھ  پھرۍ  پھرۍ  تۅہیِہ  کُن  وُچھان  زنتہٕ  کٲنٛسہِ  مرن  وٲلِس  آسہِ  بے  ہوشی  طٲری  سپدان،  مگر  ییٚلہِ  خطرٕہ  دوٗر  چُھ  گژھان،  تیٚلہِ  چِھ  یِمے  لُکھ  فٲیدن  ہٕندۍ  حریص  بٔنِتھ  قینچی  ہٕندۍ  پٲٹھۍ  چلن  واجِنہِ  زیٚوٕ  ہیٚتھ  تُہٕندِ  استقبالہٕ  خٲطرٕ  یِوان۔  یِمو  لُکو  اوٚن  نہٕ  ہرگز  ایمان،  اَمی  موجوب  کٔرۍ  خُداین  یِہندۍ  سٲری  اعمال  ضائع۔  تہٕ  یِہ  کرُن  چُھ  اللہ  تعالیٰ  سٕندِ  خٲطرٕ  واریاہ  آسان۔"
  },
  {
    "verse_id": 20,
    "translation": "یِم  چِھ  سمجھان  زِ  حملہٕ  کرن  وٲلۍ  دٔرۍ  چِھنہٕ  وُنہِ  گٔمٕتۍ۔  تہٕ  اگر  تِم  بیٚیہِ  حملہٕ  آوَر  سپدن،  تیٚلہِ  چُھ  یِمن  دل  ونان  زِ  اَتھ  موقعس  پیٚٹھ  بیٚہَن  یِم  صحراوَس  منٛز  صحرٲوۍ  لُکن  منٛز  باگ،  تہٕ  تَتی  پیٚٹھہٕ  روزن  تُہٕندۍ  حالات  پٕرٛژھان۔  تاہم  اگر  یِم  تۅہیِہ  درمیان  روزن  تہِ،  تیٚلہِ  ﴿تہِ﴾  نِن  لڑایِہ  منٛز  کمٕے  پہن  حصّہٕ۔"
  },
  {
    "verse_id": 21,
    "translation": "درحقیقت  اوس  تۅہیِہ  لُکن  خٲطرٕ  اللہ  تعالیٰ  سٕندِس  رسول  صلی  اللہ  علیہ و سلمس  اندر  اکھ  بہترین  نمونہٕ،  ﴿دوٚیم  ترجمہٕ  ہیٚکیٚس  یِتہِ  سپدِتھ  زِ  بہترین  نمونہٕ  چُھ﴾  پرٛتھ  تس  شخصہٕ  سٕندِ  خٲطرِ  یُس  اللہ  تعالیٰ  تہٕ  ٲخرت  کہ  دۅہُک  اُمیدوار  آسہِ،  تہٕ  کثرت  سان  کرِ  خُدایس  یاد۔"
  },
  {
    "verse_id": 22,
    "translation": "تہٕ  پزیٚن  مومنن  ﴿ہُند  حال  اوس  تمہِ  وقتہٕ  یِہ  زِ﴾  ییٚلہِ  تِمو  حملہٕ  آور  لشکر  وُچھ،  تِمو  دِژ  کریکھ  زِ  یِہ  چُھ  سُے  چیز،  ییٚمیُک  وعدٕہ  خداین  تہٕ  تٔمۍ  سٕندۍ  رسول  صلی  اللہ  علیہ و سلمن  اسہِ  سٍتۍ  اوس  کوٚرمُت،  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلمن  ہٕنز  کتھ  ٲس  بالکل  پٔز۔  أمۍ  واقعن  کوٚر  تِہندِس  ایمانس  تہٕ  تِہنزِ  سپُردگی  وارے  اضافہٕ  ﴿یعنی  تُہِنٛد  ایمان  تہٕ  فرمان  بردٲری  ہُنٛد  جزبہٕ  ہُرِیاو  زیادے﴾۔"
  },
  {
    "verse_id": 23,
    "translation": "ایمان  انن  والیٚن  منٛز  چِھ  تِتھۍ  لُکھ  موجود  یِمو  خُدایس  سٍتۍ  کرنہٕ  آمُت  عہد  پوٚز  بنٲوِتھ  ہوو۔  یِمو  منٛزٕ  کٔر  کٲنٛسہِ  پنٕنۍ  نذر  پوٗرٕ،  تہٕ  کانٛہہ  چُھ  یِمَو  منٛزٕ  وقتس  پراران۔  یِمو  کٔر  نہٕ  پننِس  رٔوِّیس  منٛز  کانٛہہ  تبدیلی۔"
  },
  {
    "verse_id": 24,
    "translation": "﴿یِہ  سورُے  کینہہ  سپُد  امہِ  موجوٗب﴾  تاکہ  اللہ  تعالیٰ  دِیِہ  پٔزِیاریٚن  تِہندِ  پزرُک  جزا  تہٕ  اگر  منافقن  ییٚژِھہ  تِمن  دِیِہ  سزا،  تہٕ  اگر  ییٚژِھہ  تیٚلہِ  کرِ  تِہُند  توبہٕ  قبول،  بے  شک  چُھ  اللہ  تعالیٰ  غفور  و  رحیم۔"
  },
  {
    "verse_id": 25,
    "translation": "خُداین  پھِیُر  کُفّارن  ہُند  بُتھ،  تِم  پھیٖرۍ  کانٛہہ  فٲیدٕہ  حٲصل  کرنہٕ  ورٲے  پننہِ  دِلُک  دَزُن  ہیٚتھ  ژھرِوٕے  اَتھو  واپس،  تہٕ  مومنن  ہٕندِ  طرفہٕ  سپُد  اللہ  تعالیٰ  ہٕے  لڑنہٕ  خٲطرٕ  کٲفی،  اللہ  تعالیٰ  چُھ  سیٚٹھاہ  قُوّت  وول  تہٕ  زبردست۔"
  },
  {
    "verse_id": 26,
    "translation": "اہلِ  کتابو  منٛزٕ  یِمو  لُکو  پتہٕ  تِمن  حملہٕ  کرن  والیٚن  ساتھ  دِیتمُت  اوس،  ﴿یعنی  بنی  قریظہ  ہٕک  یہود﴾  خداین  وٲلۍ  تِم  تِہندیو  قلعَو  پیٚٹھہٕ،  تہٕ  تِہندیٚن  دِلن  منٛز  تروو  تٔمۍ  تِیُتھ  بیٖم  زِ،  اَز  چِھو  توٚہۍ  تِمو  منٛزٕ  اکھ  دوٚر  قتل  کران  تہٕ  بیاکھ  دوٚر  چھوٗن  قٲد  کران۔"
  },
  {
    "verse_id": 27,
    "translation": "تٔمۍ  بنٲوِنَو  توٚہۍ  تِہندِ  زمینٕکۍ  تہٕ  تِہندیٚن  گرن  تہٕ  تِہندیٚن  مالن  ہٕندۍ  وٲرث،  تہٕ  سُہ  علاقہٕ  دُیتنَو  تۅہیِہ  یَتھ  منٛز  نہٕ  تۅہیِہ  زانٛہہ  قدم  اوسُو  ترٛوومُت۔  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 28,
    "translation": "اے  نبیؐ،  پننیٚن  خاندارِنیٚن  ؤنِو،  اگر  توٚہۍ  دُنیا  تہٕ  اَمِچ  زینت  چَھو  یژھان،  ؤلِو  تیٚلہِ  بٕہ  کٔرو  کینہہ  دِتھ  توٚہۍ  رٕتۍ  پٲٹھۍ  رخصت۔  ﴿یِہ  آیت  ٲس  تمہِ  وقتہٕ  نٲزِل  گٔمٕژ  ییٚلہِ  رسول  اللہ  صلی  اللہ  علیہ و سلمن  ہٕندِ  گر  فاقن  پیٚٹھ  فاقہٕ  لٔگِتھ  دۅہ  ٲسۍ  نیران  تہٕ  ازواجِ  مطہرات  آسہٕ  سخت  پریشان﴾"
  },
  {
    "verse_id": 29,
    "translation": "تہٕ  اگر  توٚہۍ  اللہ  تعالیٰ  تہٕ  تٔمۍ  سٕندِس  رسولؐ  تہٕ  ٲخرت  کہ  گرچہِ  طٲلب  چَھو،  تیٚلہِ  زٲنِو  زِ  تۅہیِہ  منٛزٕ  یِمہٕ  نیکوکار  چھےٚ،  خداین  چُھ  تِہندِ  خٲطرٕ  بوٚڈ  اجر  دستیاب  تھوومُت۔"
  },
  {
    "verse_id": 30,
    "translation": "اے  نبی  صلی  اللہ  علیہ و سلمن  ہٕنزو  خاندارِنیو،  تۅہیِہ  منٛزٕ  یۅسہٕ  کُنہِ  ٹاکارٕ  فحش  حرکتُک  ارتکاب  کرِ،  تس  یِیہِ  دۅگنہٕ  عذاب  دِنہٕ۔  ﴿اَمیُک  چُھنہٕ  یِہ  مطلب  زِ  ازواجِ  مطہراتَو  نِشہِ  کیا  اوس  معاذ  اللہ  کُنہِ  فحش  حرکتُک  اندیشہِ،  بلکہ  اوس  مقصد  تِمن  یِہ  احساس  دِیُن  زِ  توٚہۍ  چَھو  ساری  امّت  چہ  ماجہِ،  اَمہِ  موجوٗب  کٔرِزیٚو  نہٕ  پننہِ  مرتبہٕ  نِشہِ  ؤسِتھ  کانٛہہ  کٲم۔﴾  خدایس  خٲطرٕ  چھےٚ  یِہ  کٲم  سیٚٹھاہ  سہل۔"
  },
  {
    "verse_id": 31,
    "translation": "تہٕ  تۅہیِہ  منٛزٕ  یۅسہٕ  اللہ  تعالیٰ  سٕنٛز  تہٕ  رسولؐ  سٕنز  اطاعت  کرِ،  تہٕ  بیٚیہِ  کرِ  نیک  عمل،  تس  دِمَو  أسۍ  دۅگنہٕ  اجر،  تہٕ  اَسہِ  چُھ  تس  خٲطرٕ  رزقِ  کریم  ﴿عزّتُک  رزق﴾  تیار  تھوومُت۔"
  },
  {
    "verse_id": 32,
    "translation": "نبی  صلی  اللہ  علیہ و سلمن  ہٕنزو  خاندارِنیو،  توٚہۍ  چَھونہٕ  عام  مستوٗراتن  ہٕندۍ  پٲٹھۍ۔  اگر  توٚہۍ  خدایس  کھۅژن  واجِنہِ  چَھو  تیٚلہِ  مَہ  ٲسِو  وُٹھو  تٔلۍ  کتھ  کران  ﴿یعنی  میٹھہِ  اندازٕہ  مَہ  ٲسِوکتھ  کران﴾،  زِ  دل چِہ  خرٲبی  ہُند  مبتلا  کانٛہہ  شخص  پیٚیِہ  لالچہِ  منٛز،  بلکہ  کٔرِو  صاف  سیوٚد  کتھ۔"
  },
  {
    "verse_id": 33,
    "translation": "پننیٚن  گرن  منٛز  روٗزِو  قرار  کٔرِتھ،  تہٕ  پٔتمہِ  دورِ  جہالتُک  بناو  سنگار  ہاوان  مَہ  پھیٖرِو،  نماز  کٔرِو  قٲیِم،  تہٕ  زکوٰۃ  دِیِو،  بیٚیہِ  کٔرِو  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلم  سٕنز  اطاعت۔  اللہ  تعالیٰ  چُھ  یی  یژھان  زِ  تۅہیِہ  نبی  صلی  اللہ  علیہ و سلمن  ہٕندیو  اہلِ  بَیتَو  نِشہِ  کرِ  گندگی  دوٗر،  تہٕ  تۅہیِہ  کریٚو  پوٗرٕ  پٲٹھۍ  پاک۔"
  },
  {
    "verse_id": 34,
    "translation": "یاد  تھٲوِو  اللہ  تعالیٰ  سٕندۍ  آیات  تہٕ  حکمت  چِہ  تِمہٕ  کتھہٕ  یِمہٕ  تُہٕندیٚن  گرن  منٛز  بوزناونہٕ  چھےٚ  یِوان۔  بے  شک  چُھ  اللہ  تعالیٰ  لطیف  ﴿یعنی  پوشیدہ  کھۅتہٕ  پوشیدہ  کتھ  زانن  وول﴾  تہٕ  باخبر۔"
  },
  {
    "verse_id": 35,
    "translation": "بے  شک  یِم  مرد  تہٕ  یِمہٕ  مستوٗراتہٕ  مُسلم  چِھ،  یِم  مرد  تہٕ  یِمہٕ  مستوراتہٕ  مومن  چِھ،  یِم  مرد  تہٕ  یِمہٕ  مستوٗراتہٕ  فرماں  بردار  چِھ،  یِم  مرد  تہٕ  یِمہٕ  مستوٗراتہٕ  پٔزیٲرۍ  چِھ،  یِم  مرد  تہٕ  یِمہٕ  مستوٗراتہٕ  صٲبر  چِھ،  یِم  مرد  تہٕ  یِمہٕ  مستوٗراتہٕ  خدایس  برونٛہہ  کنہِ  عٲجزی  سان  نمن  وٲلۍ  چِھ،  یِم  مرد  تہٕ  یِمہٕ  مستوٗراتہٕ  صدقہٕ  دِنہٕ  وٲلۍ  چِھ،  یِم  مرد  تہٕ  یِمہٕ  مستوٗراتہٕ  روزٕہ  تھاون  وٲلۍ  چِھ،  یِم  مرد  تہٕ  یِمہٕ  مستوٗراتہٕ  پننیٚن  شرمگاہن  حفاظت  کرن  وٲلۍ  چِھ،  یِم  مرد  تہٕ  مستوٗراتہٕ  خُدایس  کثرت  سان  یاد  کرن  وٲلۍ  چِھ،  خُداین  چھےٚ  تِہندِ  خٲطرٕ  مغفرت  تہٕ  بوٚڈ  اجر  دستیاب  تھوومُت۔"
  },
  {
    "verse_id": 36,
    "translation": "کٲنٛسہِ  مومن  مردس  تہٕ  کٲنٛسہِ  مومن  خاتونہِ  چُھنہٕ  یِہ  حق  زِ،  ییٚلہِ  اللہ  تعالیٰ  تہٕ  تٔمۍ  سُند  رسولؐ  کُنہِ  معاملُک  فٲصلہٕ  کرن،  تہٕ  پتہٕ  روزِ  تس  پننِس  تتھ  معاملس  منٛز  خۅد  فٲصلہِ  کرنُک  کانٛہہ  اختیار  حٲصل۔  تہٕ  یُس  اکھاہ  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلم  سٕنز  نافرمٲنی  کرِ،  تیٚلہِ  پیوٚو  سُہ  ٹاکارٕہ  گُمرٲہی  منٛز۔"
  },
  {
    "verse_id": 37,
    "translation": "اے  نبیؐ،  یاد  کٔرِو  سُہ  موقع  ییٚلہِ  توٚہۍ  تس  شخصس  ٲسِو  ونان  یَس  پیٚٹھ  خُداین  تہٕ  تۅہیِہ  احسان  اوسُو  کوٚرمُت  زِ،  پنٕنۍ  خاندارِنۍ  مَہ  تراوُن  تہٕ  خُدایس  کھۅژ۔  ﴿تس  شخصس  نِشہِ  چُھ  مُراد  حضرت  زید  بن  حارثہ  رضی  اللہ  تعالیٰ  عنہ  یِم  رسول  اللہ  صلی  اللہ  علیہ و سلمن  ہٕندۍ  آزاد  کرنہٕ  آمٕتۍ  غلام  تہٕ  تِہندۍ  منگتہٕ  نیچِوۍ  ٲسۍ۔  تہٕ  تِہنزِ  خاندارنہِ  نِشہِ  چُھ  مُراد  حضرت  زینب  رضی  اللہ  تعالیٰ  عنہا  یۅسہٕ  حضور  صلی  اللہ  علیہ و سلمن  ہٕنز  پۅپھتٕر  بیٚنہِ  ٲس،  تہٕ  حضورو  صلی  اللہ  علیہ و سلمو  اوس  تِہُند  نکاح  حضرت  زید  رضی  اللہ  تعالیٰ  عنہ  ہس  سٍتۍ  کوٚرمُت۔  مگر  دۅشوٕنۍ  ٲس  نہٕ  پانہٕ  وٲنۍ  برابری  یِوان  تہٕ  حضرت  زید  رضی  اللہ  تعالیٰ  عنہ  ٲسۍ  تِمن  طلاق  یژھان  دِیُن﴾  تمہِ  وقتہٕ  ٲسِو  توٚہۍ  سۅ  کتھ  دِلس  منٛز  چُھپٲوِتھ  یۅسہٕ  اللہ  تعالیٰ  اوس  ظٲہر  کرٕنۍ  یژھان،  توٚہۍ  ٲسِو  لُکن  کھۅژان،  حالانکہ  اللہ  تعالیٰ  چُھ  اَمِیُک  زیادہ  حقدار  زِ  توٚہۍ  کھوٚژِو  تس  ﴿یعنی  اللہ  تعالیٰ  سٕنز  مرضی  ٲس  یِہ  زِ  ییٚلہِ  حضرت  زید  رضی  اللہ  تعالیٰ  عنہ  حضرت  زینب  رضی  اللہ  تعالیٰ  عنہا  ہس  طلاق  دِہن،  پتہٕ  پھُٹراوہن  رسول  اللہ  صلی  اللہ  علیہ و سلم  خۅد  تِمن  سٍتۍ  نکاح  کٔرِتھ  عربُک  سُہ  پرٛون  رسم،  ییٚمہِ  کِنۍ  منگتہٕ  نیٚچو  اصلی  نیٚچو  اوس  سمجھنہٕ  یِوان۔  مگر  حضور  صلی  اللہ  علیہ و سلم  ٲسۍ  امہِ  اندیشہِ  کِنۍ  اتھ  آزمٲئشہِ  منٛز  ہیٚنہٕ  یِنہٕ  نِشہِ  بچُن  یژھان  زِ  اہلِ  عرب  کرن  سخت  نکتہٕ  چینی۔  اَمی  موجوب  چِھ  حضور  صلی  اللہ  علیہ و سلم  کوشش  فرماوان  زِ  زید  رضی  اللہ  عنہ  گٔژھۍ  نہٕ  پننہِ  خاندارنہِ  طلاق  دِنۍ۔  پتہٕ  ییٚلہِ  زید  رضی  اللہ  تعالیٰ  عنہ  چُھ  تس  نِشہِ  پنُن  حاجت  پوٗرٕ  کران  ﴿یعنی  طلاق  دِنٕچ  خوٲہش  یۅسہٕ  تِمن  ٲس  سۅ  کٔر  تِمو  پوٗرٕ،  تہٕ  پننہِ  طلاق  دِنہٕ  آمژِ  خاندارِنہِ  سٍتۍ  روٗد  نہٕ  تِمن  کانٛہہ  رشتہٕ  باقی﴾  پتہٕ  کوٚر  اسہِ  تس  ﴿طلاق  دِنہٕ  آمژِ  خاتونہِ﴾  ہُند  نکاح  تۅہیِہ  سٍتۍ،  تاکہ  مومنن  پیٚٹھ  روزِنہٕ  پننیٚن  منگتہٕ  نیچویٚن  ہٕنزن  خاندارِنیٚن  ہٕندِس  معاملس  منٛز  کانٛہہ  تنگی،  ییٚلہِ  زَن  تِمو  تِمن  نِشہِ  پنُن  حاجت  پوٗرٕ  آسہِ  کوٚرمُت۔  تہٕ  اللہ  تعالیٰ  سٕندِس  حُکمس  اوس  بہر  حال  عملہِ  منٛز  یُن۔"
  },
  {
    "verse_id": 38,
    "translation": "نبی  صلی  اللہ  علیہ و سلمس  پیٚٹھ  چَھنہٕ  کُنہِ  تِژِھہ  کامہِ  منٛز  کانٛہہ  رُکاوٹ  یۅسہٕ  خُداین  تٔمۍ  سٕندِ  خٲطرٕ  مُقرر  آسہِ  کٔرمٕژ۔  یۅہے  اللہ  تعالیٰ  سُند  سُنّت  چُھ  تِمن  سارِنٕے  انبیاہن  علیھم  السلامن  ہٕندِس  معاملس  منٛز  روٗدمُت  یِم  گۅڈٕ  چِھ  گُزریمٕتۍ،  تہٕ  اللہ  تعالیٰ  سُند  حُکم  چُھ  اکھ  قطعی  طے  سپُدمُت  فٲصلہٕ  آسان۔"
  },
  {
    "verse_id": 39,
    "translation": "﴿یِہ  چُھ  اللہ  تعالی  سُند  سنّت  تِمن  لُکن  خٲطرٕ﴾  یِم  اللہ  تعالیٰ  سٕندۍ  پیغامات  واتناوان  چِھ  تہٕ  تٔسۍ  چِھ  کھۅژان،  تہٕ  أکِس  خُدایس  ورٲے  چِھنہٕ  کٲنٛسہِ  کھۅژان،  تہٕ  محاسبہٕ  خٲطرٕ  چُھ  بس  اللہ  تعالیٰ  ہٕے  کٲفی۔"
  },
  {
    "verse_id": 40,
    "translation": "﴿لوٗکو﴾  محمدؐ  چِھنہٕ  تُہندیٚو  مردَو  منٛزٕ  کٲنٛسہِ  ہٕندۍ  مٲلۍ،  مگر  یِم  چِھ  اللہ  تعالیٰ  سٕندۍ  رسول  بیٚیہِ  چِھ  خاتَمَ  النبیّین،  تہٕ  اللہ  تعالیٰ  چُھ  پرٛتھ  چیزُک  علم  تھاون  وول۔  ﴿یتھ  أکِس  کتھہِ  منٛز  چُھ  تِمن  تمام  اعتراضن  موٗل  آمُت  ژٹنہٕ  یِم  اعتراض  مخالف  ٲسۍ  نبی  صلی  اللہ  علیہ و سلمن  ہٕندِس  اتھ  نِکاحس  پیٚٹھ  کران۔  تِہُند  گۅٚڈنِیُک  اعتراض  اوس  یِہ  زِ  تِمو  کوٚر  پننہِ  نۅشہِ  سٍتۍ  نکاح۔  امہِ  کِس  جوابس  منٛز  چُھ  فرماونہٕ  آمُت  زِ،  محمدؐ  چِھنہٕ  تُہندیٚو  مردَو  منٛزٕ  کٲنٛسہِ  ہٕندۍ  مٲلۍ۔  یعنی  ییٚلہِ  سُہ  نیچُوے  اوس  نہٕ  تیٚلہِ  کِتھہٕ  پٲٹھۍ  ہیٚکہِ  ہے  تٔمۍ  سٕنزِ  مُطلّقَہ  ہس  سٍتۍ  نکاح  حرام  ٲسِتھ؟  دوٚیم  اعتراض  اوس  یِہ  زِ  اگر  منگتہٕ  نیچُو  اصلی  نیچُو  چُھنہٕ،  تمہِ  پتہٕ  تہِ  اوس  نہٕ  تٔمۍ  سٕنزِ  تراونہٕ  آمٕژِ  زَنہِ  سٍتۍ  نکاح  کرُن  ضروری  کینہہ۔  اَمہِ  کِس  جوابس  منٛز  آو  فرماونہٕ،  مگر  تِم  چِھ  اللہ  تعالیٰ  سٕندۍ  رسول،  یعنی  رسول  آسنہٕ  کہ  حیثیت  اوس  تِمن  پیٚٹھ  یِہ  فرض  عٲید  سپدان  زِ  یُس  حلال  چیز  تُہٕندیٚو  رسمو  خواہ  مخواہ  حرام  چُھ  کوٚرمُت،  تمہِ  کِس  بارس  منٛز  کرن  تمام  تعصّباتن  خٲتمہ،  تہٕ  امہِ  کِس  حلال  آسنہٕ  کِس  معاملس  منٛز  گژھن  نہٕ  کُنہِ  شکٕچ  گُنجٲیش  پَتھ  کُن  تھاوٕنۍ۔  پتہٕ  آو  مزید  تٲکیدٕ  خٲطرٕ  فرماونہٕ،  تہٕ  تِم  چِھ  خاتَم  النبیّین،  یعنی  تِمن  پتہٕ  چُھنہٕ  کانٛہہ  رسولٕے  یِنہٕ  وول  تہٕ  کانٛہہ  نبی  ینٕچ  چَھنہٕ  کتھٕے  زِ  اگر  قانون  تہٕ  معاشرُک  کانٛہہ  اِصلاح  تِہندِس  زمانس  منٛز  نافذ  کٔرنہٕ  نِشہِ  روزِ،  تیٚلہِ  کرِ  امہِ  پتہٕ  یِنہٕ  وول  نبی  یِہ  کسر  پوٗرٕ،  لہٰذا  اوس  یِہ  بیٚیہِ  تہِ  ضروری  بنیومُت  زِ  امہِ  جاہلیت  کہ  رسمُک  خٲتِمہٕ  کرہَن  تِم  پانے۔  امہِ  پتہٕ  آو  مزید  زور  دِتھ  فرماونہٕ  زِ،  اللہ  تعالیٰ  چُھ  پرٛتھ  چیزُک  علم  تھاوان۔  یعنی  خُدایس  چھےٚ  پے  زِ  امہِ  ساعتہٕ  کیازِ  اوس  محمد  صلی  اللہ  علیہ و سلمن  ہٕند  ذریعہِ  یِہ  جاہلیتُک  رسم  ختم  کرُن  ضروری،  تہٕ  یِہ  رسم  ختم  نہ  کرنس  منٛز  کیا  قباحت  ٲس۔﴾"
  },
  {
    "verse_id": 41,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  کٔرِیوٗن  کثرت  سان  یاد۔"
  },
  {
    "verse_id": 42,
    "translation": "تہٕ  صُبح  و  شام  روٗزِو  تٔمۍ  سٕنٛز  تسبیح  کران۔"
  },
  {
    "verse_id": 43,
    "translation": "سُے  چُھ  یُس  تۅہیِہ  پیٚٹھ  رحمت  چُھ  فرماوان  تہٕ  تٔمۍ  سٕندۍ  ملٲیِک  چِھ  تُہٕندِ  خٲطرٕ  رحمتُک  دُعا  کران،  تاکہ  سُہ  اَنیو  تۅہیِہ  اَنہِ  گٹَو  منٛزٕ  گاشس  کُن  کٔڑِتھ،  سُہ  چُھ  مومنن  پیٚٹھ  سیٚٹھاہ  مہربان۔"
  },
  {
    "verse_id": 44,
    "translation": "ییٚمہِ  دۅہ  تِم  تَس  سمکھن،  تِہُنٛد  استقبال  سپدِ  سلامہِ  سٍتۍ،  تہٕ  تِہندِ  خٲطرٕ  چُھ  خداین  بوٚڈ  باعزت  اجر  تیار  تھوومُت۔"
  },
  {
    "verse_id": 45,
    "translation": "اے  نبیؐ،  اَسہِ  چِھو  توٚہۍ  سوٗزِمٕتۍ  گواہ  بنٲوِتھ،  بشارت  دِنہٕ  وٲلۍ  تہٕ  کھۅژناون  وٲلۍ  بنٲوِتھ۔"
  },
  {
    "verse_id": 46,
    "translation": "اللہ  تعالیٰ  سٕندِ  اجازتہٕ  تَس  کُن  دعوت  دِنہٕ  وٲلۍ  بنٲوِتھ،  تہٕ  گاشدار  ژونگ  بنٲوِتھ۔"
  },
  {
    "verse_id": 47,
    "translation": "بشارت  دِیِو  تِمن  لُکن  یِمو  ﴿تۅہیِہ  پیٚٹھ﴾  ایمان  چُھ  اوٚنمُت  زِ  تِہندِ  خٲطرٕ  چُھ  اللہ  تعالیٰ  سٕندِ  طرفہٕ  بوٚڈ  فضل۔"
  },
  {
    "verse_id": 48,
    "translation": "تہٕ  ہرگز  مَہ  دٔبِو  کُفارن  تہٕ  منافقن  نِشہِ،  کانٛہہ  پرواہ  مَہ  کٔرِو  تِہِندِ  تکلیف  واتناونُک  ﴿یعنی  تِمن  کتھن  ہُنٛد  یِمہٕ  یِم  لُکھ  اَتھ  نِکاحس  پیٚٹھ  کران  چِھ﴾  تہٕ  بھروسہٕ  کٔرِو  خدایس  پیٚٹھ،  اللہ  تعالیٰ  ہٕے  چُھ  اَتھ  خٲطرٕ  کٲفی  زِ  انسان  پُشراوِ  پنٕنۍ  معاملات  تس۔"
  },
  {
    "verse_id": 49,
    "translation": "اے  لوٗکو  یِمَو  ایمان  چُھو  اوٚنمُت،  ییٚلہِ  توٚہۍ  مومن  مستوٗراتن  سٍتۍ  نکاح  کٔرِو  تہٕ  پتہٕ  دِیِو  تِمن  اتھہٕ  لاگنہٕ  برونٛہہ  طلاق  تیٚلہِ  چَھنہٕ  تُہندِ  طرفہٕ  تِمن  پیٚٹھ  کانٛہہ  عِدّت  لٲزِم  ییٚمہِ  کہ  پوٗرٕ  سپدنُک  توٚہۍ  مُطالبہٕ  کٔرِتھ  ہیٚکِو۔  لہٰذا  دِیِو  تِمن  کینہہ  مال  تہٕ  کٔرِویوٗکھ  جان  طریقہٕ  رخصت۔"
  },
  {
    "verse_id": 50,
    "translation": "اے  نبیؐ،  اسہِ  کرِ  حلال  تُہٕندِ  خٲطرٕ  تُہنزٕ  تمہٕ  خاندارِنہِ  یِہندۍ  مہر  تۅہیِہ  ادا  چِھو  کٔرِمٕتۍ،  ﴿یِہ  چُھ  دراصل  جواب  تِمن  لُکن  ہٕندِ  اعتراضُک  یِم  ونان  ٲسۍ  زِ  محمد  صلی  اللہ  علیہ و سلم  چِھ  دوٚیِمیٚن  لُکن  خٲطرٕ  بیک  وقت  ژور  خاندارِنہِ  تھاونس  ممنوع  قرار  دِوان،  مگر  پانہٕ  کِتھہٕ  پٲٹھۍ  کٔر  تِمو  یِہ  پونژِم  خاندارِنۍ؟  واضح  گژِھہ  روزُن  زِ  تمہِ  وقتہٕ  آسہٕ  حضور  صلی  اللہ  علیہ و سلمن  ہٕندِ  گر  ژور  خاندارِنہِ  حضرت  عائشہ  رضی  اللہ  تعالیٰ  عنہا،  حضرت  سودہ  رضی  اللہ  تعالیٰ  عنہا،  حضرت  حفصہ  رضی  اللہ  تعالیٰ  عنہا  تہٕ  حضرت  اُمِّ  سلمہ  رضی  اللہ  تعالیٰ  عنہا  گۅڈے  موجود﴾  بیٚیہِ  تِمہٕ  مستوٗراتہٕ  یِمہٕ  اللہ  تعالیٰ  سٕندِ  طرفہٕ  عطا  کرنہٕ  آمژو  لونڈِیَو  منٛزٕ  تُہٕندِس  مِلکِیتَس  منٛز  یِن،  بیٚیہِ  تُہنزٕ  تِمہٕ  پِترِ  تہٕ  پۅپھتٕر  بیٚنہِ،  تہٕ  مامتٕرِ  تہِ  ماستٕرِ  بیٚنہِ  یِمو  تۅہیِہ  سٍتۍ  ہجرت  چھےٚ  کٔرمٕژ،  بیٚیہِ  سۅ  مومن  خاتون  ییٚمۍ  پنُن  پان  نبی  صلی  اللہ  علیہ و سلم  سٕندِ  خٲطرٕ  ہِبہٕ  آسہِ  کوٚرمُت،  اگر  نبی  صلی  اللہ  علیہ و سلم  تَس  نکاحس  منٛز  رٹُن  ییٚژِھہ۔  ﴿یعنی  یِمو  پانژو  خاندارِنیو  علاوٕہ  آو  مزید  یِمن  قسمن  ہٕنزن  مستوٗراتن  تہِ  پننِس  زوجیتس  منٛز  اَننُک  اجازت  حضور  صلی  اللہ  علیہ و سلمس  دِنہٕ،  یِہنٛز  ذکر  یَتھ  آیتس  منٛز  چھےٚ﴾  یِہ  رعایت  چھےٚ  صرف  تُہٕندِ  خٲطرٕ،  باقی  مومنن  خٲطرٕ  چَھنہٕ  اسہِ  چُھ  معلوم  زِ  عام  مومنن  پیٚٹھ  کیا  حدود  چِھ  اسہِ  تِہنزن  خاندارِ  نیٚن  تہٕ  لونڈِیَن  ہٕندِس  بارس  منٛز  عٲید  کٔرِمٕتۍ۔  ﴿توٚہۍ  چِھو  اسہِ  تِمو  حدودو  نِشہِ  امہِ  موجوب  مستثنیٰ  کٔرِمٕتۍ﴾  تاکہ  تۅہیِہ  پیٚٹھ  روزِنہٕ  کانٛہہ  تنگی۔  تہٕ  اللہ  تعالیٰ  چُھ  مغفرت  کرن  وول  تہٕ  مہربان۔"
  },
  {
    "verse_id": 51,
    "translation": "تۅہیِہ  چُھو  اختیار  یِوان  دِنہٕ  زِ  پننیٚو  خاندارِنیو  منٛزٕ  یۅسہٕ  ییٚژِھیوٗن  سۅ  تھٲوِیوٗن  پانس  نِشہِ  الگ،  یۅسہٕ  ییژِھیوٗن  سۅ  تھٲوِیوٗن  پانس  سٍتۍ،  تہٕ  یۅسہٕ  ییٚژھیوٗن  الگ  تھاونہٕ  پتہٕ  بُلٲوِیوٗن  سۅ  پانس  نِشہِ۔  اتھ  معاملس  منٛز  چُھنہٕ  تۅہیِہ  پیٚٹھ  کانٛہہ  حرج،  یِتھہٕ  پٲٹھۍ  چُھ  زیادہ  توقع  زِ  تِہنزٕ  أچھ  روزن  ٹھنڈٕ  تہٕ  تِمہٕ  سپدن  نہٕ  غمگین،  تہٕ  یِکینژھاہ  تہِ  توٚہۍ  تِمن  دِیِو  تتھ  پیٚٹھ  روزَن  تِمہٕ  سارے  رٲضۍ۔  اللہ  تعالیٰ  چُھ  زانان  یِکینژھاہ  تُہٕندیٚن  دِلن  منٛز  چُھ،  تہٕ  اللہ  تعالیٰ  چُھ  زانن  وول  تہٕ  بُردبار۔"
  },
  {
    "verse_id": 52,
    "translation": "امہِ  پتہٕ  چَھنہٕ  تُہندِ  خٲطرٕ  باقی  مستوٗراتہٕ  حلال،  تہٕ  نَہ  چُھ  امِیُک  اجازت  زِ  تِہنزِ  جایِہ  أنیوٗکھ  بیٚیہِ  خاندارِنہِ،  خواہ  تِہُند  حُسن  تۅہیِہ  کۅتاہ  تہِ  پسند  آسیو،  ﴿ییٚمہِ  ارشادٕکۍ  چِھ  زٕہ  مطلب۔  اکھ  یِہ  زِ  یِمہٕ  مستوٗراتہٕ  پیٚٹھ  کنہِ  آیت  50  ہس  منٛز  حضور  صلی  اللہ  علیہ و سلمن  خٲطرٕ  حلال  چھےٚ  کرنہٕ  آمژٕ،  تِمو  ورٲے  چَھنہٕ  وۅنۍ  دوٚیِم  کانٛہہ  خاتون  تُہندِ  خٲطرٕ  حلال۔  دوٚیم  یِہ  زِ  ییٚلہِ  تُہنزٕ  ازواجِ  مطہرات  امہِ  کتھہِ  خٲطرٕ  رٲضۍ  چھےٚ  گٔمژٕ  زِ  تنگی  تہٕ  سختی  منٛز  دِن،  تِمہٕ  تۅہیِہ  ساتھ  تہٕ  ٲخرت  خٲطرٕ  دِن  دُنیاہس  لتھ،  تہٕ  اتھ  پیٚٹھ  تہِ  چھےٚ  خۅش  زِ  توٚہۍ  یُس  برتاو  تہِ  تِمن  سٍتۍ  ییٚژِھو  سُہ  کٔرِو،  تیٚلہِ  چُھنہٕ  وۅنۍ  تُہندِ  خٲطرٕ  یِہ  حلال  زِ  یِمو  منٛزٕ  دِیو  توٚہۍ  کٲنٛسہِ  طلاق  تہٕ  پتہٕ  أنیوٗن  تٔمۍ  سٕنزِ  جایِہ  بیاکھ  خاندارِنۍ۔﴾  البتہ  لونڈین  ہُند  چُھو  تۅہیِہ  اجازت۔  ﴿یِہ  آیت  چھےٚ  امہِ  کتھہِ  ہٕنز  وضاحت  کران  زِ  منکُوحہ  خاندارِنیو  علاوٕہ  چُھ  مملوکہ  مستوٗراتن  سٍتۍ  تہِ  تمتّع  ہُک  اجازت  تہٕ  تِہندِ  خٲطرٕ  چُھنہٕ  تعدادُک  کانٛہہ  قٲد۔  اَمی  مضمونٕچ  وضاحت  چھےٚ  سورۂ  نسا  آیت  3،  سورۂ  مومنون  آیت6،  تہٕ  سورۂ  معارج  آیت  30  ہس  منٛز  تہِ  کرنہٕ  آمٕژ۔﴾  اللہ  تعالیٰ  چُھ  پرٛتھ  چیزس  پیٚٹھ  نگران۔"
  },
  {
    "verse_id": 53,
    "translation": "اے  لوٗکو  یِمو  ایمان  چُھو  اوٚنمُت،  نبی  صلی  اللہ  علیہ  وسلمن  ہٕندیٚن  گرن  منٛز  مَہ  ٲسِو  اِجازت  ورٲے  اَژان۔  نہ  مَہ  روٗزِو  کھیٚن  تیار  گژھنس  پراران۔  آ،  اگر  توٚہۍ  کھیٚنس  پیٚٹھ  بُلاونہٕ  یِیِو،  تیٚلہِ  یِیِو  ضرور۔  مگر  ییٚلہِ  کھیٚن  کھیٚیِو،  تیٚلہِ  نیٖرِو  پتہٕ،  کتھہٕ  کرنہِ  مَہ  روٗزِو۔  تُہنزٕ  یِمہٕ  حرکتہٕ  چھےٚ  نبی  صلی  اللہ  علیہ و سلمس  تکلیف  دِوان،  مگر  تِم  چِھنہٕ  شرمہِ  ہِندِ  وجہ  کِنۍ  کِہِنۍ  وَنان  تہٕ  اللہ  تعالیٰ  چُھنہٕ  پٔز  کتھ  وَننس  منٛز  مند  چھان۔  نبی  صلی  اللہ  علیہ و سلمن  ہٕنزن  خاندارِنیٚن  اگر  تۅہیِہ  کینہہ  منگُن  آسیو،  تیٚلہِ  ٲسِو  پردٕہ  پٔتۍ  کِنۍ  منگان،  یِہ  چُھ  تُہندیٚن  تہٕ  تِہندیٚن  دِلن  ہٕنزِ  پاکیزگی  خٲطرٕ  زیادہ  مُناسِب  طریقہ۔  تُہندِ  خٲطرٕ  چُھنہٕ  یِہ  ہرگز  جٲیز  زِ  اللہ  تعالیٰ  سٕندِس  رسول  صلی  اللہ  علیہ و سلمس  دِیِو  تکلیف،  تہٕ  نہ  چُھ  یِہ  جٲیز  زِ  تِہندِ  پتہٕ  کٔرِو  تِہنزن  خاندارِنیٚن  سٍتۍ  نکاح،  یِہ  چُھ  خدایس  نزدیک  سیٚٹھاہ  بوڈ  گناہ۔"
  },
  {
    "verse_id": 54,
    "translation": "توٚہۍ  کٔرۍتو  خواہ  کانٛہہ  کتھ  ظٲہر  یا  چُھپٲوِتَو،  خُدایس  چُھ  پرٛتھ  کتھہِ  ہُند  علم۔"
  },
  {
    "verse_id": 55,
    "translation": "نبی  صلی  اللہ  علیہ و سلمن  ہٕنزن  ازواجن  خٲطرٕ  چُھنہٕ  اتھ  منٛز  کانٛہہ  حرج  زِ  تِہِندۍ  مٲلۍ،  تِہِندۍ  نیچِوۍ،  تِہندۍ  بٲے،  تِہندۍ  باپتھٕر،  تِہِندۍ  بیٚنتھٕر،  تِہنزٕ  تِمہٕ  مستوٗراتہٕ  یِمن  سٍتۍ  وۅتھُن  بِہُن  آسیٚکھ،  تہٕ  تِہندۍ  مملوک  یِن  گرن  منٛز۔  ﴿اے  مستوٗراتو﴾  تۅہیِہ  پزیو  اللہ  تعالیٰ  سٕنزِ  نافرمٲنی  نِشہِ  پرہیز  کرُن۔  اللہ  تعالیٰ  چُھ  پرٛتھ  چیزس  پیٚٹھ  نظر  تھاوان۔"
  },
  {
    "verse_id": 56,
    "translation": "اللہ  تعالیٰ  تہٕ  تٔمۍ  سٕندۍ  ملائکہ  چِھ  نبی  صلی  اللہ  علیہ و سلمس  پیٚٹھ  دروٗد  سوزان،  اے  لوٗکو  یِمو  ایمان  چُھو  اوٚنمُت،  توٚہۍ  تہِ  سوٗزِو  تِمن  پیٚٹھ  دروٗد۔  ﴿اللہ  تعالیٰ  سٕندِ  طرفہٕ  چُھ  پننِس  نبی  صلی  اللہ  علیہ و سلمس  پیٚٹھ  صلواتُک  مطلب  یِہ  زِ  سُہ  چُھ  تِمن  صلی  اللہ  علیہ و سلمن  پیٚٹھ  بےحد  مہربان،  تِہِندۍ  صلی  اللہ  علیہ و سلمن  تعریف  چُھ  کران،  تِہنزن  صلی  اللہ  علیہ و سلم  کامیٚن  منٛز  چُھ  برکت  دِوان،  تِہُنٛد  ناو  چُھ  بُلند  کران  تہٕ  تِمن  صلی  اللہ  علیہ و سلمن  پیٚٹھ  چُھ  پننیٚن  رحمتن  ہٕنز  بٲرش  فرماوان۔  ملٲئکن  ہٕندِ  طرفہٕ  تِمن  پیٚٹھ  صلواتُک  مطلب  چُھ  یِہ  تِم  چِھ  تِمن  صلی  اللہ  علیہ و سلمن  سٍتۍ  انتہٲیی  درجُک  محبت  تھاوان  تہٕ  تِہندِس  حقس  منٛز  چِھ  خُدایس  دُعا  منگان  زِ  سُہ  کٔرِن  تِمن  صلی  اللہ  علیہ و سلمن  زیادہ  کھۅتہٕ  زیادہ  بُلند  مرتَبہٕ  عطا۔  اہلِ  ایمانن  ہٕندِ  طرفہٕ  تِمن  صلی  اللہ  علیہ و سلمن  پیٚٹھ  صلواتُک  مطلب  چُھ  یِہ  زِ  تِم  تہِ  کٔرِن  تِہِندِس  حقس  منٛز  خُدایس  دُعا  زِ  سُہ  کٔرِن  تِمن  صلی  اللہ  علیہ و سلمن  پیٚٹھ  پننہِ  رحمتہٕ  نٲزِل۔﴾"
  },
  {
    "verse_id": 57,
    "translation": "یِم  لُکھ  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  تکلیف  چِھ  دِوان،  تِمن  پیٚٹھ  چھےٚ  خُداین  دنیاہس  تہٕ  ٲخرتس  منٛز  لعنت  فرمٲومٕژ،  تہٕ  تِہندِ  خٲطرٕ  چُھن  رُسوا  کرن  وول  عذاب  تیار  تھوومُت۔"
  },
  {
    "verse_id": 58,
    "translation": "تہٕ  یِم  لُکھ  مومن  مردن  تہٕ  مومن  مستوٗراتن  بے  قصور  تکلیف  چِھ  دِوان،  تِمو  چُھ  اکہِ  بڈِ  بہتانُک  تہٕ  ٹاکارٕہ  گناہُک  وبال  پننِس  کلس  کھولمُت۔"
  },
  {
    "verse_id": 59,
    "translation": "اے  نبیؐ،  پننیٚن  خاندارِنیٚن  تہٕ  کوریٚن  تہٕ  اہلِ  ایمانن  ہٕنزن  مستوٗراتن  ؤنِو  زِ،  پننِس  پانس  پیٚٹھ  ٲسِن  پننیٚن  ژادرن  ہِنزٕ  لونچہِ  تھاوان۔  ﴿یعنی  ژادر  ؤلِتھ  ٲسِن  پانس  مۅہر  تھاوان،  بالفاظِ  دیگر  بُتھ  یلہٕ  تھٲوِتھ  مَہ  ٲسِن  پکان﴾  یِہ  چُھ  زیادہ  مُناسب  طریقہٕ  تاکہ  تِم  یِن  پرٛزناونہٕ،  تہٕ  ستاونہٕ  یِن  نہٕ۔  ﴿یِن  پرٛزناونہٕ،  نِشہِ  چُھ  مُراد  یِہ  زِ  اَتھ  سادہ  تہٕ  حیا  دار  لباسس  منٛز  تِمن  وُچِھتھ  زانہِ  پرٛتھ  کانٛہہ  وُچھن  وول  زِ  تِمہٕ  چھےٚ  شریف  تہٕ  باعصمت  مستوٗراتہٕ،  آوارٕہ  تہٕ  بدکار  چَھنہٕ  زِ  کانٛہہ  بدکردار  انسان  ہیٚکہِ  تِمن  نِشہِ  پننہِ  دِلُک  تمنا  پوٗرٕ  کرنٕچ  اُمید  کٔرِتھ۔  ستاونہٕ  یِن  نہٕ،  نِشہِ  چُھ  مُراد  یِہ  زِ  تِمن  گژِھہ  نہٕ  کانٛہہ  ہیٚکُن  اتھہٕ  لٲگِتھ،  تِمن  برونٛہہ  کُن  گژِھہ  نہٕ  کانٛہہ  ہیٚکُن  یِتھ﴾  اللہ  تعالیٰ  چُھ  مغفرت  کرن  وول  تہٕ  مہربان۔"
  },
  {
    "verse_id": 60,
    "translation": "اگر  پننیو  حرکتو  نِشہِ  باز  آے  نہٕ  منافقین،  تہٕ  تِم  لُکھ  یِہندیٚن  دِلن  منٛز  خرٲبی  چھےٚ،  بیٚیہِ  تِم  یِم  مدینس  منٛز  اَپزِ  افواہ  پھہلاون  وٲلۍ  چِھ،  تیٚلہِ  کرو  أسۍ  تِمن  خلاف  کاروٲیی  کرنہٕ  خٲطرٕ  توٚہۍ  کھڑا،  پتہٕ  ہیٚکن  تِم  یتھ  شہرس  منٛز  تۅہیِہ  سٍتۍ  مُشکلنٕے  روٗزِتھ۔"
  },
  {
    "verse_id": 61,
    "translation": "تِمن  پیٚٹھ  سپدِ  پرٛتھ  طریقہٕ  لعنتُک  پھٹکار۔  ییٚتہِ  تہِ  وُچِھنہٕ  یِن  تَتہِ  یِن  رَٹنہٕ  تہٕ  بُرٕ  پٲٹھۍ  یِن  مارنہٕ۔"
  },
  {
    "verse_id": 62,
    "translation": "یِہ  چُھ  اللہ  تعالیٰ  سُند  سُنّت  یُس  یِتھیٚن  لُکن  ہٕندِس  معاملس  منٛز  گۅڈٕ  پیٚٹھے  چُھ  پکان  یِوان،  تہٕ  توٚہۍ  وُچِھو  نہٕ  اللہ  تعالیٰ  سٕندِس  سُنّتس  منٛز  کانٛہہ  تبدیلی۔"
  },
  {
    "verse_id": 63,
    "translation": "لُکھ  چِھو  تۅہیِہ  پٕرٛژھان  زِ  قیامتچٕ  گٔر  کر  یِیِہ؟  ؤنِو،  تمِیُک  علم  چُھ  اللہ  تعالیٰ  سٕے۔  تۅہیِہ  کیا  خبر  چَھو،  بنان  چُھ  زِ  سۅ  ﴿گٔر﴾  آسہِ  نکھے۔"
  },
  {
    "verse_id": 64,
    "translation": "بہر  حال  چُھ  یِہ  پوٚز  زِ  خُداین  چھےٚ  کٲفرن  پیٚٹھ  لعنت  کٔرمٕژ،  تہٕ  تِہندِ  خٲطرٕ  چُھن  شعلہٕ وُن  نار  تیار  تھوومُت۔"
  },
  {
    "verse_id": 65,
    "translation": "یتھ  منٛز  تِم  ہمیشہ  روزن،  کانٛہہ  حٲمی  تہٕ  مددگار  لبن  نہٕ۔"
  },
  {
    "verse_id": 66,
    "translation": "ییٚمہِ  دۅہ  تِہِندیٚن  بُتھیٚن  نارس  پیٚٹھ  یِیہِ  تَلُک  پیٚٹھ  کرنہٕ،  تمہِ  وقتہٕ  ونن  تِم  زِ،  کاش  آسِہے  اسہِ  اللہ  تعالیٰ  سٕنز  تہٕ  رسولؐ  سٕنز  اطاعت  کٔرمٕژ۔"
  },
  {
    "verse_id": 67,
    "translation": "بیٚیہِ  ونن،  اے  سانہِ  ربّہ،  اسہِ  کٔر  پننیٚن  سردارن  تہٕ  پننیٚن  زٕٹھیٚن  ہٕنز  اطاعت،  تہٕ  تِمو  کٔرۍ  أسۍ  راہِ  راست  نِشہِ  بےراہ۔"
  },
  {
    "verse_id": 68,
    "translation": "اے  ربّ،  یِمن  دِ  دۅگنہٕ  عذاب،  تہٕ  یِمن  پیٚٹھ  کر  سخت  لعنت۔"
  },
  {
    "verse_id": 69,
    "translation": "اے  لوٗکو  یِمو  ایمان  چُھو  اوٚنمُت،  تِمن  لُکن  ہٕندۍ  پٲٹھۍ  مَہ  بٔنِو،  یِمو  موسیٰ  علیہ  السلامس  تکلیف  ٲسۍ  دِتِمٕتۍ،  پتہٕ  کوٚر  خُداین  تِہنزو  بناونہٕ  آمژو  کتھو  نِشہِ  سُہ  بٔری،  تہٕ  سُہ  اوس  خُدایس  نزدیک  باعزت۔"
  },
  {
    "verse_id": 70,
    "translation": "اے  ایمان  انَن  والیو،  خُدایس  کھوٚژِو،  تہٕ  سیٚود  کتھ  ٲسِو  ونان۔"
  },
  {
    "verse_id": 71,
    "translation": "اللہ  تعالیٰ  کرِ  تُہٕندۍ  اعمال  دُرست،  تہٕ  تُہٕندیٚن  قصُورن  کرِ  درگزر۔  یُس  شخص  اللہ  تعالیٰ  تہٕ  تٔمۍ  سٕندِس  رسولؐ  سٕنٛز  اطاعت  کرِ  تٔمۍ  کٔر  بٔڈ  کامیٲبی  حٲصل۔"
  },
  {
    "verse_id": 72,
    "translation": "اسہِ  کوٚر  یِہ  امانت  آسمانن  تہٕ  زمینس  تہٕ  پہاڑن  برونٛہہ  کنہِ  پیش،  تِم  سپٕدۍ  نہٕ  یِہ  تُلنہٕ  خٲطرٕ  تیار  تہٕ  کھوٚژۍ  اَتھ  ﴿امانت  نِشہِ  چُھ  مُراد  تِمن  ذمہٕ  دٲرِیَن  ہُند  بار  یُس  خُداین  پننِس  زمینس  منٛز  اختیارات  تہٕ  عقل  دِتھ  انسانس  پیٚٹھ  تروومُت  چُھ﴾،  مگر  انسانن  تُل  یِہ،  بے  شک  چُھ  سُہ  بوٚڈ  ظٲلِم  تہٕ  جٲہِل  ﴿یعنی  امہِ  بارِ  امانتُک  حٲمِل  ٲسِتھ  تہِ  چُھنہٕ  پننہِ  ذمہٕ  دٲری  محسوس  کران  تہٕ  خیانت  کٔرِتھ  چُھ  پانہٕ  پانس  پیٚٹھ  ظلم  کران۔﴾"
  },
  {
    "verse_id": 73,
    "translation": "﴿یِہ  بارِ  امانت  تُلنُک  لٲزمی  نتیجہ  چُھ  یِہ﴾  تاکہ  اللہ  تعالیٰ  دِیِہ  منافق  مردن  تہٕ  زنانن،  تہٕ  مُشرک  مردن  تہٕ  زنانن  سزا،  تہٕ  مومن  مردن  تہٕ  مومن  مستوٗراتن  ہُند  توبہٕ  کرِ  قبول،  اللہ  تعالیٰ  چُھ  درگزر  فرماون  وول  تہٕ  رحیم۔"
  }
]