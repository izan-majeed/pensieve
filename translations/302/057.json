[
  {
    "verse_id": 1,
    "translation": "اللہ  تعالیٰ  سٕنزٕے  تسبیح  چِھ  کران  یِم  تہِ  آسمانن  تہٕ  زمینس  منٛز  چِھ،  تہٕ  سُے  چُھ  سیٚٹھاہ  عزت  وول  سیٚٹھاہ  حکمت  وول۔"
  },
  {
    "verse_id": 2,
    "translation": "تٔمۍ  سٕے  خٲطرٕ  چھے٘  آسمانن  ہٕنز  تہٕ  زمینٕچ  بادشاہت،  سُے  چُھ  زندگی  تہٕ  موت  دِوان،  تہٕ  سُہ  چُھ  پۯتھ  چیزس  پیٚٹھ  سیٚٹھاہ  قدرت  تھاوان۔"
  },
  {
    "verse_id": 3,
    "translation": "سُے  چُھ  (سارِوٕے  نِشہِ)  اوّل  تہٕ  (سارِوٕے  نِشہِ)  ٲخر  تہٕ  (پننہِ  قدرت  کہ  اعتبارٕ)  چُھ  ظٲہر  تہٕ  (پننہِ  ذات  کہ  اعتبارٕ)  چُھ  کٔھٹِتھ،  تہٕ  سُہ  چُھ  پۯتھ  چیزس  وارٕ  پٲٹھۍ  زانن  وول۔"
  },
  {
    "verse_id": 4,
    "translation": "سُے  چُھ  ییٚمۍ  (سٲری)  آسمان  تہٕ  زمین  کٔر  شیٚن  دَورن  منٛز  پٲدٕ  پتہٕ  سَپُد  کاینات  کہِ  اقتدارکِس  مسندس  پیٚٹھ  (پننہِ  شانہٕ  مطٲبق)  جلوٕہ  گر  (یعنی  پوٗرٕ  کاینات  کٔرٕن  پننہِ  حکمہٕ  سٍتۍ  منظم)،  سُہ  چُھ  زانان  یِکینٛژھاہ  زمینس  منٛز  اژان  چُھ  تہٕ  یِکینٛژھاہ  اَمہِ  منٛزٕ  نیران  چُھ  تہٕ  یِکینٛژھاہ  آسمٲنۍ  کُرّو  نِشہِ  وسان  (یا  نیران)  چُھ  یا  یِکینٛژھاہ  یِمن  منٛز  کھسان  (یا  اژان)  چُھ۔  سُہ  چُھ  تۅہیہِ  سٍتۍ  آسان  تۆہۍ  ییٚتہِ  تہِ  چِھو  تہٕ  یِکینٛژھاہ  تۆہۍ  کران  چِھواللہ  تعالیٰ  چُھ  (تَتھ)  وارٕ  پٲٹھۍوُچھن  وول۔"
  },
  {
    "verse_id": 5,
    "translation": "آسمانن  ہٕنزتہٕ  زمینٕچ  سٲرٕے  سلطنت  چھے٘  تٔمۍ  سٕنزٕے،  تہٕ  تٔسۍ  کُن  چھے٘  تمام  کامہِ  واپس  یِوان  نِنہٕ۔"
  },
  {
    "verse_id": 6,
    "translation": "سُے  چُھ  رٲژ  کران  دۅہس  منٛز  دٲخل  تہٕ  دۅہس  چُھ  کران  رٲژ  منٛز  دٲخل،  تہٕ  سُہ  چُھ  سیٖنن  ہٕنزو  (کٔھٹِتھ)  کتھَو  نِشہِ  تہِ  وارٕ  پٲٹھۍ  باخبر۔"
  },
  {
    "verse_id": 7,
    "translation": "اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  أنِو  ایمان  تہٕ  تَمہِ  (مال  و  دولت)  منٛزٕ  کٔرِو  خرچ  یَتھ  منٛز  تۆہۍ  تٔمۍ  پنٕنۍ  نٲیب  (تہٕ  امانت  دار)  چِھو  بنٲوِمٕتۍ،  لہٰذا  یِمَو  تۅہیہِ  منٛزٕ  ایمان  اۆن  تہٕ  پتہٕ  کۆرتِمَو  خرچ  تِہِندِ  خٲطرٕ  چُھ  سیٚٹھاہ  بۆڈ  اجر۔"
  },
  {
    "verse_id": 8,
    "translation": "تہٕ  تۅہیہِ  کیا  چُھو  گۆمُت  زِ  تۆہۍ  چِھو  نہٕ  اللہ  تعالیٰ  ہس  پیٚٹھ  ایمان  اَنان،  ییٚلہِ  زن  رسول  (صلی  اللہ  علیہ  وسلم)  تۅہیہِ  ناد  چِھو  دِوان  زِ  تۆہۍ  أنِو  پننِس  ربّس  پیٚٹھ  ایمان  تہٕ  بے  شک  چُھو  (اللہ  تعالیٰ  ہن)  تۅہیہِ  مضبوط  عہد  ہیٚو  تمُت،  اگر  تۆہۍ  ایمان  اَنن  وٲلۍ  چِھو۔"
  },
  {
    "verse_id": 9,
    "translation": "سُے  چُھ  یُس  پننِس  (برگزیدٕہ)  بندس  پیٚٹھ  ٹاکارٕہ  نِشٲنِیہِ  نٲزل  چُھ  کران  تاکہ  تۅہیہِ  نِیَو  اَنہِ  گٹو  منٛزٕ  گاشس  کُن  کٔڑِتھ۔  تہٕ  بے  شک  چُھ  اللہ  تعالیٰ  تۅہیہِ  پیٚٹھ  سیٚٹھاہ  شفقت  کرن  وول  سیٚٹھاہ  رحم  کرن  وول۔"
  },
  {
    "verse_id": 10,
    "translation": "تہٕ  تۅہیہِ  کیا  چُھو  گۆمُت  زِ  تۆہۍ  چِھو  نہٕ  اللہ  تعالیٰ  سٕنزِ  وَتہِ  منٛز  خرچ  کران  ییٚلہِ  زن  آسمانن  ہٕنز  تہٕ  زمینٕچ  سٲرٕے  مِلکیت  اللہ  تعالیٰ  سٕنزٕے  چھے٘  (تۆہۍ  چِھو  صرف  تس  مٲلکہٕ  سٕندۍ  نٲیب)،  تۅہیہِ  منٛزٕ  یِمَو  لُکو  فتحِ  (مکہ)  برونٛہہ  (اللہ  تعالیٰ  سٕنزِ  وَتہِ  منٛز  پَنُن  مال)  خرچ  کۆربیٚیہِ  کۆرُکھ  (حق  خٲطرٕ)  قتال  تِم  (تہٕ  تۆہۍ)  ہیٚکِو  نہٕ  برابر  ٲسِتھ،  تِم  چِھ  تِمَو  لُکو  نِشہِ  درجس  منٛز  سیٚٹھاہ  بلند  یِمَو  (تَمہِ)  پتہٕ  مال  چُھ  خرچ  کۆرمُت  بیٚیہِ  چُھکھ  قتال  کۆرمُت،  مگر  اللہ  تعالیٰ  ہن  چُھ  حسنِ  ٲخرتُک  (یعنی  جنتُک)  وعدٕہ  سارِنٕے  سٍتۍکۆرمُت،  تہٕ  اللہ  تعالیٰ  چُھ  یِکینٛژھاہ  تۆہۍ  کران  چِھو  تِمَو  نِشہِ  وارٕ  پٲٹھۍ  باخبر۔"
  },
  {
    "verse_id": 11,
    "translation": "کُس  شخص  چُھ  یُس  اللہ  تعالیٰ  ہس  قرضِ  حسنہ  رٔنگۍ  قرض  دِیہِ  تیٚلہِ  روزِ  سُہ  تٔمۍ  سٕندِ  خٲطرٕ  تَتھ  (قرضس)  واریاہ  گۅنہٕ  ہُریرکران  تہٕ  تس  خٲطرٕ  چُھ  سیٚٹھاہ  عظمت  وول  اجر۔"
  },
  {
    "verse_id": 12,
    "translation": "(اے  ٹاٹھہِ!)  ییٚمہِ  دۅہ  تۆہۍ  (پننہِ  اُمتٕکۍ)  مومن  مرد  تہٕ  مومن  خاتونہٕ  وُچھوٗکھ  زِ  تِہُنٛد  نوٗر  آسہِ  تِمن  بروٗنٹھۍ  کِنۍ  تہٕ  تِمن  دٔچِھنۍ  کِنۍ  تیزی  سان  پکان  (تہٕ  تِمن  یِیہِ  وَننہٕ)  تۅہیہِ  ٲسِنَو  بشارت  اَز  چِھ  (تُہٕندِ  خٲطرٕ)  جنت  یِمن  بٔنۍ  کِنۍ  کۅلہٕ  چھے٘  جٲری  (تۆہۍ)  روٗزِو  ہمیشہ  تِمن  منٛز،  یٔہے  چھے٘  سیٚٹھاہ  بٔڑکامیٲبی۔"
  },
  {
    "verse_id": 13,
    "translation": "ییٚمہِ  دۅہ  منافق  مرد  تہٕ  منافق  زنانہٕ  ایمان  والیٚن  وَنن  اَسہِ  پیٚٹھ  (تہِ)  تۯاوۍتَو  (توجہ  سان)  نظر  أسۍ  کرہَو  تُہٕندِ  نورٕ  نِشہِ  کینہہ  گاش  حٲصل،  تِمن  یِیہِ  وَننہٕ،  تۆہۍ  پھیٖرِو  پانس  پتھ  کُن  تہٕ  (تور  گٔژِھتھ)  ژھٲنڈِو  نوٗر  (ییٚتہِ  تۆہۍ  نوٗرُک  انکار  ٲسۍوٕ  کران)،  پتہٕ  یِیہِ  (تَمی  ساعتہٕ)  تِمن  منٛزباگ  اَکھ  دیوار  کھڑا  کرنہٕ  یَتھ  منٛز  اَکھ  دروازٕہ  آسہِ،  تَتھ  أندرِمہِ  اَندٕآسہِ  رحمت  تہٕ  تَمہِ  کہ  نیٚبرِمہِ  اَندٕتَمہِ  طرفہٕ  آسہِ  عذاب۔"
  },
  {
    "verse_id": 14,
    "translation": "تِم  (منافق)  وَنن  تِمن  (مومنن)  آلوکٔرِتھ،  کیا  أسۍ  ٲسۍ  نا  دنیاہس  منٛز  تۅہیہِ  سٍتۍ؟  تِم  وَنن،  کیازِ  نہٕ  مگر  تۅہیہِ  اوسُو  پَنُن  پان  (منافقت  کِس)  فتنس  منٛز  مبتلا  کۆرمُت  تہٕ  تۆہۍ  ٲسۍوٕ  (سانہِ  خٲطرٕ  بُرٲیی  تہٕ  نقصانس)  پۯاران  روزان  تہٕ  تۆہۍ  ٲسۍوٕ  (نبوّتِ  محمدی  یس  منٛز  تہٕ  دینِ  اسلامس  منٛز)  شک  کران  تہٕ  بٲطل  امیدَو  تۯٲوِہَو  تۆہۍ  دوکھس  منٛز،  یۆت  تام  زن  اللہ  تعالیٰ  سُنٛد  (موتُک)  حکم  ووت  تہٕ  تۅہیہِ  روٗدُو  اللہ  تعالیٰ  ہس  متعلق  دغا  باز  (شیطان)  دوکھہٕ  دِوان۔"
  },
  {
    "verse_id": 15,
    "translation": "لہٰذا  أزِکہ  دۅہ  (اے  منافقو!)  تۅہیہِ  نِشہِ  یِیہِ  نہٕ  کانٛہہ  مُعاوضہ  قبول  کرنہٕ  تہٕ  نَہ  تِمنٕے  نِشہِ  یِمَو  کفر  اوس  کۆرمُت  تہٕ  تُہنٛد  (سارِنٕے  ہُنٛد)  ٹھکانہٕ  چُھ  جہنم،  تہٕ  یۅہے  ٹھکانہٕ  چُھ  تُہُنٛد  مولا  (یعنی  سٲتھی)،  تہٕ  سۅ  چھے٘  سیٚٹھاہ  بُرٕ  جاے۔  (تِکیازِ  تۅہیہِ  اوسُو  تِمن  مولا  ماننہٕ  نِشہِ  انکار  کۆرمُت  ییٚتہِ  پیٚٹھہٕ  تۅہیہِ  ایمانُک  نوٗر  تہٕ  مغفرتُک  خٲرات  میلن  وول  اوس)۔"
  },
  {
    "verse_id": 16,
    "translation": "کیا  ایمان  والیٚن  خٲطرٕ  آو  نا  (وُنہِ)  سُہ  وقت  زِ  تِہِندۍ  دل  نمن  اللہ  تعالیٰ  سٕندِ  یاد  خٲطرٕ  آہ  و  زٲری  سان  تہٕ  تَمہِ  حق  خٲطرٕ  (تہِ)  یُس  نٲزل  چُھ  سپُدمُت  تہٕ  تِمن  لُکن  ہٕندۍ  پٲٹھۍ  بنن  نہٕ  یِمن  ییٚمہِ  برونٛہہ  کتاب  ٲس  دِنہٕ  آمٕژ  پتہٕ  گُزریاو  تِمن  پیٚٹھ  واریاہ  کال  تہٕ  تِہِندۍ  دل  گٔے  سخت،تہٕ  تِمَو  منٛزٕ  چِھ  واریاہ  لُکھ  نافرمان۔"
  },
  {
    "verse_id": 17,
    "translation": "زٲنِو  زِ  اللہ  تعالیٰ  ہٕے  چُھ  زمینس  تَمہِ  کہ  مردٕہ  گژھنہٕ  پتہٕ  زندٕہ  کران،  تہٕ  بے  شک  چھے٘  اَسہِ  تُہٕندِ  خٲطرٕ  نشٲنِیہِ  کرِمَژٕ  واضح  تاکہ  تۆہۍ  ہیٚیِو  عقلہِ  کٲم۔"
  },
  {
    "verse_id": 18,
    "translation": "بے  شک  صدقہ  تہٕ  خٲرات  دِنہٕ  وٲلۍ  مرد  تہٕ  صدقہ  تہٕ  خٲرات  دِنہٕ  واجِنہِ  خاتونہٕ  تہٕ  یِمَو  اللہ  تعالیٰ  ہس  قرضِ  حسنہ  رٔنگۍ  قرض  دِیت  تِہِندِ  خٲطرٕ  یِیہِ  (صدقُک  تہٕ  قرضُک  اجر)  واریاہ  گۅنہٕ  ہُرراونہٕ  تہٕ  تِہِندِ  خٲطرٕ  آسہِ  سیٚٹھاہ  عزت  وول  ثواب۔"
  },
  {
    "verse_id": 19,
    "translation": "تہٕ  یِمَو  لُکواللہ  تعالیٰ  ہس  تہٕ  تٔمۍ  سٕندیٚن  رسولن  پیٚٹھ  ایمان  اۆن  تِمَے  لُکھ  چِھ  پننِس  ربّس  نزدیک  صدیق  تہٕ  شہید،  تِہِندِ  خٲطرٕ  چُھ  تِہُنٛد  اجر  (تہِ)  تہٕ  تِہُنٛد  نوٗر  (تہِ)،  تہٕ  یِمَو  کفرکۆر  تہٕ  سانیٚن  آیاتن  کۆرُکھ  انکار  تِمَے  لُکھ  چِھ  جہنمی۔"
  },
  {
    "verse_id": 20,
    "translation": "زٲنِو  زِ  دنیاہٕچ  زندگی  چھے٘  صرف  کھیل  تہٕ  تماشہِ  بیٚیہِ  چھے٘  ظٲہری  پٲراو  تہٕ  پانہٕ  وٲنۍ  چھے٘  فخر  تہٕ  ہاو  باو  بیٚیہِ  چھے٘  اَکھ  أکِس  پیٚٹھ  مال  و  اولادن  منٛز  زیادتی  ہٕنز  طلب،اَمِچ  مثال  چھے٘  روٗدٕکۍ  پٲٹھۍ  زِ  ییٚمِیُک  پٲداوار  زمیندارن  خۅش  چُھ  کران  پتہٕ  چُھ  سُہ  خۅشک  گژھان  پتہٕ  چھوون  تۆہۍ  سُہ  پٔپِتھ  وُچھان  لیٚدران  پتہٕ  چُھ  تَتھ  بۆس  گژھان،تہٕ  ٲخرتس  منٛز  چُھ  (نافرمانن  خٲطرٕ)  سخت  عذاب  تہٕ  (فرمانبردارن  خٲطرٕ)  چُھ  اللہ  تعالیٰ  سٕندِ  طرفہٕ  مغفرت  تہٕ  بٔڑ  خۅشنودی،  تہٕ  دنیاہٕچ  زندگی  چھَنہٕ  دوکھہٕ  کہ  سامانہٕ  وَرٲے  کِہِنۍ۔"
  },
  {
    "verse_id": 21,
    "translation": "(اے  بندو!)  تۆہۍ  دوٗرِوپننِس  ربّ  سٕندِس  مغفرتس  کُن  تیز  تہٕ  جنتس  کُن  (تہِ)  ییٚمِیُک  کھجرٕے  آسمان  تہٕ  زمین  کِس  وسعتس  یوت  چُھ،  تِمن  لُکن  خٲطرٕ  چُھ  تیار  کرنہٕ  آمُت  یِمواللہ  تعالیٰ  ہس  تہٕ  تٔمۍ  سٕندیٚن  رسولن  پیٚٹھ  ایمان  چُھ  اۆنمُت،  یہِ  چُھ  اللہ  تعالیٰ  سُنٛد  فضل  یس  یژھان  چُھ  تس  چُھ  عطا  کران،  تہٕ  اللہ  تعالیٰ  چُھ  عظیم  فضلہٕ  وول۔"
  },
  {
    "verse_id": 22,
    "translation": "کانٛہہ  تہِ  مصیبت  نَہ  چُھ  زمینس  منٛز  واتان  تہٕ  نَہ  تُہٕنزن  زندگی  ین  منٛز  مگر  سُہ  چُھ  أکِس  کتابِہ  منٛز  (یعنی  لوحِ  محفوظس  منٛز  یُس  اللہ  تعالیٰ  سٕندِ  پۯانہِ  علمُک  ترتیب  چُھ  موجود)  آسان،  اَمہِ  برونٛہہ  زِ  أسۍ  کرون  سُہ  پٲدٕ،  بے  شک  چُھ  یہِ  (مکمل  تہٕ  احاطہ  کرن  وول  علم)  اللہ  تعالیٰ  ہس  پیٚٹھ  سیٚٹھہٕے  سہل۔"
  },
  {
    "verse_id": 23,
    "translation": "تاکہ  تۆہۍ  کٔرِو  نہٕ  تَتھ  چیزس  پیٚٹھ  غم  یُس  تُہٕندِ  اَتھہٕ  منٛزٕ  دۯاو  تہٕ  تَتھ  چیزس  پیٚٹھ  کھٲلِو  نہ  بوش  یُس  تٔمۍ  تۅہیہِ  عطا  کۆر،تہٕ  اللہ  تعالیٰ  چُھنہٕ  کٲنسہِ  تکبّر  کرن  وٲلِس،فخر  کرن  وٲلِس  پسند  کران۔"
  },
  {
    "verse_id": 24,
    "translation": "یِم  لُکھ  (پانہٕ  تہِ)  بخل  چِھ  کران  تہٕ  (دۆیِمیٚن)  لُکن  (تہِ)  چِھ  بخل  کرنُک  تلقین  کران،  تہٕ  یُس  شخص  (اللہ  تعالیٰ  سٕندیٚو  احکامو  نِشہِ)  بُتھ  چُھ  پھِران  تیٚلہِ  چُھ  بے  شک  اللہ  تعالیٰ  (تہِ)  بے  پرواہ،  سیٚٹھہٕے  حمدس  تہٕ  ثنا  ہس  قٲبل۔"
  },
  {
    "verse_id": 25,
    "translation": "بے  شک  سوٗزۍ  اَسہِ  پنٕنۍرسول  واضح  نِشٲنِیہِ  ہیٚتھ  تہٕ  اَسہِ  کٔر  تِمن  سٍتۍ  کتاب  تہٕ  عدلٕچ  تۯکٕر  نٲزل  تاکہ  لُکھ  ہیٚکن  انصافس  پیٚٹھ  قٲیِم  سپدِتھ،  تہٕ  اَسہِ  کۆر  (معدنیات  نِشہِ)  شِشتٕر  دستیاب  اَتھ  منٛز  چُھ  (جنگی  سامانہٕ  تہٕ  دفاع  خٲطرٕ)  سخت  قوّت  بیٚیہ  لُکن  خٲطرٕ  (کارخانہ  بناونہ  باپتھ  بیٚیہِ  تہِ  کینہہ)  فٲیدٕہ  تہٕ  (یہِ  کۆر  اَمہِ  موجوب)  تاکہ  اللہ  تعالیٰ  کڑِ  نۆن  زِ  کُس  چُھ  تٔمۍ  سُنٛد  تہٕ  تٔمۍ  سٕندیٚن  رسولن  ہُنٛد  (یعنی  دینِ  اسلامُک)  وُچھنہٕ  ورٲے  مددکران،  بے  شک  چُھ  اللہ  تعالیٰ  (پانے)  سیٚٹھاہ  قوّت  وول  سیٚٹھاہ  غلبہٕ  وول۔"
  },
  {
    "verse_id": 26,
    "translation": "تہٕ  بے  شک  سوٗزۍ  اَسہِ  نوح  تہٕ  ابراہیم  (علیہم  السلام)  تہٕ  اَسہِ  کٔر  دۅشوٕنۍ  ہٕندیٚن  اولادن  منٛز  رسالت  تہٕ  کتاب  مقرر  لہٰذا  چِھ  تِمو  منٛزٕ  (کینہہ)  ہدایت  یافتہٕ،  تہٕ  تِمَو  منٛزٕ  چِھ  اکثر  لُکھ  نافرمان۔"
  },
  {
    "verse_id": 27,
    "translation": "پتہٕ  سوٗزۍ  اَسہِ  یِمن  رسولن  ہٕندی٘ن  نقشِ  قدمن  پی٘ٹھ  (باقی)  رسول  تہٕ  اَسہِ  سوٗز  یِمن  پتہٕ  عیسیٰ  ابنِ  مریم  (علیہما  السلام)  تہٕ  اَسہِ  کٔرتِمن  انجیل  عطا  تہٕ  اَسہِ  کٔر  تِمن  لُکن  ہٕندی٘ن  دِلن  منٛز  شفقت  تہٕ  رحمت  پٲد  یِم  تِہٕنز  (یعنی  عیسیٰ  علیہ  السلامن  ہٕنز  صحیح)  پٲروی  ٲسۍ  کران۔  تہٕ  رہبٲنیتُک  (یعنی  عبادتِ  الٰہی  خٲطرٕ  ترکِ  دنیا  تہٕ  لذّتو  نِشہِ  لو٘ب  روزنُک)  بدعت  اوس  تِمَو  پانہٕ  ایجادکو٘رمُت،  یہِ  اوس  نہٕ  اَسہِ  تِمن  پی٘ٹھ  فرض  کو٘رمُت،  مگر  (تِمَو  اوس  یہِ  رہبٲنیتُک  بدعت)  صرف  اللہ  تعالیٰ  سٕنز  رضا  حٲصل  کرنہٕ  خٲطرٕ  (شروع  کو٘رمُت)  پتہٕ  یُس  اَمہِ  کہ  عملی  رٲچھ  راوٹُک  حق  اوس  تِم  ہی٘کۍ  نہٕ  اَمِچ  تِژھ  رٲچھ  راوَٹھ  کٔرِتھ  (یعنی  یہِ  ہیو٘کُکھ  نہٕ  تَمی  جذبہٕ  تہٕ  پابندی  سان  جٲری  تھٲوِتھ)،  لہٰذا  کو٘ر  اَسہِ  تِمن  لُکن  یِمَو  تِمَو  منٛزٕ  ایمان  او٘نمُت  اوس  (تہٕ  رہبٲنیتُک  بدعت  ٲسۍ  رضائے  الٰہی  خٲطرٕ  جٲری  تھٲوِتھ)  تِہُنٛد  اجروثواب  عطا  تہٕ  تِمَو  منٛزٕ  چِھ  اکثر  لُکھ  (یِمو  یہِ  ترک  کو٘ر  تہٕ  بدلیاے)  سی٘ٹھاہ  نافرمان۔"
  },
  {
    "verse_id": 28,
    "translation": "اے  ایمان  والیو!  اللہ  تعالیٰ  سُنٛد  تقویٰ  پانہٕ  نٲوِوتہٕ  تٔمۍ  سٕندِس  (عظمت  وٲلِس)  رسولس  (صلی  اللہ  علیہ  وسلم)  پیٚٹھ  أنِو  ایمان  سُہ  کریو  تۅہیہِ  پننہِ  رحمتٕکۍ  زٕ  حصہٕ  عطا  تہٕ  تُہٕندِ  خٲطرٕ  کرِ  نوٗر  پٲدٕ  یَتھ  منٛز  تۆہۍ  (دنیا  ہس  تہٕ  ٲخرتس  منٛز)  پکان  ٲسِو  بیٚیہِ  کریٚو  تۅہیہِ  مغفرت،  تہٕ  اللہ  تعالیٰ  چُھ  سیٚٹھاہ  بخشن  وول  سیٚٹھاہ  رحم  کرن  وول۔"
  },
  {
    "verse_id": 29,
    "translation": "(یہِ  بیان  چُھ  اَمہِ  موجوب)  زِ  اہلِ  کتابن  لگہِ  پے  زِ  تِمن  چُھنہٕ  اللہ  تعالیٰ  سٕندِس  فضلس  پیٚٹھ  کانٛہہ  اختیار  تہٕ  (یہِ)  زِ  سورُے  فضل  چُھ  اللہ  تعالیٰ  سٕندِسٕے  دستِ  قدرتس  منٛز  سُہ  یس  یژھان  چُھ  عطا  چُھس  کران،  تہٕ  اللہ  تعالیٰ  چُھ  سیٚٹھاہ  بۆڈ  فضل  وول۔"
  }
]