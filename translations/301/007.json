[
  {
    "verse_id": 1,
    "translation": "امہِ  کہ  معنیِچ  چھےٚ  خداے  سٕے  خبر۔"
  },
  {
    "verse_id": 2,
    "translation": "یہِ  قرآنِ  مجید  چھےٚ  کتاباہ  خداے  سٕندِ  طرفہٕ  تۅہیہِ  کُن  نٲزِل  کرنہٕ  آمژ  یُتھ  توٚہۍ  لوٗکھ  نافرمٲنی  ہُند  سزا  بیان  کٔرِتھ  کھوٚژنٲوِیوکھ۔  ہرگاہ  کانہہ  شخصاہ  اتھ  کتابہِ  ایمان  انہِ  نہٕ  تسلیم  کرِنہٕ  تُہُند  دِل  مبارک  مہ  سپدِن  تمہِ  سٍتۍ  تنگ۔  کیازِ  کٲنسہِ  ہٕندِ  نہ  ماننہٕ  سٍتۍ  تُہٕنٛزِبیم  کرنٕچہِ  کامہ  اندر  کانہہ  نقصان  واتہِ  نہٕ۔  قرآنِ  مجید  چُھ  خصوصیت  سان  وعظ  تہٕ  نصیحت  باایمانن  ہٕندِ  خٲطرٕ۔"
  },
  {
    "verse_id": 3,
    "translation": "اے  لوٗکو  تۅہیہِ  ییٚلہِ  معلوم  سپُد  یہِ  قرآنِ  مجید  چُھ  خداے  سٕندِی  طرفہٕ  نٲزِل  کرنہٕ  آمُت۔  توٚہۍ  کٔرِو  اتباع  تہٕ  پیروی  تٔمِچ  یہِ  تۅہیہِ  کُن  بواسطہ  پیغمبرِ  برحق  نٲزِل  آو  کرنہٕ  تُہٕندِس  پروردِگارٕہ  سٕندِ  طرفہٕ۔  اتباع  گوٚو  تصدیق  تہِ  کرُن  تہٕ  عمل  تہِ  کرُن۔  ﴿خدا  یِم  تُہٕندِ  وتھ  ہاونہٕ  خٲطرٕ  یہِ  عظیم  الشان  کتاب  نٲزِل  کٔر﴾  ترٲوِتھ  مہ  کٔرِو  بیٚین  رفیقن  تہٕ  دوستن  ہٕنٛز  پیروی  یِم  تۅہیہِ  گُمراہ  کروٕنۍ  تہٕ  سیٚزِ  وتہِ  نِشہِ  ڈالہٕ  وٕنۍ  چھِ  انسان  شیطانو  تہٕ  جِن  شیطانو  أندرٕہ،  مگر  باوجود  ییٚمہِ  مشفقانہٕ  فہمٲیِش  کرنٕکہِ  چھِ  تۅہیہِ  أندرٕہ  کمٕے  لوٗکھ  نصیحت  رٹان۔  تمِی  چھِ  گمراہ  تہٕ  گمرٲہی  زیادٕہ  مگر  گمراہن  چُھنہٕ  روزُن  سۅکھے۔"
  },
  {
    "verse_id": 4,
    "translation": "واریاہ  شہرن  تہٕ  بستین  منٛز  روزٕ  وٕنۍ  کٔرۍ  اسہِ  ہلاک  تہٕ  تباہ  کُفر  وانکار  تہٕ  نافرمٲنی  تہٕ  گمرٲہی  مۅکھہٕ۔  پس  ووت  تِمن  نِشہِ  سون  عذاب  رٲتۍ  مٔنٛزِی۔  یا  تمہِ  ساعتہٕ  ییٚمہِ  ساعتہٕ  تِم  دُپہرس  شونٛگِتھ  ٲسی  قیلولہ  کران۔"
  },
  {
    "verse_id": 5,
    "translation": "پس  اوس  نہٕ  تمہِ  ساعتہٕ  ییٚمہِ  ساعتہٕ  تِمن  نِشہِ  سون  عذاب  ہنٛگہٕ  تہٕ  منٛگہٕ  وٲتِتھ  پیٚوو  کانہہ  کتھاہ  تِہندِ  چانٹہِ  منٛز  نیران۔  مگر  یہے  کتھ  کہ  واقعی  چھِ  أسۍ  ظلم  و  خطا  کروٕنۍ۔  یہِ  گوٚو  دنیٲوِی  عذاب۔"
  },
  {
    "verse_id": 6,
    "translation": "امہِ  پتہٕ  گوٚو  اُخروی  عذاب۔  قیامتٕکۍ  دۅہ  پٕرژھو  أسۍ  ضروٗر  لوٗکن  یِمن  کُن  پیغمبر  سوزنہٕ  آے۔  کیاہ  تۅہیہِ  نِشہِ  آیہِ  پیغمبر۔  تۅہیہِ  کیاہ  معاملہٕ  کوٚرُو  تِمن  سٍتۍ۔  بیٚیہِ  پرژھو  أسۍ  ضروٗر  پیغمبرن  تہِ  کہ  تۅہیہِ  کیاہ  جواب  ووٚن  تُہٕنٛزو  اُمتو۔"
  },
  {
    "verse_id": 7,
    "translation": "پس  بیان  کرو  أسۍ  تِمن  سارنٕے  برونٹھ  کنہِ  سٲرِی  حالات  پننہِ  عملہِ  موجوب  کیازِ  أسۍ  تِہٕںدیو  کارو  کرتوتو  نِشہِ  بے  خبر  ٲسۍ  نہٕ۔"
  },
  {
    "verse_id": 8,
    "translation": "تمِی  دۅہہ  یِن  لوٗکن  ہٕنٛزٕ  عملہٕ  تہٕ  اعتقادات  تولنہٕ  پٔزۍ  پٲٹھۍ،  پس  یِمن  ہُند  پوٚتُر  ایمان  سٍتۍ  تہٕ  نیکیو  سٍتۍ  گوٚب  لگہِ  تِمے  لوٗکھ  آسن  رستگار  تہٕ  کامیاب  نجات  لبٕہ  وٕنۍ۔"
  },
  {
    "verse_id": 9,
    "translation": "بیٚیہِ  یِمن  لوٗکن  ہُند  پوٚتُر  لوٚت  لگہِ  ایمان  نہ  اننہٕ  سٍتۍ  تہٕ  اعمالِ  صالحہ  نہ  آسنہٕ  مۅکھہ،  پس  تِمے  لوٗکھ  گٔے  یِمو  پننین  پانن  نقصان  تہٕ  تاون  واتنو  کیازِ  تِم  ٲسۍ  سانین  آیاتن  ہٕںٛز  حق  تلفی  کران۔  انکار  تہٕ  نافرمٲنی  کرنہٕ  سٍتۍ۔"
  },
  {
    "verse_id": 10,
    "translation": "پٔزۍ  پٲٹھۍ  اسہِ  دِژ  تۅہیہِ  بسنہٕ  خٲطرٕ  جاے  زمینس  پٮ۪ٹھ۔  بیٚیہِ  کوٚر  اسہِ  مہیا  تُہٕندِ  خٲطرٕ  اتھ  زمینس  اندر  زِندٕہ  روزنُک  سامان  مگر  شکُر  گذار  چھِ  تۅہیہِ  اندر  کمٕے  لوٗکھ۔"
  },
  {
    "verse_id": 11,
    "translation": "بیشک  بیٚیہِ  کٔرِو  اسہِ  توٚہۍ  پٲدٕہ  یعنی  تُہُند  جدِ  اعلیٰ  حضرتِ  آدم  علیہ  السلام۔  توپتہٕ  دِژُو  اسہِ  تۅہیہِ  شکل  و  صورت  یعنی  حضرتِ  آدمس  علیہ  السلام،  توپتہٕ  کوٚر  اسہِ  حکم  ملٲیکن  کہ  سجدٕہ  دِیو  وۅنۍ  حضرتِ  آدمس  کُن۔  پس  دیُت  تِمو  سجدٕہ  ابلیسس  ورٲے،  سُہ  اوس  نہٕ  سجدٕہ  دِنہٕ  والیو  أندرٕہ۔"
  },
  {
    "verse_id": 12,
    "translation": "اللہ  تعالیٰ  ہن  پرژُھس  اے  ابلیس  ژٕ  کٔمۍ  چیزن  روٚٹُکھ  پتھ  سجدٕہ  دِنہٕ  نِشہِ۔  ییٚلہِ  مےٚ  ژےٚ  پانہٕ  حکُم  کوٚرُے  سجدٕہ  کرنُک،  دپنہِ  لوٚگ  بہٕ  چُھس  بہتر  حضرتِ  آدم  سٕندِ  کھۅتہٕ  کیازِ  بہٕ  کوٚرتھس  پٲدٕہ  نارس  سُہ  کوٚرتھن  پٲدٕہ  میٚژِ  تہٕ  آبس  یعنی  ربہِ۔"
  },
  {
    "verse_id": 13,
    "translation": "اللہ  تعالیٰ  ہن  فرمووُس  ژےٚ  ٲیہِ  پنُن  پان  بوٚڈ  بوزنہٕ  تٔمِی  کٔرٕتھ  میٲنِس  حُکمس  نافرمٲنی۔  لہٰذا  وَس  بۅن  آسمان  نِشہِ۔  ژےٚ  پٔزِی  نہٕ  کِبٕر  تہٕ  نافرمٲنی  کرٕنۍ  اتھ  آسمانس  منٛز  یۅسہٕ  جاے  چھےٚ  فرماں بردارن  ہٕنٛز  لہٰذا  نیر  جلٕد  بیشک  ژٕ  چُھکھ  ذلیل  وخوار  گژھ  وٕنیو  أندرٕہ۔"
  },
  {
    "verse_id": 14,
    "translation": "ابلیس  لوٚگ  وننہِ  پروردِگاراہ  مےٚ  دِتہٕ  مہلت  مرنہٕ  نِشہِ  قیامتس  تانۍ  ییمہِ  دۅہہ  سٲرِی  یِن  قبرو  منٛزٕ  نیٚبر  کڈنہٕ۔"
  },
  {
    "verse_id": 15,
    "translation": "اللہ  تعالیٰ  ہن  فرمووُس  بیشک  چُھکھ  ژٕ  مرنہٕ  نِشہِ  مہلت  دِنہٕ  آمتیو  أندرٕہ  وقتِ  معلومس  تانۍ۔"
  },
  {
    "verse_id": 16,
    "translation": "ابلیس  لوٚگ  وننہِ  ژےٚ  کوٚرتھس  بہٕ  گمراہ۔  اتھ  بدل  کرکھ  بہٕ  بنی  آدم  گمراہ۔  قسم  ہیٚتھ  چُھس  بہٕ  ونان  کہ  ضروٗر  بیٚہمہٕ  بہٕ  تِم  گمراہ  کرنہٕ  خٲطرٕ  چانہِ  سیٚزِ  وتہِ  پٮ۪ٹھ،  برونٹھ  دِمکھ  نہٕ  پکنہٕ۔"
  },
  {
    "verse_id": 17,
    "translation": "توپتہٕ  یِمکھ  بہٕ  حملٕہ  کرنہٕ  خٲطرٕ  پرتھ  طرفہٕ  تِمن  بروںٹھ  کِنۍ  تہِ  تِہٕنزِ  تٔھر  کِنۍ  تہِ  تِمن  دٔچھِنۍ  تہِ  تِمن  کھوفٕرۍ  تہِ۔  یِتھہٕ  پٲٹھۍ  ممکن  سپدِ  یِم  تہِ  تِتھہٕ  پٲٹھۍ  ڈالکھ  بہٕ  تِم  سیٚزِ  وتہِ  نِشہِ۔  چنانچہ  ژٕ  لبہٕ  ہکھ  نہٕ  تِمو  أندرٕہ  زیادٕہ  شُکر  گزار  چانین  نعمژن  پٮ۪ٹھ۔"
  },
  {
    "verse_id": 18,
    "translation": "اللہ  تعالیٰ  ہن  فرمووُس  خوار  تہٕ  ذلیل  سپدِتھ  نیر  جلٕد  نیٚبر  آسمانو  أندرٕہ۔  ژٕ  یہِ  ونان  چُھکھ  بہٕ  ڈالکھ  تِم  گژھ  ڈالُکھ۔  بہٕ  چُھس  نہٕ  پروا  بران  کٲنسہِ  ہٕندِ  عبادت  کرنُک،  البتہ  یُس  چٲنۍ  پیروی  کرِ  تِمو  أندرٕہ  تۅہیہِ  اِکہٕ  وٹہٕ  برن  بہٕ  نارِ  جہنم۔"
  },
  {
    "verse_id": 19,
    "translation": "اسہِ  فرموو  حضرتِ  آدمس  اے  آدم  بٔسِو  توٚہۍ  پنٕنۍ  بٲژ  ہیٚتھ  جنتس  منٛز۔  پس  کھیٚیو  جنتٕچو  نعمتو  أندرٕہ  یِم  نعمژٕ  خۅش  کرنو  یتھ  جایہِ  خۅش  کرنو،  مگر  نزدیک  سپٕدۍ  زیو  نہٕ  توٚہۍ  دۅشوے  یتھ  کُلِس  یعنی  امہِ  کُلیُک  میوٕہ  تہٕ  پھل  کھیزِ  نہٕ  ہرگِز،  پس  سپدِو  توٚہۍ  نقصان  تُلہٕ  وٕنیو  أندرٕہ۔"
  },
  {
    "verse_id": 20,
    "translation": "پس  تروو  شیطانن  تِہٕندین  دِلن  اندر  وسوسہٕ  یُتھ  نٔنراوِ  سُہ  تِمن  بدنُک  سُہ  حصہٕ  یُس  تِمن  اکھ  أکِس  نِشہِ  پوٗشیدٕ  اوس۔  یہِ  آسِہا  تمہِ  کُلیُک  خٲصیت  یا  حُکمِ  عدولی  کرنہٕ  مۅکھہٕ،  دپنہِ  لوٚگُکھ  پروردِگارن  تُہٕندۍ  کٔرۍ  نہٕ  تۅہیہِ  ممٲنعت  امہِ  کُلہِ  نِشہِ  مگر  ییٚمِی  مۅکھہٕ  کہ  توٚہۍ  گژِھو  نہٕ  بنٕںۍ  ملک  زہ  یاگژِھنہٕ  توٚہۍ  بنٕنۍ  ہمیشہ  زندٕہ  روزوٕنیو  أندرٕہ۔"
  },
  {
    "verse_id": 21,
    "translation": "قسم  ہٲوۍ  ہاوۍ  لٔگۍ  وننہِ  تِمن،  بیشک  بہٕ  چُھسو  تُہُند  بوٚڈ  خٲر  خواہ۔"
  },
  {
    "verse_id": 22,
    "translation": "پس  تھدِ  مرتبہٕ  نِشہِ  یا  تھزِ  رایہِ  نِشہِ  پست  رایہِ  کُن  وٲلِن  بوٚن۔  مٲیِل  کوٚرُن  دھوکہ  سٍتۍ  امہِ  کُلیُک  پھل  کھیٚنس  پٮ۪ٹھ،  پس  یانیتھ  مزٕہ  ژُہ  تِمَو  امہِ  کُلکہِ  پھلُک،  تانۍ  گٔے  تِم  ننٛگہٕ۔  تِہٕندِ  بدنہٕ  پٮ۪ٹھہٕ  وۅتھ  لباس  تِہُند  خود  بخود  ظٲہِر  سپُد  تِہُند  سورُے  بدن،  أتی  لٔگۍ  دۅشوے  جنتٕکۍ  پنہٕ  ؤتھٕراکھ  أکِس  سٍتۍ  مِلہٕ  وِتھ  پانس  پٮ۪ٹھ  تھاونہِ  بدنس  ستٕر  کرنہٕ  خٲطرٕ،  تمہِ  وقتہٕ  کوٚر  آلو  تِمن  دۅشوٕنۍ  پنٕنۍ  پروردِگارن۔  اے  آدم  حوا،  مےٚ  کریو  نا  تۅہیہِ  منع  امہِ  کُلہِ  نِشہِ۔  بیٚیہِ  ؤنُو  نامےٚ  تۅہیہِ  شیطان  چُھ  تُہُند  نوٚن  دُشمن  یُتھنہٕ  أمسٕنٛزن  کتھن  کن  تھٲوِو۔"
  },
  {
    "verse_id": 23,
    "translation": "دۅشوے  لٔگۍ  وننہِ  اے  سانہِ  پروردِگارٕہ  اسہِ  کوٚر  ظلم  پٲنۍ  پانس۔  وۅنۍ  نے  اسہِ  ژٕ  مغفرت  کرکھ  بیٚیہِ  رحم  کرکھ  أسۍ  سپدو  ضروٗر  نقصان  تُلہٕ  وٕنیو  أندرٕہ۔"
  },
  {
    "verse_id": 24,
    "translation": "اللہ  تعالیٰ  ہن  فرمووُکھ  جنتہٕ  منٛزٕہ  ؤسِو  بۅن  زمینس  پٮ۪ٹھ  یتھ  حالس  منٛز  کہ  توٚہۍ  یعنی  تُہٕنٛدۍ  اولاد  آسن  پانہٕ  وٲنۍ  أڈۍ  اڈین  ہٕنٛدۍ  دشمن۔  بیٚیہِ  آو  تُہٕندِ  خٲطرٕ  تجویز  کرنہٕ  زمینس  پٮ۪ٹھ  قرار  کرُن۔  بیٚیہِ  تمتع  تُلن  معیشیت  کہ  اسبابو  سٍتۍ۔  أکِس  خاص  وقتس  تاںۍ  یعنی  مرنہٕ  کِس  وقتس  تام۔"
  },
  {
    "verse_id": 25,
    "translation": "اللہ  تعالیٰ  ہن  فرمووُکھ  اتھ  زمینس  منٛز  چھےٚ  تۅہیہِ  زندگی  گُزارٕنۍ۔  اتھ  زمینس  منٛز  چھُو  تۅہیہِ  مٔرِتھ  روزُن۔  امی  زمین  منٛزٕ  یِیِو  کڈنہٕ  قیامتُک  دۅہ۔  توپتہٕ  یس  یِژھ  عمل  آسہِ  تِژٕے  ییہِ  تس  جاے  دِنہٕ۔  رٕژ  عملہِ  وٲلِس  رٕژ  جاے  یچھ  عملہِ  وٲلِس  یچھ  جاے۔"
  },
  {
    "verse_id": 26,
    "translation": "اے  حضرتِ  آدم  سٕندیو  نیٚچویو  بتحقیق  پٲدٕہ  کوٚر  اسہِ  تُہٕندِ  خٲطرٕ  پۅشاک  یُس  تُہٕندِس  عٲب  ناک  بدنس  ولہِ  تہٕ  ستٕر  کرِ۔  بیٚیہِ  یُس  تُہٕندِ  بدنُک  زینت  چُھ،  بیٚیہِ  چُھ  امہِ  ظٲہری  لباس  علاوٕہ  بٲطنی  لباس  تہِ  اسہِ  تُہٕندِ  خٲطرٕ  تجویز  کوٚرمُت۔  سُہ  گوٚو  پرہیزگٲری  تہٕ  دیندٲری  ہُند  لباس۔  سُہ  چُھ  امہِ  ظٲہری  لباس  کھۅتہٕ  سٮ۪ٹھاہ  ضروٗری  تہٕ  بہتر،  یہِ  لباس  ظٲہری  چُھ  خداے  سٕندِ  فضل  وکرم  کیو  نشانو  تہٕ  دلیلو  أندرٕہ،  یُتھ  لوٗکھ  یہِ  نعمت  وارٕ  یاد  تھٲوِتھ  منعم  حقیقی  سُند  حق  ادا  کرن۔  اسلامن  چُھ  کوٚرمُت  مردن  ہُند  لباس  الگ  زنانن  ہُند  لباس  الگ۔  پس  پزِ  نہٕ  مردن  زنانہٕ  لباس  لاگٕنۍ،  زنانن  پزِ  نہٕ  مردٕ  لباس  لاگٕںۍ۔  مردن  پٮ۪ٹھ  آو  ریشمی  لباس  حرام  کرنہٕ۔  یِم  مرد  دنیاہس  اندر  ریشمی  لباس  استعمال  کرن  تِم  آسن  جنتہٕ  کہ  ریشمی  لباسہٕ  نِشہِ  محروٗم۔  زنانن  پٮ۪ٹھ  آو  توٚن  تہٕ  باریک  لباس  حرام  کرنہٕ  ییٚمہِ  منٛزٕہ  بدن  یا  مس  کلُک  مۅے  بوزنہٕ  ییہِ۔  امچِی  پابندی  کرن۔  یہِ  گوٚو  لباسِ  تقویٰ۔"
  },
  {
    "verse_id": 27,
    "translation": "اے  حضرت  آدمؑ  سٕندیو  نیٚچویو  ییٚلہِ  توہیہِ  تقویٰ  تہٕ  پرہیز  گٲرِی  ہُند  وٲجب  آسُن  معلوم  سپُد  بیٚیہِ  سپُد  معلوم  کہ  شیطان  کوٗتاہ  دشمن  چُھ  تُہُند  وۅنۍ  یُتھنا  تۅہیہِ  تہِ  شیطان  ڈٲلِتھ  تقویٰ  پرہیزگٲری  تہٕ  دینس  خلاف  کُنہِ  گنہس  مُبتلا  کٔرِتھ  خرٲبی  اندر  تراوِ۔  یِتھہٕ  پٲٹھۍ  مول  موج  تُہُند  حضرتِ  آدم  تہٕ  حضرتِ  حوا  جنتہٕ  منٛزٕہ  ڈٲلِتھ  کٔڈِن،  توپتہٕ  کٔڈِن  تِم  یتھ  حالس  منٛز  کہ  کڈان  اوس  لباس  تِہُند  تِہٕندِ  بدنہٕ  پٮ۪ٹھہٕ۔  یِتھہٕ  پٲٹھۍ  نٔنرٲوۍ  تہٕ  ننگہٕ  کرِ  تُہُندۍ  مستورتہ  پوٗشیدٕ  ہ  بدن۔  یِتھہٕ  پٲٹھۍ  اسہِ  بیان  کوٚر  کہ  سُہ  چُھ  تُہُند  سخت  دشمن  تٔمِس  نِشہِ  کٔرِو  پوٗرٕ  احتیاط۔  زیادٕہ  تٲکید  چھِو  أسۍ  تۅہیہِ  ییٚمہِ  مۅکھہٕ  کران،  بیشک  اکھ  سُہ  تہٕ  بیٚیہِ  تُہٕنٛز  لشکر  چھےٚ  تۅہیہِ  وُچھان  تِتھہٕ  پٲٹھۍ  یِتھہٕ  پٲٹھۍ  نہ  توٚہۍ  چُھون  سُہ  وُچھِتھ  ہیٚکان۔  یِتھس  دشمنس  نِشہِ  پزِ  سخت  بچاوٕچ  صورت  اختیار  کرٕنۍ۔  سۅ  بچاوٕچ  صورت  چھَنہٕ  کِہِنۍ  ایمان  تہٕ  تقویٰ  ورٲے،  بیشک  اسہِ  کٔرۍ  شیطان  دوست  تہٕ  رفیق  تِمن  لوٗکن  ہٕندۍ  یِم  نہٕ  ایمان  انان  تہٕ  پژھ  کران  چھِ  کُنِس  خدایس۔"
  },
  {
    "verse_id": 28,
    "translation": "یِمو  لوٗکو  نہ  ایمان  اوٚن  تِمن  پٮ۪ٹھ  چُھ  شیطان  سُند  تسلط  تمہِ  قسمہٕ  کہ  ییٚلہِ  تِم  لوٗکھ  کانہہ  یچھ  کٲماہ  کران  چھِ۔  ونان  چھِ  اسہِ  وُچھ  پنٕنۍ  مٲلۍ  بٕڈۍ  بب  یی  کران۔  بیٚیہِ  چُھ  نعوذ  باللہ  خداے  نٕے  اسہِ  یہِ  کٲم  کرنُک  حکُم  کوٚرمُت۔  چنانچہ  تِم  ٲسۍ  ننگے  خانہ  کعبس  طواف  کران،  کانہہ  ہے  منع  اوسُکھ  کران  جواب  ٲسِکھ  دپان  اسہِ  چُھ  خداے  نٕے  امیُک  حُکم  کوٚرمُت  ﴿قُل﴾  فرمٲوِیوکھ  یا  رسول  اللہؐ  ﴿صلی  اللہ  علیہ  و سلم﴾،  بیشک  اللہ  تعالیٰ  چُھنہٕ  ہرگِز  یچھ  کامین  ہُند  حکُم  کران۔  یہِ  کیاہ  چھِو  توٚہۍ  بکواس  کران،  کیاہ  توٚہۍ  چھِوٕ  ہ  خدایس  تِی  لاگان  ییٚمِچ  نہٕ  تۅہیہِ  نِشہِ  کانہہ  خبراہ  چھےٚ،  کانہہ  دلیلاہ  چھےٚ۔"
  },
  {
    "verse_id": 29,
    "translation": "فرمٲوِیوکھ  میٲنۍ  خداین  چُھ  حکُم  کوٚرمُت  عدل  وانصافُک۔  پرتھ  کامہِ  منٛز  افراط  تہٕ  تفریط  نِشہِ  بچنُک،  بیٚیہِ  چُھن  حکُم  کوٚرمُت  بُتھ  تھٲوِو  سیٚود  پرتھ  عبادتس  اندر۔  متوجہ  روزِو  دِلہٕ  سٍتۍ  خدایس  کُن  یعنی  پوتٕلۍ  یا  بیٚیہِ  کانہہ  چیز  مہ  ٲسِیوٗن  برونہہ  کنہِ  رٹان،  بیٚیہِ  ٲسِو  تِہٕنٛزٕے  یٲژ  عبادت  کران۔  تٔسۍ  یوت  پنُن  حاجت  منگان۔  بااخلاص  ٲسِو  تِہٕنٛزٕے  عبادت  کران۔  یِم  چھِ  پروردِگارٕہ  سٕنٛدۍ  حکُم  یِم  مٲنِو  کیازِ  تٔمۍ  فرموو  نہٕ  تۅہیہِ  یِم  حُکمٕے  یٲتۍ  تہٕ  بس  بلکہ  ہیٚیہِ  سُہ  تۅہیہِ  اکہ  دۅہہ  تِمن  کتھن  پٮ۪ٹھ  حساب  تہِ،  چنانچہ  یِتھہٕ  پٲٹھۍ  گۅڈٕ  پننہِ  قدرت  سٍتۍ  تٔمۍ  توٚہۍ  پٲدٕہ  کٔرِنو  تِتھے  پٲٹھۍ  سپدِو  توٚہۍ  دُبارٕہ  پٲد  کرنہٕ  یِیو۔  تمِی  وقتہٕ  ییہِ  تۅہیہِ  حساب  ہیٚنہٕ۔"
  },
  {
    "verse_id": 30,
    "translation": "دنیاہس  اندر  ہٲوأکِس  جماعتس  اللہ  تعالیٰ  ہن  وتھ۔  تِمن  دِیہِ  رٕژ  مزوٗرۍ۔  بییِس  جماعتس  پٮ۪ٹھ  کٔرٕن  مُقرر  گمرٲہی۔  تِمن  ییہِ  سزا  دِنہٕ  کیازِ،  تِمو  کیاہ  روٚٹ  شیطان  پنُن  دوست  تہٕ  رفیق  خدایس  ترٲوِتھ۔  یعنی  خداے  سٕنٛز  اطاعت  تہٕ  فرماں بردٲری  ترٲوِتھ  کٔرٕکھ  شیطانن  ہٕنٛز  فرماں بردٲری،  بیٚیہِ  ٲسۍ  تِم  خیال  تھاوان  کہ  أسۍ  چھِ  ہِدایتس  تہٕ  راہِ  راستس  پٮ۪ٹھ  یُس  خیال  محض  بٲطَل  تہٕ  غلط  اوس۔"
  },
  {
    "verse_id": 31,
    "translation": "اے  بنی  آدمو  ییٚلہِ  تۅہیہِ  معلوم  سپُدننگے  طواف  کرنس  چُھ  خدا  بیزار۔  لہٰذا  ٲسِو  توٚہۍ  پۅشاک  لاگان  پرتھ  وقتہٕ۔  ییٚلہِ  ییٚلہِ  کانہہ  عبادت  کرنہٕ  خٲطرٕ  مسجدِ  منٛز  حٲضر  سپدان  ٲسِو  نٮ۪ماز  پرنہٕ  خٲطرٕ  یا  طواف  کرنہٕ  خٲطرٕ،  طواف  تہٕ  نٮ۪ماز  مہ  ٲسِو  پران  ننگے۔  یِتھہٕ  پٲٹھۍ  ننگے  روزُن  چُھ  شیطان  سٕنٛز  گمرٲہی۔  یِتھے  پٲٹھۍ  چُھ  حلال  چیز  حرام  کرُن  تہِ  شیطان  سٕنٛز  گمرٲہی،  لہٰذا  ٲسِو  توٚہۍ  حلال  چیز  کھیٚوان  تہٕ  چیٚوان  مگر  مہ  ٲسِو  اسراف  تہٕ  فضول  خرچی  کران۔  پٔزۍ  پٲٹھۍ  اللہ  تعالیٰ  چُھنہٕ  رٲضۍ  اسراف  تہٕ  فضول  خرچی  کروٕنین۔  یِمن  آیاتِ  کریمن  منٛز  چُھ  اللہ  تعالیٰ  رد  کران  تِمن  لوٗکن  یِم  خانہ  کعبس  ننگے  طواف  ٲسۍ  کران۔  تتھ  ٲسۍ  زانان  بٔڈۍ  عبادت  بعض  لوٗکھ  ٲسۍ  جمعہ  کین  دۅہن  کھیٚون  چیٚون  تراوان۔  کم  کینژھاہ  ٲسۍ  کھیٚوان  ییٚمہِ  سٍتۍ  شاہ  کھسُن  وسُن  باقٕے  روزِ  ہا۔  ماز  یا  گیٚو  کھیٚون  ٲسۍ  کُلیتاً  تراوان۔  یِمن  سارنٕے  چُھ  اللہ  تعالیٰ  فرماوان  کہ  یہِ  کرُن  کانہہ  رٕژ  کٲ  ماہ  چھنہٕ۔  یہِ  چُھو  محض  شیطٲنی  وسوسہٕ۔  خداے  سُند  عطا  کوٚرمُت  لباس  تہٕ  پۅشاک  ییٚمہِ  سٍتۍ  تُہٕندۍ  بدن  ؤلِتھ  روزن  یُس  تُہٕندِ  بدنٕچ  بٔڈ  شوٗب  چھےٚ  یہِ  ٲسِو  پرتھ  وقتہٕ  لاگان،  عبادت  کرنٕکہِ  وقتہٕ  چُھ  زیادے  مُنٲسِب  رُت  پۅشاک  لاگُن۔  خداین  یہِ  تۅہیہِ  لاگنہٕ  خٲطرٕ  یا  کھیٚنہٕ  چیٚنہٕ  خٲطرٕ  عطا  کوٚرمُت  چُھ  تمیُک  ٲسِو  تمتع  تہٕ  فٲیدٕہ  تُلان۔  مگر  شرط  چُھ  یُتُے  کہ  اسراف  نِشہِ  ٲسِو  پتھ  روزان۔  اسراف  گوو  حدٕ  نِشہِ  ڈلُن،  تہِ  مہ  ٲسِوکران۔  تتھ  اسرافس  چھےٚ  وارِیاہ  صورژٕ۔  حلال  چیز  مہ  ٲسِو  حرام  کران۔  یِتہِ  گوو  اِسرافٕے  یا  پُر  خوری  یا  پے  خوری  کرٕنۍ  تہِ  گو  اسرافٕے۔  یا  مٲل  خوٲہش  آسنہٕ  ورٲے  کھیٚون  تہِ  گوو  اسرافٕے۔  یا  تیوٗت  کم  کھیٚن  ییٚمہِ  سٍتۍ  بدنس  قوتھٕے  حٲصِل  سپدِ  نہٕ  یا  تِم  چیز  کھیٚنۍ  چیٚنۍ  تہٕ  استعمال  کرٕنۍ  یِم  مُضر  صحت  آسن،  شراب  ہیُو  آفین  ہِش  تموکھ  ہِیُو  یتہِ  گوو  اسرافٕے۔  بعض  سلف  صالِحو  فرموو  کہ  اللہ  تعالیٰ  ہن  چھِ  جمع  کٔرمٕژ  طِب  أڈسٕے  آیہِ  کریمس  اندر۔  سُہ  گو۔  ۔  ۔  ۔  ۔  ۔  ۔  ۔  ۔  ۔  ۔  ۔  پرتھ  قسمٕہ  کین  اسراف  کروٕنین  چُھ  اللہ  تعالیٰ  بیزار۔  امہِ  پتہٕ  چُھ  اللہ  تعالیٰ  فرماوان  یِم  لوٗکھ  لباس  ولُن،  طعام  کھیٚون  تہٕ  چوٚن  حرام  چھِ  زانان  تِمن  پرژِھو  حض  توٚہۍ۔"
  },
  {
    "verse_id": 32,
    "translation": "اے  لوٗکو  مےٚ  ؤنِتو  کہ  کٔمۍ  شخصن  کٔرسۅ  زینت  تہٕ  شوٗب  حرام۔  یۅسہٕ  اللہ  تعالیٰ  ہن  پٲدٕہ  کٔر  پننین  بندن  ہٕندِ  خٲطرٕ۔  بیٚیہِ  کٔمۍ  شخصن  کٔرۍ  رٕتۍ  رٕتۍ  میٖٹھۍ  میٖٹھۍ  تہٕ  پاکیزٕہ  کھیٚنٕکۍ  چیز  حرام۔  حرام  کرنُک  اختیار  چُھنہٕ  خدایس  ورٲے  کٲنسہِ  تہِ۔  تٔمۍ  ییٚلہِ  حلال  کٔرۍ،  وۅنۍ  کُس  کٔرۍ  زیٚن  سُہ  یُس  تِمن  چیزن  حرام  ہیٚکہِ  کٔرِتھ،  توٚہۍ  فرمٲوِیوکھ  یہِ  زینت  لباس  تہٕ  کھیٚنٕکۍ  تہٕ  چیٚنٕکۍ  چیز  چھِ  فی  الحقیقت  باایمانن  ہٕنٛدِ  خٲطرٕ  دنیاہس  اندر،  بیٚیہِ  آسن  یِمہٕ  نعمژٕ  قیامتٕکۍ  دۅہ  تہِ  خٲلِص  باایمانن  ہٕندِ  خٲطرٕ۔  اگر  چہ  کٲفر  تہِ  چھِ  یِمو  نعمتو  سٍتۍ  فٲیدٕہ  تُلان  مگر  یہِ  گوو  دُنیاسٕے  اندر۔  ٲخرتس  اندر  نیرِ  تِمن  سورُے  کھیۅمُت  چۅمُت  نستہِ  کِنۍ،  یِتھہٕ  پٲٹھۍ  ٲسۍ  ویٚژنٲوِتھ  بیان  کران  سٲرِی  آیات  زانن  والیٚن  تہٕ  سمٕجھدار  لوٗکن  ہٕندِ  خٲطرٕ۔"
  },
  {
    "verse_id": 33,
    "translation": "توٚہۍ  فرمٲوِیوکھ  یارسول  اللہؐ  اے  لوٗکو  توٚہۍ  یِم  چیز  پانے  بلا  دلیل  حرام  زٲنِتھ  تراوان  چھُوکھ۔  بعض  وقتہٕ  چھِو  ونان  یِم  چیز  حرام  آسٕنۍ  چھُ  خداے  نٕے  فرموومُت  یہِ  سورُے  چُھ  اپُز  تہٕ  بہتان۔  توٚہۍ  فرمٲوِیُوکھ  میٲنۍ  پروردِگارن  کوٚر  نہٕ  حرام  کانہہ  چیز  مگر  سارے  یچھ  کامہِ  نٔنۍ  پٲٹھۍ  تہِ۔  ننگے  طواف  کرُن  پوشیدٕہ  پٲٹھۍ  تہِ  مثلاً  بدکٲرِی  کرٕنۍ  بیٚیہِ  پرتھ  گناہ،  بیٚیہِ  کٲنسہِ  پٮ۪ٹھ  ناحق  ظلم  کرُن  زیادتی  کرٕنۍ،  بیٚیہِ  کوٚر  اللہ  تعالیٰ  ہن  کانہہ  چیزاہ  تِہٕندِس  عبادتس  اندر  شریک  تھاوُن۔  ییٚمۍ  سٕندِس  شریک  آسنس  پٮ۪ٹھ  تٔمۍ  کانہہ  دلیلاہ  نٲزِل  کٔرمٕژ  چھَنہٕ۔  بیٚیہِ  کوٚر  تٔمۍ  حرام  توٚہۍ  کیاہ  ٹھہرٲوِو  تس  تِمے  کتھہٕ  یِمن  ہٕںٛز  نہٕ  کانہہ  خبراہ  چھےٚ۔  کانہہ  عِلماہ  چُھ۔  ہرگاہ  کٲنسہِ  یہِ  شُبہ  گژِھہ  کہ  ہر  گہے  یِم  چیز  ممنوع  تہٕ  ناجٲیز  چھِ  تیٚلہِ  کونہٕ  چُھ  اللہ  تعالیٰ  یِمن  مُجرِمن  سزا  دِوان۔  تمیُک  جواب  چُھ  کہ۔"
  },
  {
    "verse_id": 34,
    "translation": "بیٚیہِ  چُھ  پرتھ  اُمت  کہ  پرتھ  فردٕہ  سٕندِ  نیرنہٕ  خٲطرٕ  اکھ  وقتاہ  معین  کرنہٕ  آمُت۔  پس  ییٚلہِ  سُہ  معین  وقت  واتہِ۔  تمہِ  ساعتہٕ  نہ  ہیٚکن  تِم  پتھ  نیرِتھ  نہ  ہیٚکن  تِم  برونٹھ  گٔژِھتھ  تمہِ  معین  وقتہٕ  نِشہِ۔"
  },
  {
    "verse_id": 35,
    "translation": "اے  بنی  آدمو  اسہِ  اوس  عالمِ  ارواح  سٕے  اندر  تۅہیہِ  ووٚنمُت  ییٚلہِ  تۅہیہِ  نِشہِ  واتن  پیغمبر  یِم  توہِی  منٛزٕ  آسن  تِمے  پرن  تہٕ  بوزٕ  ناون  تۅہیہِ  میٲنۍ  آیات،  پس  یُس  اکھاہ  تۅہیہِ  اندر  تِمن  آیاتن  انکار  کرنہٕ  نِشہِ  پتھ  روزِ  بیٚیہِ  سنبھالہِ  پنُن  پان  رٕژو  عملو  سٍتۍ  یعنی  پوٗرٕہ  اتباع  تہٕ  پیروی  کرِ  پس  چُھنہٕ  ٲخرتس  منٛز  تِمن  لوٗکن  کانہہ  خوفاہ  نہ  سپدن  تِم  غمگین۔"
  },
  {
    "verse_id": 36,
    "translation": "یِم  لوٗکھ  تۅہیہِ  اندر  اپُز  زانن  تِم  آیات  تہٕ  احکام  سٲنۍ۔  بیٚیہِ  کرن  تکبُر  یِم  آیات  قبول  تہٕ  تسلیم  کرنہٕ  نِشہِ  تِمے  لوٗکھ  آسن  نارس  اندر  واتن  وٲلۍ۔  تتھ  نارس  منٛز  روزن  ہمیشہ۔"
  },
  {
    "verse_id": 37,
    "translation": "ییٚلہِ  تۅہیہِ  مُجمل  پٲٹھۍ  معلوم  سپُد  کہ  مُنکِرن  چُھ  عذابس  گرفتار  سپدُن۔  پس  بوٗزِو  بتفصیل  کہ  کُس  اکھاہ  چُھ  یُتھ  ظٲلِم  تِمن  لوٗکن  ہٕنٛدِ  کھۅتہٕ  یِمو  نوٚوروو  معبودِ  برحقس  اپُز  یا  زٲنِکھ  اپُز  تِہٕندۍ  آیات  یہِ  نہٕ  تٔمۍ  فرموومُت  چُھ  تہِ  تس  کُن۔  یہِ  تٔمۍ  واقعی  طور  فرموومُت  چُھ  تتھ  کوٚرُکھ  انکار۔  تِمن  کُن  واتہِ  دنیاہس  اندر  پنُن  حصہٕ  یُس  تِمن  ہٕندِ  خٲطرٕ  لیکھنہٕ  آمُت  چُھ  لوحِ  محفوظس  اندر  رزقہ  منٛزٕہ  یا  عُمرِ  منٛزٕہ  دنیاہس  اندر۔  مگر  ٲخرتس  اندر  چُھ  تِہٕندِ  خٲطرٕ  مُصیبتھٕے  مصیبت،  تا  اینکہ  ییٚلہِ  واتن  تِمن  نِشہِ  ملک  سٲںۍ  بسختی  قبض  روح  کرنہٕ  خٲطرٕ،  تِم  ملٲیک  دپنکھ  وٕنۍ  کیٚنس  کوٚت  گٔے  تِم  یِمن  توٚہۍ  معبودِ  برحق  ترٲوِتھ  عبادت  ٲسِو  کران۔  ییٚمہِ  مصیبت  کہ  وقتہٕ  کونہٕ  چھِ  تِم  تۅہیہِ  کامہِ  یِوان،  تِم  کٲفر  ونن  تِم  سٲرِی  رٲوۍ  تہٕ  ضایع  گٔے  اسہِ  نِشہِ  یعنی  کُنہِ  آے  نہٕ  تِم  اسہِ  بکار،  امہِ  وقتہٕ  دِن  گوٲہِی  پننین  پانن  پٮ۪ٹھ  یعنی  اقرار  کرن  زِ  تِم  ٲسۍ  واقعی  کٲفر۔  مگر  امہِ  وقتہٕ  اقرار  کرنس  تہٕ  نٲدِم  و  پشیمان  سپدٕنس  چُھنہٕ  کانہہ  اعتبار۔"
  },
  {
    "verse_id": 38,
    "translation": "اللہ  تعالیٰ  فرماویٚکھ  أژِو  تِمن  کٲفر  جمٲژن  سٍتۍ  یِم  تۅہیہِ  برونٹھ  گُذریمژٕ  چھےٚ  جِنو  تہٕ  انسانو  أندرٕہ  نارِ  جہنمس  اندر،  ییٚلہِ  ییٚلہِ  اژان  آسہِ  جہنمس  منٛز  اکھ  اکھ  جماعتھاہ۔  سۅ  آسہِ  لعنت  کران  پانسٕے  ہِشہِ  بییِس  جمٲژ۔  یعنی  تِمن  آسہِ  نہٕ  پانہٕ  وٲنۍ  کانہہ  ہمدردی  بلکہ  آسن  اکھ  أکِس  یچھ  نظرِ  وُچھان،  تااینکہ  ییٚلہِ  سٲرِی  سمن  جہنمس  اندر،  ونہِ  پٔتِم  جماعت  یِم  تابع  روٗزِتھ  کُفر  کران  ٲسۍ  برونٹھمہِ  جمٲژ  ہٕندِ  خٲطرٕ،  اے  سانہِ  پروردِگارٕہ  یِموٕے  کیاہ  ڈٲلۍ  أسۍ  کیازِ  یِم  ٲسۍ  سٲنۍ  زِٹھۍ۔  پس  کر  یِمن  سانہِ  کھۅتہٕ  دۅگنہٕ  عذاب  نارِ  جہنمُک،  اللہ  تعالیٰ  فرماویٚکھ  پرتھ  أکِس  چُھ  دۅگنہٕ  عذاب۔  مگر  تۅہیہِ  چُھونہٕ  معلوم۔"
  },
  {
    "verse_id": 39,
    "translation": "بیٚیہِ  ونہِ  گۅڈنٕچ  جماعت  تِمو  أندرٕہ  پٔتمِس  جماعتس  پس  کیاہ  زیادتی  بنے  یہِ  تۅہیہِ  اسہِ  پٮ۪ٹھ۔  پس  ژٕہِو  عذاب  تِمن  یچھ  کامین  بدل  یِمہٕ  توٚہۍ  کران  ٲسِو۔"
  },
  {
    "verse_id": 40,
    "translation": "پٔزۍ  پٲٹھۍ  یِمو  لوٗکو  اپُزۍ  زٲنۍ  سٲنۍ  آیات  بیٚیہِ  کوٚرُکھ  تکبُر  تِم  آیات  قبول  کرنہٕ  نِشہِ،  ہرگِز  یِن  نہٕ  مُژراونہٕ  تِہٕنٛدین  روحن  ہٕنٛدِ  خٲطرٕ  آسمانن  ہٕنٛدۍ  دروازٕہ  بلکہ  یِن  تِم  دٲرِتھ  دِنہٕ  تہٕ  واتناونہٕ  تل  پاتالس  منٛز۔  باایمانن  ہٕنٛدِ  ین  روحن  ہٕندِ  خٲطرٕ  یِن  آسمانن  ہٕندۍ  دروازٕہ  مُژرنہٕ۔  تِہٕندۍ  روح  یِن  واتناونہٕ  اعلیٰ  علینیس  منٛز،  بیٚیہِ  اژن  نہٕ  مُنکِر  تہٕ  کٲفر  جنتس،  یوٚتانۍ  نہٕ  ووٗںٹ  اژِ  سٕژنہِ  پہہِ  کِنۍ۔  ووٗںٹہٕ  سُنٛد  سٕژنہِ  پہہِ  کِنۍ  اژُن  یِتھہٕ  پٲٹھۍ  ناممکن  تہٕ  محال  چُھ  یِتھے  پٲٹھۍ  چُھ  مُشرِکن  تہٕ  کٲفرن  ہُنٛد  جنتس  واتُن  ناممکن  تہٕ  محال۔  جمل  چھِ  عربی  پٲٹھۍ  ونان  ویٚچھہِ  رزِ  تہٕ  یتھ  دراب  ونان  چھِ۔  ویٚچھہِ  رزِ  ہُنٛد  سٕژنہِ  پہہِ  کِنۍ  اژُن  تہِ  چُھ  محال  تہٕ  ناممکن۔  یِتھے  پٲٹھۍ  چُھ  کٲفرن  تہٕ  مُشرِکن  ہُنٛد  جنتس  منٛز  واتُن  تہِ  محال۔  سٕژنہِ  چھےٚ  زیادٕہ  مُناسبت  ویٚچھہِ  رزِ  سٍتۍ  پنس  سٍتۍ  مُشابہت  آسنٕکہ  اعتبارٕہ،  یِتھے  پٲٹھۍ  کیاہ  دِمو  أسۍ  سزا  نافرمانن۔"
  },
  {
    "verse_id": 41,
    "translation": "تِہٕندِ  خٲطرٕ  آسہِ  جہنم  کُے  وتھرُن۔  بیٚیہِ  پٮ۪ٹھۍ  کِنۍ  تمہِ  کُے  وُرُن۔  یعنے  پرتھ  طرفہٕ  آسہِ  تِمن  نارٕے  نار۔  أسۍ  چھِ  یِتھیٚن  ظٲلِمن  یُتھے  سزا  دِوان۔"
  },
  {
    "verse_id": 42,
    "translation": "بیٚیہِ  یِمو  لوٗ  کو  ایمان  اوٚن  خداے  سٕندین  آیاتن  تہٕ  بیٚیہِ  کریٚکھ  رٕژٕ  عملہٕ۔  رٕژٕ  عملہٕ  کرٕنۍ  چُھونہٕ  تیوٗت  مشکل  کینہہ  تہِ۔  کیازِ  أسۍ  چھِنہٕ  کٲنسہِ  شخصس  زور  کران  عمل  کرنُک  مگر  تِژٕے  ہٕن  ییژ  ہٕن  سُہ  ہیٚکہِ۔  تِمے  لوٗکھ  چھِ  جنتس  منٛز  واتن  وٲلۍ  یِم  توٚت  وٲتِتھ  ہمیشہ  روزن  تتھ  منٛز۔  بیٚیہِ  آسن  نہٕ  جہنمین  ہٕنٛدِ  پٲٹھۍ  اکھ  أکِس  سٍتۍ  بد  کلٲمی  کران  کیازِ۔"
  },
  {
    "verse_id": 43,
    "translation": "أسۍ  کڈو  تِہٕندیو  دِلو  أندرٕ  سٲرٕے  رٔنجش۔  بیٚیہِ  آسہِ  نہٕ  کٲنسہِ  بیین  ہُند  تھوٚد  مرتبہٕ  درجہٕ  وُچھِتھ  ناخۅش  یِوان  بلکہ  آسہِ  پرتھ  اکھاہ  پننہِ  جایہِ  خۅش،  پکان  آسن  تِہٕندیو  باغو  تہٕ  مکانو  منٛزٕ  وارِیاہ  جۅیہِ۔  خوشی  فرحت  تہٕ  سروٗر  سٍتۍ  آسن  تِم  ونان  حمدو  ثنا  بوٚوِن  تس  معبودِ  برحقس  ییٚمۍ  وتھ  ہٲو  اسہِ  تِمن  کامین  کُن  یِمن  کامین  ہٕنٛز  مزوٗرۍ  یہِ  جنت  چُھ،  أسۍ  ہیٚکہٕ  ہو  نہٕ  وٲتِتھ  تہٕ  وتھ  لٔبِتھ۔  ہرگاہ  نے  اسہِ  اللہ  تعالیٰ  وتھ  ہاوِہا،  واقعی  سٲنِس  پروردِگارٕہ  سٕندۍ  پیغمبر  آے  اسہِ  نِشہِ  پٔزکتھ  ہیٚتھ،  توپتہٕ  یِیکھ  بڈِ  آلو  دِنہٕ۔  اے  جنتِیو  جنت  آے  تۅہیہِ  وراثت  پٲٹھۍ  عطا  کرنہٕ۔  تتھ  بدل  یہِ  توٚہۍ  کران  ٲسِو  دنیاہس  اندر  رٕژو  عملو  أندرٕہ۔"
  },
  {
    "verse_id": 44,
    "translation": "بیٚیہِ  ییٚلہِ  جنتی  جنتن  منٛز  واتن  پنٕنۍ  خوشی  تہٕ  فرحت  ظٲہِر  کرنہٕ  خٲطرٕ  بیٚیہِ  جہنمین  ہُند  حسرت  تہٕ  افسوس  زیادٕہ  کرنہٕ  خٲطرٕ  دِن  تِم  تمہِ  ساعتہٕ  جہنم  کین  لوٗکن  کُن  آلو۔  اے  جہنمیو  پٔزۍ  پٲٹھۍ  اسہِ  سٍتۍ  یُس  وعدٕہ  سٲنۍ  پروردِگارن  کوٚرمُت  اوس  کہ  ایمانس  تہٕ  رٕژن  عملن  بدل  کریو  تۅہیہِ  عطا  جنت  تہِ  لوٚب  اسہِ  حق  تہٕ  پوٚز،  اے  جہنمیو  توٚہۍ  ؤنِو  کیاہ  تۅہیہِ  تہِ  لوٚبوٕسُہ  عذاب  یمیُک  وعدٕہ  اوسُو  کوٚرمُت  پروردِگارن  پنٕنۍ  پوٚز  تہٕ  واقعی  کہ  کُفرٕ  سببہٕ  واتناویو  نارِجہنمس  اندر۔  کیاہ  وۅنۍ  آیوٕ  بوزنہٕ  پنٕنۍ  گمرٲہِی  تہٕ  خدا  ورسول  سُند  فرمان  حق  تہٕ  پوٚز  آسُن،  تِم  دپن  جواب  واقعی  اللہ  تعالیٰ  سُند  تہٕ  تہٕندِس  پیغمبرِ  برحق  سُند  فرمان  دراو  بلکل  پوٚز،  پس  دِیو  آلو  دِوُ  نا  آلو۔  ییٚمہِ  سٍتۍ  جنتِین  ہٕنٛز  خوشی  تہٕ  مسرت  زیادٕ  ہ  سپدِ  جہنمین  ہُند  حسرت  تہٕ  افسوس  ہُرِ  کہ  لعنتِ  خدا  بوٚوِن  ظٲلِمن۔"
  },
  {
    "verse_id": 45,
    "translation": "یِم  ظٲلِم  بُتھ  پھِران  ٲسۍ  خداے  سٕنٛزِ  وتہِ  نِشہِ  تِہُند  دین  قبول  کرنہٕ  نِشہِ  بلکہ  ٲسۍ  ژھانڈان  دینِ  حقس  منٛز  پننہِ  خیالہٕ  نیرِ  نا  کانہہ  ۂج  کتھاہ۔  کانہہ  عٲباہ۔  یُتھ  تِمن  اعتراضُک  موقعہ  یِیہِ  ہا۔  بیٚیہِ  ٲسۍ  تِم  ٲخرتس  تہِ  انکار  کران۔  یمیُک  نتیجہٕ  تِم  از  تُلان  چھِ۔"
  },
  {
    "verse_id": 46,
    "translation": "یِمن  دۅشوٕنۍ  فریقن  منٛز۔  جنتین  تہٕ  جہنمین  منٛز  آسہِ  اکھ  ٹھوٚراہ  تہٕ  اکھ  دیواراہ  ییٚمہِ  ٹھرِتہٕ  دیوارٕہ  جنتُک  اثر  جہنمس  کُن  واتان  آسہِ  نہٕ  تہٕ  جہنمُک  اثر  جنتس  کُن  واتان  آسہِ  نہٕ۔  امِی  ٹھریُک  تہٕ  دیوارُک  ہیٚرِم  حصہٕ  تتھ  چُھ  ناو  اعراف۔  تمہِ  پٮ۪ٹھہٕ  آسہِ  نظر  جنتس  پٮ۪ٹھ  تہِ  تہٕ  جہنمس  پٮ۪ٹھ  تہِ۔  بوزنہٕ  آسن  یِوان  تمہِ  پٮ۪ٹھہٕ  جنتی  تہِ  تہٕ  جہنمی  تہِ،  اعرافس  پٮ۪ٹھ  آسن  وارِیاہ  لوٗکھ  یِم  یِمن  دۅشوٕنی  جماتن  جنتین  تہِ  تہٕ  جہنمین  تہِ  پرزٕناون  پننہِ  پننہِ  علامتٕ  سٍتۍ۔  سُہ  گوو  یی  کہ  جنتین  ہٕندۍ  بُتھۍ  آسن  سفید  تہٕ  روشن۔  تِمن  آسہِ  بُتھہِ  پٮ۪ٹھۍ  نور  وسان۔  جہنمین  ہٕندۍ  بُتھۍ  آسن  سیاہ  تہٕ  گٔٹۍ۔  تِمن  آسہِ  بُتھہِ  پٮ۪ٹھۍ  تٲریکی  پشپان۔  اعراف  چُھ  اکھ  کوہاہ  اکھ  جنتس  تہٕ  جہنمس  منٛزباگ۔  تتہِ  یِن  تھاونہٕ  تِم  لوٗکھ  یِمن  ہٕنٛز  نیکی  تہٕ  بدی  برابر  آسن  تولنس  منٛز  لٔجمژٕہ۔  پتو  لاکہ  واتن  تِم  تہِ  جنتس  خداے  سٕندِ  فضل  سٍتۍ،  یِم  اعرافس  منٛز  روزٕ  وٕنۍ  لوٗکھ  ونن  آلو  دِتھ  جنتہٕ  کین  لوٗکن  اے  جنتیو  سلام  بوزِو۔  یِم  آسن  نہٕ  وٕنہِ  جنتس  منٛز  ژامٕتۍ  مگر  سخت  خواہش  تہٕ  اُمید  آسیٚکھ  تتھ  منٛز  واتنٕچ۔  حدیث  شریفس  منٛز  چُھ  آمُت  کہ  تِہٕنٛز  اُمید  یِیہِ  پوٗرٕہ  کرنہٕ۔  تہٕندِ  خٲطرٕ  سپدِ  حکُم  جنتس  منٛز  اژنُک۔  "
  },
  {
    "verse_id": 47,
    "translation": "توپتہٕ  ییٚلہِ  تِہٕنزٕ  أچھ  نارٕ  کین  لوٗکن  کُن  پھرنہٕ  یِن  یعنی  ییٚلہِ  تِمن  اعراف  کین  لوٗکن  جہنمین  پٮ۪ٹھ  نظر  پیٚیہِ۔  خوف  کھیٚتھ  لگن  دپنہِ  اے  سانہِ  پروردِگارٕہ  اسہِ  مہ  تھاو  یِمن  ظٲلِمن  سٍتۍ  عزابس  منٛز  شٲمِل۔"
  },
  {
    "verse_id": 48,
    "translation": "یِتھہٕ  پٲٹھۍ  اعراف  کیو  لوٗکو  جنتین  سٍتۍ  سلام  و کلام  کوٚر  تِتھے  پٲٹھۍ  دِن  تِم  آلو  جہنمیو  منٛزٕ  وارِیاہن  لوٗکن  یِمن  تِم  پرزٕ  ناون  تِہٕندیو  علامتو  سٍتۍ  کہ  یِم  چھِ  کٲفر  جہنمی  کیازِ  تِمن  آسہِ  بُتھہِ  پٮ۪ٹھۍ  تاریکی  پشپان۔  تِمنٕے  دپن  اے  جہنمیو  کُنہِ  تہِ  آیو  نہٕ  بکار  تۅہیہِ  پنٕنۍ  جماعت۔  بیٚیہِ  دیُت  نہٕ  تۅہیہِ  کانہہ  فٲیداہ  تکبُر  و غرورن۔  پنٕنۍ  پان  ٲسِو  تۅہیہِ  بٔڈۍ  بوزنہٕ  یِوان۔  مسلمانن  باایمانن  ٲسِو  وُچھان  ںِچہِ  نظرِ۔  پیغمبرن  ہٕنٛز  فرماں بردٲری  ٲس  نہٕ  تۅہیہِ  گوارا  گژھان۔"
  },
  {
    "verse_id": 49,
    "translation": "کیاہ  یِم  جنتس  منٛز  وٲتِتھ  عٲش  کران  چھِ  یِمے  چھا  تِم  یِمن  متعلق  قسم  ہٲوۍ  ہٲوۍ  ٲسِو  توٚہۍ  ونان  کہ  یِمن  زچورن  کرِنہٕ  اللہ  تعالیٰ  پنٕنۍ  رحمت  عطا۔  وُچھان  چھِوٕ  تِمنٕے  ہٕندِ  حقہٕ  سپُد  حکُم  خداے  سٕندۍ  طرف،  اے  غریب  باایمانو  أژِو  جنتس  ییتہِ  نہٕ  تۅہیہِ  زانہہ  کانہہ  خوف  نہ  کانہہ  غم  آسہِ۔"
  },
  {
    "verse_id": 50,
    "translation": "یِتھہٕ  پٲٹھۍ  جنتیو  کرِ  کتھہٕ  جہنمین  سٍتۍ  یِتھے  پٲٹھۍ  دِن  ناد  جہنمٕکۍ  لوٗکھ  جنتہٕ  کین  لوٗکن  کہ  اے  جنتیو۔  بۅچھہِ  سٍتۍ  تہٕ  ترٛیشہِ  سٍتۍ  چھےٚ  کوٹھن  زیٚو  پھٹمٕژ۔  ترٲوِو  نا  اسہِ  کُن  اکھ  ترٛشہِ  داماہ۔  یا  دِیتو  کیژھاہ  تمہِ  منٛزٕ  یہِ  تۅہیہِ  اللہ  تعالیٰ  ہن  کھیٚنہٕ  خٲطرٕ  عطا  کوٚرمُت  چُھو،  جنتی  دپنکھ  اللہ  تعالیٰ  ہن  چھِ  یِم  دۅشوے  چیز  یعنی  جنتُک  کھیٚن  چیٚن  حرام  کوٚرمُت  کٲفرن  پٮ۪ٹھ۔"
  },
  {
    "verse_id": 51,
    "translation": "تِمن  کٲفرن  پٮ۪ٹھ  یِمو  دنیاہس  منٛز  دین  پنُن  یُس  قبول  کرُن  تِمن  پٮ۪ٹھ  وٲجب  اوس  زونمُت  اوس  تماشہِ  تہٕ  گِندُناہ۔  بیٚیہِ  اوس  تِمن  دھوکہ  دیُتمُت  دنیاچہِ  زندگی۔  دینُک  ٲسۍ  نہٕ  بران  کانہہ  پروا۔  سُہ  اوسُکھ  سردست  پس  پُشت  تروومُت،  أسۍ  تہِ  مٔشراووکھ  تِم  أزکہِ  دۅہہ  نارس  منٛز  واتہٕ  نٲوِتھ  ہیٚمو  نہٕ  أسۍ  تِہُند  ناو  تہِ  اَدٕ  چھنہٕ  کتھے  کھیاوںٕچ  تہٕ  چاونٕچ۔  یِتھہٕ  پٲٹھۍ  تِمو  مٔشروومُت  اوس  أزکہِ  دۅہُک  ملاقات  ییٚمہِ  دۅہُک  سامانہٕ  تیار  نہ  کرنہٕ  سٍتۍ  بیٚیہِ  یتھہٕ  پٲٹھۍ  ٲسۍ  تِم  سانین  آیاتن  انکار  کران۔"
  },
  {
    "verse_id": 52,
    "translation": "پٔزۍ  پٲٹھۍ  اسہِ  واتناوے  تِمن  نِشہِ  کتاباہ  یعنی  قرآنِ  مجید۔  یتھ  منٛز  پوٗرٕ  عملہِ  سان  اسہِ  تمام  چیزن  ہٕنٛز  وضاحت  کرےیہِ۔  تِی  کریو  اسہِ  بیان  سارنٕے  لوٗکن  بوزناونہٕ  خٲطرٕ۔  مگر  سۅ  کتاب  سپٕز  ہدایت  ورحمت  تِمنٕے  لوٗکن  ہٕندِ  خٲطرٕ  یِمو  سۅ  بوزِتھ  پژھ  کٔر  تہٕ  ایمان  اوٚن۔  یِمو  باوجود  اِتمام  حجت  پژھ  کرنہٕ  تہٕ  ایمان  اوٚن  نہٕ  تِہٕندِ  حالہٕ  أندرٕہ  چُھ  پریڈان  کہ۔"
  },
  {
    "verse_id": 53,
    "translation": "کہ  تِم  چھِنہٕ  پراران  مگر  قرآنِ  مجیدس  منٛز  بیان  کرنہٕ  آمتِس  تہٕ  وعدٕہ  تھاونہٕ  آمتِس  وعیدس  یعنی  سزاہس،  ییٚمہِ  دۅہہ  سُہ  عذاب  واقع  سپدُنُک  موقعہ  واتہِ  تمہِ  دۅہہ  دپن  تِم  لوٗکھ  یِمو  یہِ  قیامتُک  دۅہ  مٔشروومُت  اوس  مجبور  ومُضطر  سپدِتھ  کہ  واقعی  سٲنِس  پروردِگارٕہ  سٕنٛدۍ  پیغمبر  آے  پٔز  کتھ  ہیٚتھ  مگر  اسہِ  توٚگ  نہٕ  بوزُن،  وۅنۍ  چھا  سنا  کانہہ  سُفٲرِش  کروُناہ۔  اسہِ  کرِ  ہا  سُفٲرشاہ  ییٚمہِ  سٍتۍ  أسۍ  نجات  لبہٕ  ہو،  نتے  یِمہٕ  ہو  أسۍ  واپس  دنیاہس  کُن  سوزنہٕ  تتہِ  کرٕہو  أسۍ  تِمے  رٕژٕ  عملہٕ  یِمہٕ  تِمن  یچھ  کامین  بدل  آسہن  یِمہٕ  أسۍ  برونٹھ  کران  ٲسۍ  دنیاہس  اندر۔  اللہ  تعالیٰ  چُھ  فرماوان  کہ  یِمہٕ  کتھہٕ  گٔیہِ،  وۅںۍ  چھَنہٕ  تِمن  کانہہ  صورتھاہ  نجاتٕچ،  بیٚیہِ  گٔیہِ  ضایع  تِمہٕ  سارے  اپزِ  کتھہٕ  یِمہٕ  تِم  نوٚراوان  ٲسۍ  کہ  اسہِ  کرن  معبودانِ  بٲطِل  شفاعت۔"
  },
  {
    "verse_id": 54,
    "translation": "پٔزۍ  پٲٹھۍ  تُہُند  پروردِگار  چُھ  اللہ  تعالیٰ  ییٚمۍ  آسمان  تہٕ  زمین  پٲدٕہ  کٔرۍ  شیٚن  ﴿6﴾  دۅہن  برابر  مُدتس  منٛز،  توپتہٕ  سپُد  مستوی  عرشِ  مجید  پٮ۪ٹھ  تمہِ  طریقہٕ  یُس  تِہٕندِس  ذاتِ  پاکس  شایانِ  شان  چُھ،  سُے  پروردِگار  چُھ  رٲژ  ہٕنٛزِ  تٲریکی  سٍتۍ  ولان  دۅہچہِ  روشنی،  ژھانڈان  چُھ  دۅہ  راتس  تہٕ  رات  دۅہس  ؤلۍ  ؤٰلۍ  دۅشوے  چھِ  اکھ  أکِس  پتہٕ  یِوان  تہٕ  گژھان،  بیٚیہِ  کٔرۍ  اللہ  تعالیٰ  ہن  پٲدٕہ  آفتاب  تہٕ  زون  بیٚیہِ  باقٕے  تارک  ییمہِ  طریقہٕ  کہ  سٲرِی  چھِ  پننِس  رفتارس  تہٕ  انوار  آثارن  اندر  تابع  تِہٕندِس  حُکمس۔  یِتھہٕ  پٲٹھۍ  سُہ  پکہٕ  ناویٚکھ  تِتھہٕ  پٲٹھۍ  چھِ  پکان۔  یُس  تصرف  تِمن  پٮ۪ٹھ  تراوُن  یژھان  چُھ  تتھ  پٮ۪ٹھ  چھِ  تِم  روزان،  وارٕ  بوٗزِو  کہ  پٲدٕہ  کرٕنۍ  چھےٚ  تِہٕنٛزٕے  کٲم۔  حکُم  کوٚرُن  تہِ  چھےٚ  تِہٕنٛزٕے  کٲم۔  سٮ۪ٹھاہ  بجہِ  خوٗبیہِ  وول  چُھ  اللہ  تعالیٰ  یُس  سارِنٕے  عالمینن  ہُنٛد  پروردِگار  چُھ۔  ییٚلہِ  سُہ  سٮ۪ٹھاہ  خوٗبی  وول  چُھ  تۅہیہِ  پزِ۔"
  },
  {
    "verse_id": 55,
    "translation": "اے  لوٗکو  کہ  توٚہۍ  مٔنگِو  سٲرِی  حاجت  پرتھ  وقتہٕ  پننِس  پروردِگارس  عٲجزی  سان  تہِ  پوٗشیدٕہ  پٲٹھۍ  تہِ۔  پٔزۍ  پٲٹھۍ  سُہ  چُھ  پسند  کران  تِمن  یِم  دعاہن  ہٕندِ  آدابو  نِشہِ  حدٕہ  ڈلان  چھِ  یعنی  تی  منگن  یہِ  نہٕ  شوٗبہِ  بیٚیہِ  تِتھہٕ  پٲٹھۍ  منگن  یِتھہٕ  پٲٹھۍ  نہٕ  شوبہِ۔"
  },
  {
    "verse_id": 56,
    "translation": "بیٚیہِ  مہ  تُلِو  تبٲہی  دنیاہس  اندر  شرکہٕ  سٍتۍ  تہٕ  نافرمٲنیو  سٍتۍ  تتھ  اندر  توحید  واطاعت  سٍتۍ  تہٕ  پیغمبرن  ہٕندِ  تبلیغ  وارِشادٕہ  سٍتۍ  امن  وامان  قٲیِم  سپدنہٕ  سٍتۍ،  خدایس  کھوٚژۍ  کھوٚژۍ  تہٕ  تِہٕندِ  رحمتٕچ  اُمید  تھٲوِتھ  تہٕ  ٲسِو  کران  تٔسۍ  دعا۔  نہ  عبادت  کٔرِتھ  نہ  گژِھہ  مغروٗر  گژھن  نہ  گژِھہ  نا  اُمید  سپدُن  کیازِ،  پٔزۍ  پٲٹھۍ  خداے  سٕنٛز  رحمت  چھےٚ  نزدیک  نیکو  کارن۔"
  },
  {
    "verse_id": 57,
    "translation": "سُہ  پروردِگار  گوو  سُے  یُس  بارانِ  رحمت  تراونہٕ  برونٹھ  چُھ  ہوا  سوزان  یُتھ  سُہ  بارشہِ  ہٕنٛز  اُمید  دِتھ  لوٗکن  ہٕندۍ  دِل  خوش  کرِ،  تا  اینکہ  ییٚلہِ  تِم  ہوا  تُلان  چھِ  گۅبیٚن  اوٚبرن،  پکناوان  چھِن  أسۍ  سُہ  اوٚبُر  تتھ  شہرس  کُن  یُس  آبہٕ  دادِ  ہۅکھمُت  آسان  چُھ۔  توپتہٕ  چُھ  سُہ  اوٚبُر  تتھ  شہرس  پٮ۪ٹھ  روٗد  تراوان۔  سُہ  شہر  چُھ  سرسبٕز  سپدان۔  تمہِ  شہرٕکہ  موٚمتہِ  زمینہٕ  منٛزٕہ  چھِ  کُلۍ  تہٕ  گاسہٕ  کھسان۔  امِی  سٍتۍ  چُھ  سپدان  ثٲبِت  سون  کُن  آسُن  تہٕ  قدرت  وول  آسُن۔  یہِ  تہِ  سپُد  ثٲبِت  کہ  اسہِ  چھےٚ  قدرت  مرنہٕ  پتہٕ  بیٚیہِ  زِندٕہ  کرنس  پٮ۪ٹھ،  پس  چھِ  تراوان  أسۍ  تمہِ  اوٚبرٕ  منٛزٕہ  روٗد۔  پس  چھِ  أسۍ  کڈان  تمہِ  روٗدٕ  سٍتۍ  پرتھ  قسمٕکۍ  میٚوٕہ،  یِتھے  پٲٹھۍ  کیاہ  کڈوکھ  أسۍ  مُردٕہ  قبرِ  أندرٕہ  زِندٕہ  کٔرِتھ۔  أسۍ  چھِ  پننہِ  قدرتٕکۍ  آثار  بیان  کران۔  تاکہ  توٚہۍ  کٔرِو  یِمن  کتھن  اندر  غور۔  توپتہٕ  کٔرِو  پژھ  مرنہٕ  پتہٕ  بیٚیہِ  زِندٕہ  سپٕدنس  تہٕ  قیامتس۔  سون  کلامِ  پاک  اوس  پننہِ  جایہِ  پرتھ  کٲنسہِ  ہٕندِ  خٲطرٕ  کٲفی۔  یہِ  اوس  منگان  کہ  پرتھ  اکھ  گژِھہ  توحید  ورسالت  تہٕ  معادس  پژہ  کرُن۔  مگر  ادٕہ  کیازِ  چھِنہٕ  سٲرِی  پژھ  کران۔  تمیُک  وجہ  چُھ  کہ  کانہہ  چُھ  قٲبِل  آسان  تہٕ  کانہہ  ناقٲبِل  آسان۔  یِتھہٕ  پٲٹھۍ  روٗد  چُھ  سٲرسٕے  زمینس  پٮ۪ٹھ  پیٚوان  مگر  سارے  زمینہٕ  منٛزٕہ  چُھنہٕ  کُنُے  نتیجہٕ  نیران۔"
  },
  {
    "verse_id": 58,
    "translation": "یُس  زمین  رُت  چُھ  آسان  تمیُک  پٲداوار  چُھ  خداے  سٕندِ  فضل  سٍتۍ  وارِیاہ  تہٕ  رُتُے  نیران۔  یُس  زمین  یچھ  تہٕ  خراب  چُھ  آسان  تمہِ  منٛزٕہ  چُھنہٕ  نیران  کینہہ  تہِ  مگر  خراب  تہٕ  رٔدِی  سٮ۪ٹھاہ  کم،  یتھے  پٲٹھۍ  چھِ  أسۍ  پننہِ  دلیلہٕ  پھِرۍ پھِرۍ  واریہو  طریقو  بیان  کران  قدردان  لوٗکن  ہٕندِ  خٲطرٕ۔"
  },
  {
    "verse_id": 59,
    "translation": "بتحقیق  اسہِ  سوز  حضرتِ  نوح  پیغمبر  پننِس  قومس  کُن۔  پس  فرموو  تِمو  پننِس  قومس۔  اے  میانہِ  قومہٕ  توٚہۍ  کٔرِو  عبادت  صِرف  معبودِ  برحق  سٕنٛز۔  تس  ورٲے  چُھنہٕ  کانہہ  تہِ  تُہٕندِ  خٲطرٕ  معبود  آسنس  قٲبِل۔  یِمن  کنہِ  ویٚن  شکلن  توٚہۍ  پرستِش  کران  چھِو۔  تمہِ  نِشہِ  روزِو  پتھ،  ہرگاہ  نے  تِہٕںٛزٕے  یٲژ  عبادر  کٔرِو  مےٚ  چُھ  اندیشہٕ  تُہٕندِ  خٲطرٕ  کہ  توٚہۍ  ما  گٔژِھو  شرکہٕ  تہٕ  بُت  پرستی  سببہٕ  بڈِ  دۅہ  کِس  یعنی  قیامت  کِس  عذابس  یا  طوفانس  گرفتار۔"
  },
  {
    "verse_id": 60,
    "translation": "وننہِ  لٔگِس  قومٕکۍ  زِٹھۍ  اے  نوح  اسہِ  چُھکھ  ژٕ  بوزنہٕ  یِوان  ننہِ  گمرٲہِی  تہٕ  غلطی  اندر  مُبتلا۔  کیازِ  توٚہۍ  چُھو  توحیدٕچ  تعلیم  کران۔  بیٚیہِ  چُھو  توٚہۍ  عذابس  کھوژناوان۔"
  },
  {
    "verse_id": 61,
    "translation": "حضرتِ  نوحن  دوٚپنکھ  جواب  اے  میانہِ  قومہٕ  مےٚ  چھنہٕ  کانہہ  گمرٲہِی  تہٕ  غلطی  لیکن  چونکہ  بہٕ  چُھس  پیغمبر۔  ربّ  العالمین  سٕندِ  طرفہٕ  تٔمِی  چُھ  مےٚ  حکُم  فرموومُت۔"
  },
  {
    "verse_id": 62,
    "translation": "بہٕ  چُھس  تۅہیہِ  نِشہِ  پننِس  پروردِگارٕہ  سٕندۍ  پیغامات  واتناوان۔  یہِ  چُھس  بہٕ  پنُن  فرض  منصبی  ادا  کران۔  مےٚ  چُھنہٕ  اتھ  اندر  کانہہ  ذٲتی  غرضاہ۔  بہٕ  چُھس  تُہٕندِ  خٲطرٕ  رُت  یژھان۔  کیازِ  توحید  پالنس  منٛز  چُھ  تُہُندُے  فٲیدٕہ  تہٕ  نفع۔  بیٚیہِ  یُس  تۅہیہِ  بڈِ  دۅہ  کہِ  عذابُک  تعجُب  چُھ  سپدان  یہِ  چھےٚ  تُہٕنٛز  سخت  غلطی  کیازِ  بہٕ  چُھس  زانان  تِم  چیز  اللہ  تعالیٰ  ہس  نِشہِ  یِم  نہٕ  توٚہۍ  زانان  چھِو۔  مےٚ  چُھ  خداین  فرموومُت  کہ  یُس  خدایس  شریک  ٹھہراوِ  تسٕندِس  کُنُے  آسنس  پژھ  کرِ  نہٕ  تس  کرٕ  بہٕ  عذاب۔"
  },
  {
    "verse_id": 63,
    "translation": "کیاہ  توٚہۍ  چھِوٕ  یہِ  کتھ  عجٲیِب  زانان  کہ  تۅہیہِ  نِشہِ  وٲژ  تُہٕندِس  پروردِگارٕہ  سٕندِ  طرفہٕ  توٚہِی  أندرٕہ  أکِس  شخصہٕ  سٕندِ  ذریعہ  وعظ  ونصیحت  کتھ۔  سۅ  نصیحت  کتھ  گٔیہِ  یہے  عبادت  کٔرِو  معبودِ  برحق  سٕنٛزٕے  یٲژ،  یُتھ  سُہ  شخص  تۅہیہِ  خداے  سٕندِ  حُکمہٕ  تِہٕندٕ  عذاب  نِشہِ  بیم  کرِ۔  بیٚیہِ  یُتھ  تِہٕندِ  بیم  کرنہٕ  سٍتۍ  توٚہۍ  کھوٗژِو۔  شرک  وکُفرٕ  نِشہِ  پتھ  روزِو  ییٚمہِ  سٍتۍ  تۅہیہِ  پٮ۪ٹھ  رحم  ییہِ  کرنہٕ۔"
  },
  {
    "verse_id": 64,
    "translation": "مگر  ییٖژ  فہمٲیِش  کٔرِتھ  زون  حضرتِ  نوح  ﴿نعوذ  باللہ﴾  اپُزیور  بدستور  روٗدۍ  تِم  انکار  کران۔  پس  دیُت  اسہِ  حضرتِ  نوحس  بیٚیہِ  یِم  تِمن  سٍتۍ  ناوِاندر  کھٔتۍ  نجات  طوٗفان  کہ  عذاب  نِشہِ،  بیٚیہِ  پھاٹٕوۍ  اسہِ  طوٗفان  کِس  عذابس  اندر  تِم  لوٗکھ  یِمو  اپُزۍ  زٲنۍ  سٲنۍ  آیات۔  بیشک  ٲسۍ  تِم  أنیٚن  ہٕنٛز  جماعت  یِمن  نہٕ  خداے  سٕندِ  وحدانیتٕکۍ  نِشانہٕ  بوزنے  ٲسۍ  یِوان۔"
  },
  {
    "verse_id": 65,
    "translation": "بیٚیہِ  سوٗز  اسہِ  قومہِ  عادس  حضرتِ  ہوٗد  علیہ  السلام  پیغمبر۔  یُس  تِہُند  برادری  یا  وطنی  بۅے  اوس،  تِمو  فرموو  تِمن  اے  میانہِ  قومہٕ  عبادت  کٔرِو  صِرف  معبودِ  برحقس،  چُھنہٕ  تۅہیہِ  کانہہ  معبود  تس  ورٲے،  بُت  پرستی  ترٲوِو۔  کیاہ  یُتھ  جُرمِ  عظیم  شِرٕکۍ  أنِتھ  چھِو  نا  توٚہۍ  کھوژان  خداے  سٕندِس  عذابس۔"
  },
  {
    "verse_id": 66,
    "translation": "قوم  کیو  زِٹھیٚو  دوٚپہکھ  جواب  اسہِ  چھِو  توٚہۍ  بوزنہٕ  یِوان  کم  عقٕل۔  توٚہۍ  چھِو  اسہِ  توحیدٕچ  تعلیم  کران۔  توحید  ہیٚچھہِ  ناوان  تہٕ  عذابس  کھوژناوان۔  بیٚیہِ  چھِ  أسۍ  زانان  توٚہۍ  چھِو  اپُزۍ  تہٕ  خلافِ  واضح  کتھ  ونیو  أندرٕہ۔  یعنی  ﴿نعوذباللہ﴾  نہ  چُھ  توحیدُک  مسلہٕ  نہ  چُھ  خداے  سٕندِ  طرفہٕ  عذابُک  نٲزِل  سپدُن  صحیح۔"
  },
  {
    "verse_id": 67,
    "translation": "تِمو  فرمووہکھ  اے  قومہٕ  میانہِ  عقلہِ  منٛز  کُنہِ  قسمہٕ  کمی  چھنہٕ،  لیکن  بہٕ  چُھس  پیغمبر  تۅہیہِ  کُن  پروردِگارِ  عالمین  سٕندِ  طرفہٕ۔  تٔمِی  چُھس  بہٕ  سوٗزمُت  تۅہیہِ  توحیدٕچ  تعلیم  کرنہٕ  خٲطرٕ  بیٚیہِ،  عذابُک  بیم  کرنہٕ  خٲطرٕ،  بہٕ  چُھس  پنُن  فرض  منصبی  اداکران۔"
  },
  {
    "verse_id": 68,
    "translation": "بہٕ  چُھس  تۅہیہِ  نِشہِ  واتناوان  پروردِگارٕہ  سٕندۍ  پیغامات  تہٕ  احکام،  یتھ  کتھہِ  اندر  چُھس  بہٕ  تُہُند  خٲر  خواہ  بے  غرض  تہٕ  قٲبلِ  اطمینان  کیازِ  توحید  و  ایمانس  اندر  چُھ  بوٚڈ  فٲیِدٕہ  تُہٕندِی  خٲطرٕ۔"
  },
  {
    "verse_id": 69,
    "translation": "کیاہ  توٚہۍ  چھِوٕہ  یہِ  عجٲیِب  کتھاہ  زانان  کہ  تۅہیہِ  نِشہِ  کیاہ  وٲژ  وعظ  ونصیحتٕچ  کتھاہ  تُہٕندِس  پروردِگارٕہ  سٕندِ  طرفہٕ  توٚہِی  أندرٕہ۔  تُہٕندِی  جنسہٕ  أکِس  شخصہٕ  سٕندِ  ذریعہ۔  یُس  توٚہِی  ہیوٗ  بشر  تہٕ  انسان  چُھ۔  یُتھ  سُہ  شخص  تۅہیہِ  وارٕ  پٲٹھۍ  خداے  سٕندِ  عذاب  نِشہِ  بیم  کرِ۔  یہِ  چھَنہٕ  کِہِنۍ  تعجبٕچ  کتھ۔  نبوّتس  تہٕ  بشریتس  چھا  پانہٕ  وٲنۍ  کینہہ  اختلافاہ،  اے  میانہِ  قومہٕ  بیٚیہِ  پٲوِو  توٚہۍ  ژیٚتس  کہ  اللہ  تعالیٰ  ہن  کُس  احسان  کوٚر  تۅہیہِ  نسبت  توٚہۍ  کٔرِنو  زِٹھۍ  زمینس  اندر  قومِ  نوح  پتہٕ،  بیٚیہِ  کوٚرنو  جِسمہٕ  کِس  ڈول  ڈالس  اندر  برژر۔  قوت  تہٕ  طاقت  کوٚرنو  عطا،  پس  ژیٚتس  پٲوِو  خداے  سٕنٛزٕ  نعمژٕ،  تٔمۍسٕنٛزٕ  نعمژٕ  ژیٚتس  پٲوِتھ  کٔرِو  تِہٕںٛز  فرماں بردٲری۔  دیو  توٚہۍ  رستگار  تہٕ  کامیاب  سپدِو۔"
  },
  {
    "verse_id": 70,
    "translation": "وننہِ  لٔگۍ  تِم  واہ  کیاہ  توٚہۍ  ٲوٕہ  اسہِ  نِشہِ  ییٚمہِ  کتھہِ  خٲطرٕ  کہ  أسۍ  کیاہ  کرو  کُنۍسٕے  خدایس  عبادت۔  باقٕے  یِمن  پوٚتلین  ہٕنٛز  عبادت  سٲنۍ  مٲلۍ  بٕڈۍ  بب  کران  ٲسۍ  تِم  کیاہ  تراووکھ  أسۍ۔  أسۍ  تہِ  کرو  نہٕ  کینہہ،  پس  سٲنِس  نہ  ماننس  پٮ۪ٹھ  ییٚمہِ  عذابُک  توٚہۍ  اسہِ  بیم  کران  چھِو  سُہ  عذاب  واتناوِ  اسہِ  نِشہِ۔  ہرگاہ  توٚہۍ  پوٚز  ونہٕ  وٕنۍ  چھِو۔"
  },
  {
    "verse_id": 71,
    "translation": "حضرتِ  ہوٗدن  فرمووُکھ  تُہٕنٛزِ  سرکشی  ہٕنٛز  ییٚلہِ  یہِ  حالت  چھےٚ۔  بتحقیق  وۅنۍ  سپُد  تۅہیہِ  پٮ۪ٹھ  تُہٕندِس  پروردِگارٕہ  سٕندِ  طرفہٕ  عذاب  نٲزِل  بیٚیہِ  بیزٲرِی،  کیاہ  توٚہۍ  چھِو  مےٚ  سٍتۍ  ہر  تہٕ  قضیہ  لاگان۔  کینژھن  پوٚتلین  ہٕندین  ناون  پٮ۪ٹھ  یِم  ناو  بے  حقیقت  چھِ  پانے  تۅہیہِ  یا  تُہٕندیو  مالیو  بٕڈۍ  ببو  ٹھہرٲومٕتۍ  چھِ۔  لیکن  اللہ  تعالیٰ  ہن  چھَنہٕ  کانہہ  دلیلاہ  تُہٕندۍ  معبود  آسنٕچ  نٲزِل  کٔرمٕژ۔  تۅہیہِ  نِشہِ  نہ  چھےٚ  پننہِ  دعویٰ  ہٕچ  دلیل۔  نہ  چُھ  تۅہیہِ  نِشہِ  میانہِ  دلیلہِ  ہُند  جواب۔  پس  ہر  تہٕ  قضیہ  لاگنُک  کیاہ  فٲیدٕہ  چُھو۔  لہٰذا  کٔرِو  ہر  تہٕ  قضیہ  ختم،  وۅنۍ  پرٲرِو  توٚہۍ  عذابس۔  بہٕ  تہِ  چُھس  توٚہِی  سٍتۍ  پرٲروٕنیو  أندرٕہ۔  پس  سوز  اللہ  تعالیٰ  ہن  تِمن  پٮ۪ٹھ  تیز  واو  ییٚمۍ  تِم  سٲرِی  گٲلۍ۔"
  },
  {
    "verse_id": 72,
    "translation": "پس  دیُت  اسہِ  نجات  حضرتِ  ہوٗدس  علیہ  السلام  بیٚیہِ  تِمن  یِم  تس  سٍتۍ  ٲسۍ  باایمانو  أندرٕہ  پننہِ  رحمت  سٍتۍ،  بیٚیہِ  ژٔٹۍ  اسہِ  موٗل  تِمن  لوٗکن  ہٕندۍ  یِمو  اپُزۍ  زٲنۍ  سٲنۍ  آیات  بیٚیہِ  ٲسۍ  نہٕ  تِم  بوجہ  سخت  قساوت  قلبی  ایمان  أنوٕنیو  أندرٕہ۔  ہلاک  تہِ  گژھ  ہن  توتہِ  انہٕ  ہن  نہٕ  ایمان۔  لہٰذا  کٔرۍ  اسہِ  تِم  بمقتضاے  حِکمت  تباہ  وبرباد۔"
  },
  {
    "verse_id": 73,
    "translation": "بیٚیہِ  سوز  اسہِ  قومِ  ثمودس  کُن  تِہُند  بۅے  حضرتِ  صالح  علیہ  السلام  پیغمبر  تِمو  فرموو  تِمن  اے  قوم  عبادت  کٔرِو  فقط  اللہ  تعالیٰ  سٕنٛز  تس  ورٲے  چُھنہٕ  تۅہیہِ  کانہہ  اکھاہ  معبود  آسنس  قٲبِل  تہٕ  سزاوار۔  تِمو  کوٚر  حضرتِ  صالحس  اکہ  خاص  معجزُک  درخواست۔  دوٚپُکھ  ییٚمہِ  خاص  پلہٕ  منٛزٕہ  گژِھہ  اکھ  وٲلۍ  وٕنۍ  ووٗٹِںۍ  نیرٕنۍ۔  چنانچہ  حضرتِ  صالح  سٕندِ  دعا  سٍتۍ  سپُد  تُہُند  درخواست  منظور۔  سُہ  پل  پھوٚٹ۔  تمہِ  منٛزٕہ  درایہِ  اکھ  بچہٕ  دار  ووٗنٹِںیاہ،  یہِ  کیاہ  چھےٚ  یہِ  ووٗںٹںۍ  خداے  سٕںٛز۔  یۅسہٕ  امہِ  پلہٕ  منٛز  درایہِ  تُہٕنٛزِ  خواہشہِ  موجوب۔  یہِ  آیہِ  تُہٕندِ  خٲطرٕ  اکھ  بٔٚڈ  دلیلاہ  بنٲوِتھ  ظٲہِر  کرنہٕ۔  امِی  آس  ناو  تھاونہٕ۔  ۔  ۔  ۔  ۔  ۔  ۔  ۔  ۔  خداے  سٕںٛز  ووٗنٹِںۍ  کیازِ  یہِ  چھےٚ  تِہٕنٛزِ  قدرتٕچ  بٔڈ  دلیل،  میانہِ  پیغمبر  آسنٕچ  تہِ  چھےٚ  یہِ  بٔڈ  دلیل۔  لہٰذا  چھےٚ  تۅہیہِ  پٮ۪ٹھ  أمۍ  سٕندۍ  حقوق  مٹہِ،  پس  ترٲوِیُون  یہِ  یُتھ  یہِ  اورٕیور  پھیرِتھ  کھیٚیہِ  گاسہٕ  تہٕ  پھل  خداے  سٕندِس  زمینس  پٮ۪ٹھ۔  یِتھے  پٲٹھۍ  چییہِ  پننہِ  وارِ  ہٕندِ  دۅہہ  تریش،  خبر  دار  یُتھنہٕ  أمِس  اتھہٕ  لٲگِو  کانہہ  تکلیف  واتناونہٕ  خٲطرٕ،  تیٚلہِ  رٹہِ  تۅہیہِ  خداے  سُند  کڈُر  عذاب  ہرگاہ  توٚہۍ  أم،  س  کھیٚنس  چیٚنس  منٛز  مزاحمت  کٔرِو  یا  تکلیف  واتنٲوِو۔"
  },
  {
    "verse_id": 74,
    "translation": "بیٚیہِ  پٲوِو  توٚہۍ  ژیٚتس  سُہ  وقت  ییٚمہِ  وقتہٕ  اللہ  تعالیٰ  ہن  تۅہیہِ  زمینس  پٮ۪ٹھ  بسنٕکۍ  خلیفہٕ  بنٲونو  قومِ  عادس  پتہٕ،  بیٚیہِ  کٔرِنو  توٚہۍ  آباد  زمینن  پٮ۪ٹھ  ییٚمہِ  طریقہٕ  کہ  توٚہۍ  چھِو  بناوان  پاتھلِس  میدٲنی  زمینس  پٮ۪ٹھ  بجہِ  بجہِ  لرِ  تہٕ  مندورِ۔  تِمن  منٛز  چُھو  بسان  ریٚتہٕ  کالس،  بیٚیہِ  چُھو  کۅہن  پٮ۪ٹھ  تہِ  کورٕ  کورٕ  گرٕ  تہٕ  کُٹھۍ  بناوان،  تِمن  منٛز  چُھو  روزان  وندس،  پس  ژیٚتس  پٲوِو  خداے  سٕنٛزٕ  نعمژٕ،  شِرکہٕ  تہٕ  کُفرٕ  سٍتۍ  مہ  ٲسِو  بربٲدی  کروٕنۍ  زمینس  اندر۔"
  },
  {
    "verse_id": 75,
    "translation": "دپنہِ  لٔگۍ  زِٹھۍ  زِٹھۍ  لوٗکھ  تُہٕندِ  قومہٕ  أندرٕہ  یِمو  تکبُر  کوٚر  ایمان  اننہٕ  نِشہِ،  تِمن  لوٗکن  یِمو  تِمو  منٛزٕہ  غریب  تہٕ  کمزور  ٲسِتھ  ایمان  اوس  اوٚنمُت،  کیاہ  توٚہۍ  چھِوٕہ  یقین  کران  تہٕ  زانان  کہ  حضرتِ  صالح  چُھ  پیغمبر،  پننِس  خداے  سٕندِ  طرفہٕ،  تِمو  دوٚپُکھ  واقعی  أسۍ  چھِ  تتھ  سٲرسٕے  یہِ  ہیٚتھ  تِم  سوزنہٕ  آے  پوٗرٕہ  پژھ  کروٕنۍ۔"
  },
  {
    "verse_id": 76,
    "translation": "تِمو  مُتکبرو  دوٚپہکھ  أسۍ  چھِ  انکار  کرا  ن  یتھ  تۅہیہِ  پژھ  کٔرٕو۔  غرض  تِمو  نہ  کٔر  پژھ  حضرتِ  صالحس  نہ  کٔرِکھ  ووٗنٹنہِ  ہٕندۍ  حقوق  پوٗرٕہ۔"
  },
  {
    "verse_id": 77,
    "translation": "چنانچہ  سۅ  ووٗنٹِنۍ  مٲر  تِمو  زنگہٕ  ژٔٹِتھ،  بیٚیہِ  کٔرٕکھ  سرکشی  پننِس  پروردِگارٕہ  سُند  حُکم  ماننہِ  نِشہِ،  توپتہٕ  لٔگۍ  بکمال  بےباکی  تہٕ  بے  پروٲیی  دپنہِ  اے  صالح  واتنٲوِو  اسہِ  نِشہِ  سُہ  عذاب  ییمیُک  توٚہۍ  اسہِ  بیٖم  کران  ٲسِو،  یتھ  اسہِ  کھوژناوان  ٲسِو  چُھوا  توٚہۍ  پٔزۍ  پٲٹھۍ  پیغمبرو  أندرٕہ۔"
  },
  {
    "verse_id": 78,
    "translation": "پس  رٔٹۍ  تِم  سخت  بِنِلۍ۔  بیٚیِس  آیہِ  کریمس  منٛز  چُھ۔ ۔۔۔۔۔۔۔  تِم  رٔٹۍ  سخت  کریکہ۔  لہٰذا  سپٕدۍ  تِمن  دۅشوے۔  آسمان  کہ  طرفہٕ  گٔیکھ  سخت  کریکھ  زبردست  کریکہِ  پتہٕ  آکھ  بِنیُل۔  پس  پے  تِم  بُتھہِ  کِنۍ  ؤسِتھ  پننیٚن  گرن  اندر  زمینس  پٮ۪ٹھ  ﴿پھرٹھ  گٔژِتھ  موٗدۍ﴾۔"
  },
  {
    "verse_id": 79,
    "translation": "ییٚلہِ  قومِ  ثمود  عذاب  سٍتۍ  تباہ  گوو۔  حضرتِ  صالح  دراو  تِمن  نِشہِ  توپتہٕ  فرموونکھ  اے  میانہِ  قومہٕ  بتحقیق  مےٚ  واتنوو  تۅہیہِ  پننِس  پروردِگارٕہ  سُند  پیغام  یتھ  پٮ۪ٹھ  عمل  کرنہٕ  سٍتۍ  تۅہیہِ  بٔڈ  کامیٲبی  سپدِہا۔  بیٚیہِ  کرے  یہِ  مےٚ  تۅہیہِ  نصیحت  تہٕ  خٲرخواہی  کمہِ  کمہِ  طریقہٕ  تاریمو  تۅہیہِ  فکرِ  لیکن  افسوس  کہ  توٚہۍ  ٲسِو  نہٕ  پننین  خٲر  خواہن  تہٕ  نصیحت  کٔروٕنین  پسندٕے  کران۔  وعظ  تہٕ  نصیحت  بوزُن  اوس  تۅہیہِ  کھران۔  تۅہیہِ  میون  بوُزو  نہٕ  میانین  نصیحتن  پٮ۪ٹھ  عمل  کٔرٕو  نہٕ،  توے  گووعذابس  گرفتار۔  یہِ  فرموو  تِمن  حضرتِ  صالحن  تِہٕندِ  ہلاک  گژھنہٕ  پتہٕ۔  تِم  زِندٕہ  تصوُر  کٔرِتھ  بطورِ  تاسُف  یِتھہٕ  پٲٹھۍ  سٲنۍ  نبی  کریم  صلی  اللہ  علیہ  و  سلم  فرموو  بدرٕکین  کٲفرن  ہلاک  گٔژِھتھ۔  امہ  أندرٕہ  اوس  عرض  بیٚین  لوٗکن  یعنی  پتہٕ  یِوٕنین  یہِ  کتھ  واتناوٕںۍ  کہ  لوٗکن  پزِ  مخلص  خٲر  خواہن  ہٕنٛز  کتھ  ضروٗر  مانٕنۍ۔  یِم  لوٗکھ  پننِس  معتبر  خٲرخواہہ  سٕنٛز  نصیحت  مانان  آسن  نہ  تِمن  سٍتۍ  تہِ  سپدِ  سُے  معاملہٕ  یُس  قومِ  ثمودس  سٍتۍ  سپُد۔  ﴿العیاذ  باللہ  یاالٰہی  نجات﴾۔"
  },
  {
    "verse_id": 80,
    "translation": "بیٚیہِ  سوز  اسہِ  حضرتِ  لوط  کینژھن  بستین  کُن  پیغمبر،  ییٚلہِ  تِمو  فرموو  پننِس  قومس  یعنی  اُمتس،  کیاہ  توٚہۍ  چھِو  سۅ  یچھ  کٲم  کران،  یۅسہٕ  نہٕ  تۅہیہِ  برونٹھ  کٔرمٕژ  چھےکٲنسہِ  أکۍ  شخصن  عالمینو  أندرٕہ۔"
  },
  {
    "verse_id": 81,
    "translation": "پٔزۍ  پٲٹھۍ  توٚہۍ  چھِو  پنٕنۍ  شہوت  تہٕ  خواہش  پوٗرٕہ  کرنہٕ  خٲطرٕ  زنانہٕ  ترٲوِتھ  مردن  نِشہِ  یِوان۔  یہے  چھےٚ  سۅ  یچھ  کٲم  یۅسہٕ  نہٕ  تۅہیہِ  بروںٹھ  کٲنسہِ  کٔرمٕژ  چھےٚ۔  یہِ  یچھ  کٲم  کرنس  اندر  چُھو  نہٕ  تۅہیہِ  کُنہِ  قسمُک  دھوکہ،  بلکہ  چھِو  توٚہۍ  اتھ  اندر  انسانیت  کہ  حدٕہ  نِشہِ  سٮ۪ٹھاہ  ڈلہٕ  وٕنۍ۔"
  },
  {
    "verse_id": 82,
    "translation": "تِہٕندۍ  قومن  وۅن  نہٕ  تِمن  اتھ  کتھہِ  کانہہ  معقول  جواباہ۔  مگر  پانہٕ  وٲنۍ  لٔگۍ  وننہِ  یِم  ﴿یعنی  حضرتِ  لوط  تہٕ  تِہٕنٛز  جماعت﴾  کٔڈِیوکھ  پننہِ  شہرٕ  منٛزٕہ  یِم  لوٗکھ  چھِ  سٮ۪ٹھاہ  شونتۍ،  یِم  چھِ  پاک  وصاف  روزُن  یژھان۔  اسہِ  چھِ  تِم  زانان  گندٕہ  لوٗکھ۔  لہٰذا  صاف  وپاک  لوٗکن  کتہِ  پزِ  گندٕہ  تہٕ  ناصاف  لوٗکن  سٍتۍ  روزُن۔  یہِ  ٲسۍ  تِم  ونان  ٹھٹھہٕ  پٲٹھۍ  تہٕ  ٹسنہٕ  پٲٹھۍ  اوٚت  پٮ۪ٹھ  ییٚلہِ  وٲژ  نوبت  اسہِ  کوٚر  نٲزِل  اتھ  قومس  پٮ۪ٹھ  عذاب۔"
  },
  {
    "verse_id": 83,
    "translation": "پس  دیُت  اسہِ  نجات  تمہِ  عذاب  نِشہِ  حضرتِ  لوطس  بیٚیہِ  تِہٕندین  متعلقن،  اہل  و عیالس  بیٚیہِ  باایمانن  مگر  نہ  تِہٕنٛزِ  آشنہِ  سۅ  روز  ایمان  نہ  اننہِ  مۅکھہٕ  تتھ  قومس  سٍتۍ  یِمن  پٮ۪ٹھ  عذاب  نٲزِل  سپُد۔"
  },
  {
    "verse_id": 84,
    "translation": "اسہِ  تروو  تِمن  پٮ۪ٹھ  بدلٕے  قسمُک  روداہ۔  یعنی  کنہِ  تراویٚکھ  رودٕکۍ  پٲٹھۍ  پس  وُچھ  ژٕ  اے  وُچھ  وٕنہِ  کہ  کیاہ  سپُد  انجام  تِمن  نافرمانن  ہُند۔  گر  غورٕ  سان  وُچھکھ  تعجُب  کرکھ  بیٚیہِ  تٔرِی  فکرِ  وارٕ  کہ  خداے  سٕنٛزِ  نافرمٲنی  ہُند  انجام  کیاہ  چُھ  آسان۔"
  },
  {
    "verse_id": 85,
    "translation": "بیٚیہِ  سوز  اسہِ  شہرٕ  مدینہ  کین  کُن  تِہُندُے  بۅے  حضرتِ  شعیب  پیغمبر۔  تِمو  فرموو  پننِس  قومس  اے  میانہِ  قومہٕ  عبادت  کٔرِو  توٚہۍ  فقط  معبودِ  برحق  سٕنٛز  کیازِ  چُھنہٕ  تۅہیہِ  کانہہ  معبوداہ  تس  ورٲے،  بتحقیق  وٲژ  تۅہیہِ  نِشہِ  نٔنۍ  دلیل  میٲنِس  پیغمبر  آسنس  پٮ۪ٹھ  تُہٕندِس  پروردِگارٕہ  سٕندِ  طرفہٕ۔  لہٰذا  مٲنِو  احکام  شرعین  منٛز  میٲنۍ  کتھ  تہٕ  میون  ونُن،  بہٕ  چُھسو  ونان  کہ  توٚہۍ  ٲسِو  پوٗرٕ  پوٗرٕ  مینان  تہٕ  پوٗرٕ  پوٗرٕ  تولان،  بیٚیہِ  مہ  ٲسِو  لوٗکن  ہٕندین  چیزن  اندر  نقصان  تہٕ  کمی  کران،  چھۅنہِ  راوان۔  یتھہٕ  پٲٹھۍ  تۅہیہِ  عادت  چُھو،  بیٚیہِ  مہ  کٔرِو  زمینس  اندر  شرکہٕ  تہٕ  کُفرٕ  سٍتۍ  بیٚیہِ  لوٗکن  چھۅن  تہٕ  ناقص  کٔننہٕ  سٍتۍ  تبٲہی  تہٕ  بربٲدی۔  اتھ  زمینس  اندر  حضراتِ  انبیاہن  ہٕندِ  واسطہ  توحید  سٍتۍ  حقوق  العباد  اندر۔  تولنس  تہٕ  میننس  منز۔  عدل  وانصاف  کرنہٕ  سٍتۍ  اصلاح  درستی  سپدٕنہٕ  پتہٕ،  یہِ  بہٕ  ونان  چُھسو  یہِ  چُھ  تُہٕندِ  خٲطرٕ  سٮ۪ٹھاہ  جان  تہٕ  بہتر  دنیاہس  اندر  تہِ  تہٕ  ٲخرتس  اندر  تہِ۔  ہرگاہ  توٚہۍ  میٲنِس  وننس  پژھ  کٔرِو  تہٕ  تمہِ  موجوب  عمل  کٔرِو۔"
  },
  {
    "verse_id": 86,
    "translation": "بیٚیہِ  مہ  ٲسِو  وتن  تہٕ  سڑکن  پٮ۪ٹھ  بِہان  لوٗکن  خوف  دہی  کرنہٕ  خٲطرٕ۔  بیٚیہِ  یِم  خدایس  پژھ  کروٕنۍ  چھِ  تِم  تِہٕنٛزِ  وتہِ  پتھ  رٹنہٕ  خٲطرٕ۔  بیٚیہِ  خداے  سٕںٛزِ  وتہِ  اندر  کُنہِ  نتہٕ  کُنہِ  طریقہٕ  ہجیٚر  خرٲبی  تہٕ  شک  وشُبہٕ  پٲدٕہ  کرنہٕ  خٲطرٕ،  بیٚیہِ  پٲوِو  ژیٚتس  پنُن  حال  ییٚلہِ  توٚہۍ  تعدادس  یا  مال  ودولتس  منٛز  کم  ٲسِو۔  پس  کٔرٕو  خداین  مہربٲنی  تُہٕندِس  تعدادس  اندر  یا  مال  ودولتس  اندر  کٔر  نو  زیٲدتی،  بیٚیہِ  وُچھتو  مُفسِدن  یِمو  کُفر  ونافرمٲنی  سٍتۍ  تبٲہی  کٔر  تِہُند  انجام  کیاہ  سپُد  پتولاکہ  یِمو  خدایس  تہٕ  تِہٕندین  پیغمبرن  انکار  کوٚر  تۅہیہِ  برونٹھ۔  قومِ  نوح  قومِ  عاد  وثمود  وغٲرٕ  تِم  کِتھہٕ  پٲٹھۍ  چھِ  اللہ  تعالیٰ  ہن  گٲلمٕتۍ  تہٕ  تباہ  کٔرمٕتۍ۔  یِتھے  پٲٹھۍ  چُھ  اندیشہ  کہ  تۅہیہِ  پٮ۪ٹھ  تہِ  ما  سپدِ  خداے  سٕندِ  طرفہٕ  عذاب  نٲزِل۔"
  },
  {
    "verse_id": 87,
    "translation": "وۅنۍ  ہرگاہ  تۅہیہِ  زٕہ  جمٲژ  گژھن۔  اکھ  جماعت  انہِ  ایمان  تتھ  یہِ  بہٕ  ہیٚتھ  آس  بیاکھ  جماعت  کرِ  نہٕ  تتھ  پژھ۔  یعنی  مُتفقہ  طور  کٔرِو  نٕہ  توٚہۍ  سٲرسٕے  تتھ  پژھ  یہِ  بہٕ  ہیٚتھ  آس،  پس  ٹھہرِو  یوٚتانۍ  پانہٕ  اللہ  تعالیٰ  اسہِ  منٛز  فاصلہٕ  کرِ۔  پٔزۍ  زِیارین  دِیہِ  نجات  تہٕ  اپُززیارین  کرِ  ہلاک  تہٕ  تباہ  عذاب  سٍتۍ۔  سُے  چھُ  رُت  حکُم  کروُن۔"
  },
  {
    "verse_id": 88,
    "translation": "تُہٕندِ  قوم  کیو  زِٹھیو،  یِمو  تکبُر  کوٚر  ایمان  اننہٕ  نِشہِ  تِمو  ییٚلہِ  تُہُند  کلام  بوز  تِم  لٔگۍ  دپنہِ  اے  شعیب  یاد  تھٲوِزِ  أسۍ  کڈوتھ  ژٕ  بیٚیہِ  یِمو  ژےٚ  پژھ  کٔرٕے  پننہِ  شہرٕ  أندرٕہ۔  نتے  توٚہۍ  بیٚیہِ  سٲنِس  دینس  کُن  واپس  پھیٖرِو،  حضرتِ  شعیبن  فرمووُکھ  ہرگاہ  أسۍ  تُہٕندِ  دین  نِشہِ  ناخوش  مُتنفر  تہٕ  بیزار  تہِ  ٲسِو  توتہِ  چھِو  توٚہۍ  یژھان  سون  تتھ  دینس  کُن  پھیرُن۔  تہِ  ہیٚکہِ  نہٕ  بٔنِتھ  زانہہ  کیازِ  اسہِ  نِشہِ  چھےٚ  پۅختہٕ  دلیل  تُہُند  دین  بٲطَل  آسنس  پٮ۪ٹھ  تہٕ  سون  دین  حق  تہٕ  پوٚزآسنس  پٮ۪ٹھ۔"
  },
  {
    "verse_id": 89,
    "translation": "ہرگاہ  بالفرض  أسۍ  تُہٕندِس  دینس  کُن  پھیرو،  تتھ  صورتس  منٛز  نوٚ  رَو  أسۍ  خدایس  پٮ۪ٹھ  بوٚڈ  اپزاہ  کیازِ  بٲطِل  دینس  پوٚز  وننہٕ  سٍتی  چُھ  لٲزِم  یِوان  خدایس  پٮ۪ٹھ  افترا  تہٕ  اپُز  نوٚوراوُن،  وۅنۍ  چھنہٕ  کتھٕے  تتھ  منٛز  بیٚیہِ  دٲخِل  سپدُن۔  خصوصاً  ییٚلہِ  اللہ  تعالیٰ  ہن  اسہِ  تمہِ  بٲطِل  دین  نِشہِ  نجات  دیُت،  سٲنۍ  کتھ  ہیٚکہِ  نہٕ  بٔنتھٕے  تہِ  زانہہ  کہ  أسی  کیاہ  پھیرو  تُہٕندِس  دینس  کُن  مگر  ے  اللہ  تعالیٰ  ہٕے  یژِھہ،  وٲتِتھ  چُھ  سون  پرودِگار  پرتھ  چیزس  علمہٕ  سٍتۍ۔  تس  چھےٚ  پرتھ  چیزٕچ  پوٗرٕ  خبر،  خداے  سٕے  پٮ۪ٹھ  کوٚر  اسہِ  توکل۔  تٔسۍ  چھِ  منگان  أسۍ،  اے  سانہِ  پروردِگارٕہ  نیاے  أنٛزراو  اسہِ  تہٕ  سٲنِس  قومس  منٛز۔  ژٕے  چُھکھ  رُت  فٲصلہٕ  کروُن۔"
  },
  {
    "verse_id": 90,
    "translation": "بیٚیہِ  دوٚپ  تُہٕندیو  زِٹھیو  یِمو  انکار  کوٚر  تُہٕندِ  قوم  أندرٕہ  بیین  کٲفرن  کُن۔  یُتھنہٕ  تِمن  حضرتِ  شعیب  سٕندِ  موثر  تقریرٕہ  سٍتۍ  کینہہ  اثر  سپدِ،  ہرگاہ  توٚہۍ  حضرتِ  شعیبٕںۍ  پیروی  کٔرِو  پٔزۍ  پٲٹھۍ  تیٚلہِ  سپدِ  تۅہیہِ  نقصان  تُلہٕ  وٕنیو  أندرٕہ۔"
  },
  {
    "verse_id": 91,
    "translation": "پس  رٔٹۍ  تِم  سخت  بُنِلۍ  ییٚمہِ  سٍتۍ  سپٕدۍ  تِم  گرن  اندر  پھرٹہٕ  سٍتۍ  مردٕہ۔  یُس  ییٚتیس  اوس  سُہ  گوو  تٔتِتھے  روزِتھ۔"
  },
  {
    "verse_id": 92,
    "translation": "یِمو  اپُز  زٲنِتھ  انکار  کوٚر  حضرتِ  شعیبس  زن  نہٕ  تِم  روزٲنی  ٲسۍ  تتھ  شہرس  اندر۔  تِم  ٲسۍ  دپان  باایمانن  أسۍ  کڈوو  ییٚمہِ  شہرٕ  أندرٕہ۔  تِم  سپٕدۍ  پانہٕ  نابود،  یِمو  اپُز  زٲنِتھ  انکار  کوٚر  حضرتِ  شعیبس۔  تِمے  ٲسۍ  تاوان  زدَو  أندرٕہ۔  تِم  ٲسۍ  ونان  باایمانن  تۅہیہِ  سپدِ  نقصان  پرتھ  رنگہٕ،  تِمنٕے  سپُد  پانس  سخت  نقصان  تہٕ  تاوان۔"
  },
  {
    "verse_id": 93,
    "translation": "پس  دراو  تِمن  نِشہِ  حضرتِ  شعیب  علیہ  السلام  توپتہٕ  فرمووُن  تِمن  کُن  افسوس  کٔرِتھ  زن  تِم  زِندے  ٲسۍ  اے  قومہٕ  بتحقیق  مےٚ  واتنٲوۍ  تۅہیہِ  پننِس  پروردِگارٕہ  سٕندۍ  پیغامات  بیٚیہِ  کٔرمےٚ  تۅہیہِ  نصیحت  وۅنۍ  کِتھہٕ  پٲٹھۍ  کھیٚمہٕ  بہٕ  غم  کٲفر  لوٗکن  ہٕندِس  ہلاک  گژھنس  پٮ۪ٹھ۔  یُتھ  ووٚوُکھ  تیُتھ  لوٚنُکھ۔"
  },
  {
    "verse_id": 94,
    "translation": "بیٚیہِ  سوزنہٕ  اسہِ  یِمن  شہرن  کُن  یِم  ذِکر  کرنہٕ  آے  بیٚیہِ  بیٚیَو  شہرو  أندرٕہ  کُنہِ  شہرس  کُن  کانہہ  پیغمبراہ  سوزنہٕ  آو  مگر  تتہِ  کیو  بسن  والیو  ییٚلہِ  تس  پیغمبرٕ  سٕنٛز  نافرمٲنی  کٔر  اسہِ  کٔرۍ  تِم  مُبتلا  تنگی  تہٕ  بیمارِ  سٍتۍ  یُتھ  تِم  نافرمٲنی  نِشہِ  باز  یِتھ  عٲجزی  سان  اسہِ  کُن  رجوع  تہٕ  توبہٕ  کرن  نافرمٲنی  کرنہٕ  نِشہِ  پتھ  روزن۔"
  },
  {
    "verse_id": 95,
    "translation": "ییٚلہِ  تِم  نافرمٲنی  نِشہِ  تیوٗت  کٔرِتھ  تہِ  باز  آے  نہٕ  توپتہٕ  بدلٲو  اسہِ  تِمن  سختی  ہٕنٛزِ  جاے  آسٲنی  یوٚتانۍ  تِمن  دولت  تہٕ  صحت  بیٚیہِ  اولادن  منٛز  خوب  ترقی  سپٕز۔  تِہٕنٛز  زُریاتھ  واریاہ  نوےیہِ۔  غلط  فہمی  سببہٕ  لٔگۍ  تمہِ  ساعتہٕ  وننہِ  کہ  سختی  تہٕ  آسٲنی  چھَنہٕ  کُنہِ  نافرمٲنی  یا  فرماں بردٲری  ہُند  نتیجہ۔  یِم  چیز  چھِ  برونٹھہٕ  پٮ۪ٹھے  آمٕتۍ  یِتھے  پٲٹھۍ  سانین  مالین  بٕڈۍ  ببن  تہِ  ٲس  کُنہِ  وقتہٕ  سختی  آسان  کُنہِ  وقتہٕ  آسٲنی  ورنہ  أسۍ  چھِ  نافرمٲنی  بدستور  کران  خوش  حٲلی  کیازِ  آسہِ  ہا  تیٚلہِ  اسہِ،  پس  رٔٹۍ  اسہِ  تِم  ہنگہٕ  تہٕ  منگہٕ۔  تِمن  ٲسٕے  نہٕ  خبر  عذاب  یِنٕچ  اسہِ  رٔٹۍ  تِم  محض  تِہٕندِ  کُفرٕ  تہٕ  نافرمٲنی  سببہٕ۔"
  },
  {
    "verse_id": 96,
    "translation": "ورنہ  ہرگاہ  یِمن  شہرن  تہٕ  بستین  ہٕنٛدۍ  لوٗکھ  خدایس  ایمان  أنِتھ  تہٕ  پژھ  کٔرِتھ  پیغمبرن  ہٕنٛدِ  مُخالفت  نِشہِ  پتھ  روزہن  تہٕ  پرہیزگٲری  ہٕنٛز  وتھ  اختیار  کرہن  تیٚلہِ  مُژراوٕہو  أسۍ  تِمن  پٮ۪ٹھ  آسمان  وزمین  چن  برکتن  ہُند  دروازٕہ،  لیکن  تِمو  زون  سون  پیغمبر  اپُز  تسٕنٛز  کرٕکھ  مخالفت  پس  رٔٹۍ  اسہِ  تِم  تِہٕںٛزو  یِمو  یچھ  عملو  سببہٕ۔"
  },
  {
    "verse_id": 97,
    "translation": "کیاہ  یِمن  شہرن  ہٕنٛدۍ  لوٗکھ  یِم  تۅہیہِ  انکار  تہٕ  نعوذ  باللہ  اپُز  زیور  زانان  چھِ  تِم  چھا  بے  فکر  تہٕ  سوکھے  ییٚمہِ  کتھہِ  نِشہِ  کہ  تِمن  کیاہ  واتہِ  سون  عذاب  ہنگہٕ  تہٕ  منگہٕ  رٲتۍ  منٛزِی  ییٚمہِ  ساعتہٕ  تِم  شوٚنگِتھ  آسن۔"
  },
  {
    "verse_id": 98,
    "translation": "کیاہ  یِمن  شہرن  ہٕندۍ  لوٗکھ  چھا  بے  فکر  تہٕ  سوکھے  ییٚمہِ  کتھہِ  نِشہِ  کہ  سون  عذاب  کیاہ  پیٚیہِ  وٲتِتھ  تِمن  نِشہِ  کاجکہ  وقتہٕ  ییٚمہِ  ساعتہٕ  یِم  گِندنس  سٍتۍ  آسن  مشغول۔"
  },
  {
    "verse_id": 99,
    "translation": "خداے  سٕںٛزِ  آزمٲیشہ  نِشہِ  روزن  نہٕ  سوکھس  منٛز  مگر  تِمے  لوٗکھ  یِم  دۅن  عالمن  ہٕندۍ  تاوان  زد  آسن۔"
  },
  {
    "verse_id": 100,
    "translation": "کیاہ  یِمو  مذکورہ  واقعاتو  ہٲونا  وتھ  تِمن  لوٗکن  یِم  ییٚمہِ  زمینٕکۍ  وٲرِث  بنیمٕتۍ  چھِ  امہِ  کین  برونٹھمیٚن  لوٗکن  ہٕںدِ  گلنہٕ  پتہٕ  یعنی  یِم  موجودٕہ  وقتس  منٛز  اتھ  زمینس  پٮ۪ٹھ  بسان  چھِ  توپتہٕ  چھِ  خداوندی  احکامن  ہٕنٛز  نافرمٲنی  کران  کہ  ہرگاہ  أسۍ  یژھو  أسۍ  کروکھ  یِم  تہِ  گرفتار  عذابس  نافرمٲنی  کرنہٕ  سببہٕ  برونٹھمیٚن  نافرمان  اُمتن  ہٕنٛدِ  سببہٕ۔  واقعی  ٲسۍ  یِم  تِتھۍ  واقعات  یِمو  سٍتۍ  پزِ  ہا  تِمن  عبرت  رٹٕںۍ  تہٕ  سبق  حٲصِل  کرٕنۍ۔  مگر  اسہِ  چھےٚ  مُہر  کٔرمٕژ  تِہٕندین  دِلن  پٮ۪ٹھ  پس  چھِنہٕ  ہیٚکان  تِم  بوزِتھٕے  پٔز  کتھ۔"
  },
  {
    "verse_id": 101,
    "translation": "یِمن  مذکورہ  کینژھن  شہرن  ہٕندۍ  کینہہ  مختصر  قصہ  چھِ  أسۍ  بیان  کران  تۅہیہِ  یا  رسول  اللہؐ،  بتحقیق  آیہِ  تِمن  سارنٕے  نِشہِ  تِہٕندۍ  پیغمبر  معجزات  تہٕ  ننہِ  دلیلہٕ  ہیٚتھ  مگر  تِہندِ  شرارتٕچ  تہٕ  ہٹ  دھرمی  ہٕںٛز  کیفیت  ٲس  کہ،  پس  اوٚن  نہٕ  تِمو  ایمان  تتھ  کتھہِ  یتھ  تِمو  انکار  کوٚراوس  گۅڈٕہ  امہِ  برونٹھ۔  بلکہ  روٗدۍ  تتھ  انکارس  پٮ۪ٹھ  بدستور،  یِتھے  پٲٹھۍ  کیاہ  چُھ  اللہ  تعالیٰ  کٲفرن  ہٕندیٚن  دِلن  پٮ۪ٹھ  مُہر  کران۔  تِہٕندۍ  دِل  خٲرٕہ  نِشہِ  بند  کران۔  تِمو  منٛزٕہ  بعض  لوٗکھ  ٲسۍ  مصیبت  کہ  وقتہٕ  عہد  کران  ہرگاہ  یہِ  مُصیبت  اسہِ  نِشہِ  دور  گژِھہ  أسۍ  انو  ایمان۔"
  },
  {
    "verse_id": 102,
    "translation": "مگر  اسہِ  لوٚب  نہٕ  تِمو  أندرٕہ  اکثرن  منز  عہدُک  کانہہ  پاس۔  یعنی  مُصیبت  دوٗر  گٔژِھتھ  ٲسۍ  تِم  بدستور  نافرمٲنی  کران۔  تِمو  أندرٕہ  اکثر  ٲسۍ  نافرمان  تہٕ  فاسِق۔"
  },
  {
    "verse_id": 103,
    "translation": "توپتہٕ  سوٗزۍ  اسہِ  ہُمن  پیغمبرن  پتہٕ  یِہٕنٛز  ذکر  برونٹھ  سپٕز  حضرتِ  موسیٰ  علیہ  السلام  پنٕنۍ  آیات  ہیٚتھ  فرعونس  تہٕ  بیٚیہِ  تِہٕندین  وزیرن  امیرن  کُن  تِہٕندِ  ہدایت  تہٕ  تبلیغ  خٲطرٕ۔  پس  کوٚر  تِمو  کُفر  تہٕ  انکار  تِمن  آیاتن،  پس  وُچھِو  کیاہ  یچھ  انجام  سپُد  تِمن  مُفسدن  ہُند۔"
  },
  {
    "verse_id": 104,
    "translation": "حضرتِ  موسیٰ  ہن  فرموو  خداے  سٕندِ  حُکمہٕ  فرعونس  نِشہِ  گٔژِھتھ۔  اے  فرعون  بیشک  بہٕ  چُھس  رب  العالمین  سٕندِ  طرفہٕ  تۅہیہِ  لوٗکن  کُن  پیغمبر  مُقرر  کرنہٕ  آمُت  تُہٕندِ  ہدایت  خٲطرٕ۔"
  },
  {
    "verse_id": 105,
    "translation": "میون  شانہِ  نبوت  چُھ  یی  کہ  بہٕ  لاگہٕ  نہٕ  خدایس  کُن  کانہہ  کتھاہ  پزِ  کتھہِ  ورٲے۔  بہٕ  چُھس  نہٕ  خٲلی  پیغمبر  آسنُک  دعویٰ  یوت  کران،  بلکہ  چُھس  بہٕ  تۅہیہِ  کُن  تُہٕندِس  پروردِگارٕہ  سٕندِ  طرفہٕ  ننہِ  دلیلہٕ  ہیٚتھ  تہٕ  بٔڈۍ  معجزٕہ  ہیٚتھ  آمُت  یِم  معجزٕہ  تۅہیہِ  بوقتہِ  طلب  ہٲوِتھ  تہِ  ہیٚکہٕ۔  وۅنۍ  ییٚلہِ  بہٕ  یقیناً  پیغمبر  چُھس  یہِ  کینژھاہ  بہٕ  تۅہیہِ  ونو  تہِ  مٲنِو،  تتھ  پٮ۪ٹھ  کٔرِو  عمل۔  تِمو  چیزو  أندرٕہ  چُھ  اکھ  چیز  کہ  آزاد  کرُن  ژٕ  میون  قوم  بنی  اسراییل  غلٲمی  نِشہِ۔  تِم  تراوُکھ  تِم  نِمکھ  بہٕ  پانس  سٍتۍ  مُلکِ  شامس  کُن  یُس  تِہُند  اصلی  وطن  چُھ۔"
  },
  {
    "verse_id": 106,
    "translation": "فرعونن  دوٚپُکھ  ہرگاہ  تۅہیہِ  نِشہِ  چُھ  کانہہ  نِشانہٕ  خداے  سٕندِ  طرفہٕ  تُہٕندِس  پیغمبر  آسنس  پٮ۪ٹھ  سُہ  کٔرِو  پیش  ہرگاہ  توٚہۍ  پوٚز  ونہٕ  وٕنیو  أندرٕہ  چھِو۔"
  },
  {
    "verse_id": 107,
    "translation": "اتِی  تروو  تِمو  پنُن  عاسہٕ  زمینس  پٮ۪ٹھ  تتھ  بنیوو  ہنگہٕ  تہٕ  منگہٕ  اکھ  اژدھا  اکھ  وارٕہ  کارٕہ۔"
  },
  {
    "verse_id": 108,
    "translation": "دۅیِم  معجزٕہ  ہووُکھ  یہِ  کہ  اتھہٕ  پنُن  نالہٕ  کِنۍ  کژھس  تل  تھٲوِتھ  سُے  کوٚڈُکھ  نیٚبر۔  اتۍ  آو  سارنٕے  لوٗکن  یِم  وُچھان  ٲسۍ  نپہٕ  نپہٕ  کروُن  بوزنہٕ۔"
  },
  {
    "verse_id": 109,
    "translation": "فرعون  سٕندِ  قوم  منٛزٕہ  یِم  تِہٕندۍ  ہمنشین  تہٕ  دربٲرۍ  ٲسۍ  تِم  لٔگۍ  پانہٕ  وٲنۍ  وننہِ  کہ  پٔزۍ  پٲٹھۍ  ﴿یعنی  حضرتِ  موسیٰ﴾  چُھ  بوٚڈ  زانن  وول  جادوگراہ۔  "
  },
  {
    "verse_id": 110,
    "translation": "یہِ  چُھ  واقعی  یژھان  پننہِ  جادِکہ  زورٕہ  سٍتۍ  تۅہیہِ  ییٚمہِ  شہرٕ  منٛزٕہ  کڈُن۔  لہٰذا  کیاہ  تُہُند  مشورٕہ۔"
  },
  {
    "verse_id": 111,
    "translation": "دپنہِ  لٔگۍ  تِم  فرعون  سٕندۍ  زِٹھۍ  زِٹھۍ  ہمنشین  فرعونس،  اے  فرعون  ژٕ  دِکینہہ  کالاہ  مُہلت  حضرتِ  موسیٰ  ہس  بیٚیہِ  تِہٕندِس  بٲیِس  حضرتِ  ہارونس  تیٖتِس  کالس  سوزُکھ  ژٕ  مُختلف  شہرن  کُن  مُلٲزِم  پنٕنۍ  پرتھ  طرفہٕ  کین  بڈین  بڈین  جادوگرن  سونبٛراونہٕ  تہٕ  جمع  کرنہٕ  خٲطرٕ۔"
  },
  {
    "verse_id": 112,
    "translation": "تِمے  مُلٲزِم  دِنے  أنِتھ  ساری  مملکتٕکۍ  سٲرِی  زانن  وٲلۍ  جادوگر۔  چناچہ  اتھ  مشورس  پٮ۪ٹھ  سپُد  اتفاق  توپتہٕ  آے  سونٛبرٲوِتھ  اننہٕ  جادوگر۔"
  },
  {
    "verse_id": 113,
    "translation": "توپتہٕ  ییٚلہِ  یِم  جادوگر  وٲتۍ  فرعونس  نِشہِ،  دپنہِ  لٔگۍ  ہرگاہ  أسۍ  غٲلِب  سپٕدۍ  تیٚلہِ  آسہِ  سانہٕ  خٲطرٕ  بوٚڈ  انعاماہ۔"
  },
  {
    "verse_id": 114,
    "translation": "فرعونن  دوٚپنکھ  انعام  گوٚو  ٲستھٕے  تمہِ  علاوٕہ  یِیو  تۅہیہِ  میانیو  مقربو  منٛزٕہ  مُقرر  کرنہٕ۔  توپتہٕ  ییٚلہِ  دُسَتتھ  سٲحِر  اکہ  طرفہٕ  حضرتِ  موسیٰ  بیٚیہِ  حضرتِ  ہارون  بیٚیہِ  طرفہٕ  مٲدانس  اندر  مقابلہٕ  کرنہٕ  خٲطرٕ  سم،  ے  لوٗکھ  تماشہٕ  گیر  تہِ  آے  بےشُمار۔"
  },
  {
    "verse_id": 115,
    "translation": "سٲحِرو  دوٚپ  حضرتِ  موسیٰ  ہس  اے  موسیٰ،  یا  ترٲوِو  گۅڈٕہ  عاسہٕ  پنُن  یا  تراوَو  أسۍ  گۅڈٕہ  پننہِ  لورِ  تہٕ  رزٕ۔"
  },
  {
    "verse_id": 116,
    "translation": "حضرتِ  موسیٰ  ہن  دوٚپُکھ  تۅہِی  ترٲوِو  گۅڈٕہ  کیاہ  چُھو  تراوُن،  پس  ییٚلہِ  تِموٕے  گۅڈٕہ  تراوِ  لورِ  تہٕ  رزٕہ  پننہِ،  سحر  کوٚر  تِمَوتِمن  لوٗکن  ہٕںٛزن  أچھن،  تِمن  آیہِ  تِم  لورِ  تہٕ  رزٕہ  بوزنہم  پرتھ  طرفہٕ  سٔرپھٕے  سٔرٕپھ۔  تہِ  کٔر  تِمو  نظر  بندی،  تمی  سٍتۍ  کھوٚژنٲوِکھ  لوٗکھ،  بیٚیہِ  آے  تِم  پننہِ  گُمانہٕ  بوٚڈ  جوداہ  تہٕ  سِحراہ  ہیٚتھ۔"
  },
  {
    "verse_id": 117,
    "translation": "اسہِ  تہِ  سوٗزوحی  حضرتِ  موسیٰ  ہس  کُن  کہ  توٚہۍ  ترٲوِو  حض  پنُن  عاسہٕ  زمینس  پٮ۪ٹھ  چنانچہِ  یانۍ  تِمو  سُہ  پنُن  آسہٕ  پتھر  تروو،  تانۍ  بنیُو  تتھ  بوٚڈ  اژدہا۔  ییٚمۍ  نیٚنگہٕ  لُن  ہیٚوت  سٲحرن  ہُند  سورُے  سحرٕتہٕ  جود۔  "
  },
  {
    "verse_id": 118,
    "translation": "پس  سپُد  ظٲہر  پوٚز۔  بیٚیہِ  سپُد  بٲطِل  سُہ  سورُے  جود  یُس  تِمو  کوٚرمُت  اوس۔"
  },
  {
    "verse_id": 119,
    "translation": "پس  مغلوب  سپدِتھ  ہیٚوت  فرعونن  تہٕ  تِہٕندۍ  قومن  تمہِ  وقتہٕ  واپس  ژلُن  ذلیل  ور  سوا  گٔژِھتھ۔"
  },
  {
    "verse_id": 120,
    "translation": "تراونہٕ  آے  جادو  گر  سجدس۔"
  },
  {
    "verse_id": 121,
    "translation": "تِمو  ہیٚوتو  بَڈِ  بَڈِ  ونُن،  اسہِ  کٔرپژھ  سارنٕے  جہانن  ہٕندِس  پالن  وٲلِس۔"
  },
  {
    "verse_id": 122,
    "translation": "یُس  حضرتِ  موسیٰ  تہٕ  حضرتِ  ہارون  سُند  تہِ  ربّ  چُھ۔"
  },
  {
    "verse_id": 123,
    "translation": "فرعون  کھوٚژ  خبر  چھا  سٲرِی  رعایا  ما  کرن  حضرتِ  موسیٰ  سُندُے  دین  قبول۔  سُہ  لوٚگ  سٲحِرن  دپنہِ،  اے  سٲحرو  کیاہ  میانہِ  اجازت  ورٲے  اوٚنوٕ  ہ  تۅہیہِ  ایمان  حضرتِ  موسیٰ  ہس،  پٔزۍ  پٲٹھۍ  یہِ  چھےٚ  اکھ  چالاہ  یۅسہٕ  تۅہیہِ  پانہٕ  وٲنۍ  میلِتھ  چلٲوٕویتھ  شہرس  اندر  یُتھ  امہِ  شہرٕ  منٛزٕہ  اَتِکۍ  لوٗکھ  کٔڈِتھ  ہیٚکِیوکھ۔  وۅنۍ  سپدِ  تۅہیہِ  معلوم  تۅہیہِ  کیاہ  بٔنِراوو  بہٕ۔"
  },
  {
    "verse_id": 124,
    "translation": "بہٕ  ژٹہٕ  ضروٗر  تۅہیہِ  اکہ  طرفُک  اتھہٕ  بیٚیہِ  طرفُک  کھۅر۔  توپتہٕ  دِمو  پھَہہِ  توٚہۍ  سٲرِی۔"
  },
  {
    "verse_id": 125,
    "translation": "جادو  گرو  یِم  باایمان  ٲسۍ  سپٕدمٕتۍ  پوٗرٕہ  پٲٹھۍ  دوٚپہس  کانہہ  پروا  چُھنہٕ۔  أسۍ  گژھو  نہٕ  مٔرِتھ  کُنہِ  خراب  جایہِ،  بلکہ  واتو  أسۍ  پننِس  پروردِگارس  نِشہِ۔  ییٚتہِ  اسہِ  امن  وراحت  واتہِ۔"
  },
  {
    "verse_id": 126,
    "translation": "ژٕ  چُھکھ  نہٕ  اسہِ  اندر  کانہہ  قصور  تہٕ  عٲباہ  لبان  مگر  یۅہے  کہ  اسہِ  کیاہ  کٔر  پژھ  پنین  پروردِگارٕہ  سٕندین  احکامن  ییٚلہِ  اسہِ  نِشہِ  تِم  نِشانہٕ  وٲتۍ۔  یہِ  چُھنہٕ  کانہہ  عٲباہ  یا  جُرماہ،  اے  سانہِ  پروردِگارٕہ  اسہِ  منٛزٕہ  تراو  ژٕسٮ۪ٹھاہ  صبر  یُتھ  أسۍ  فرعون  سُند  تکلیف  برداشت  کٔرِتھ  ہیٚکو۔  بیٚیہِ  مار  ژٕ  اسہِ  مسلمان۔  فرعون  ہے  اسہِ  پٮ۪ٹھ  سختی  کرِ  یُتھنہٕ  أسۍ  پریشان  سپدو۔  یُتھنہٕ  سٲنِس  ایمانس  منٛز  خلل  واقع  سپدِ۔"
  },
  {
    "verse_id": 127,
    "translation": "بیٚیہِ  ییلٚہِ  حضرتِ  موسیٰ  سُند  یہِ  بوٚڈ  معجزٕہ  لوٗکو  وُچھ  کہ  سٲحرو  تہِ  اوٚن  ایمان  بعض  لوٗکھ  تہِ  سپٕدۍ  تِمن  سٍتۍ  مُتفق۔  تمہِ  وقتہٕ  وۅن  فرعونس  پننہِ  قوم  کیو  زِٹھیو  اے  فرعون  کیاہ  ژٕ  تراوہنہٕ  یلے  حضرتِ  موسیٰ  تہٕ  تِہُند  قوم  یُتھ  تِم  تبٲہی  تہٕ  بربٲدی  تُلن  یتھ  مُلکس  اندر  بیٚیہِ  تراون  چٲ  نۍ  پرستِش  کرٕنۍ  تہٕ  چانین  معبودن  ہٕںٛز  پرستِش  کرٕنۍ،  فرعونن  دوٚپکھ  بانٛبرِو  مَہ  توٚہۍ،  أسۍ  ماروکھ  بیٚیہِ  تِہٕندۍ  نیٚچِو  یُتھنہٕ  تِہُند  زور  زیادٕہ  ہیٚکہِ  سپدِتھ  زِندٕہ  تھاووکھ  زنانہٕ  تِہٕنٛزٕہ۔  کیازِ  زنانن  ہُند  چُھنہٕ  کانہہ  خطرٕہ۔  بیٚیہِ  لگن  تِم  خدمتس  تہٕ  کامہِ  کوچہ۔  اسہِ  چُھ  تِمن  پٮ۪ٹھ  پوٗرٕہ  غلبہٕ  حٲصِل۔  امیُک  اطلاع  ییٚلہِ  بنی  اسراییلن  ووت  تِم  گٔے  سخت  پریشان۔  تِمو  ہیٚژ  اَمِچ  چارٕہ  جویی  ژھاںڈٕںۍ  حضرتِ  موسیٰ  ہس  نِشہِ۔"
  },
  {
    "verse_id": 128,
    "translation": "حضرتِ  موسیٰ  ہن  فرموو  پننِس  قومس  مدد  مٔنگِو  خدایس  بیٚیہِ  کٔرِو  صبر،  بانٛبرِو  مہ  کینہہ،  پٔزۍ  پٲٹھۍ  یہِ  زمین  چُھ  سورُے  خداے  سُندُے،  امیُک  وٲرِث  کرِ  سُہ  تس  یس  یژِھہ  پننیو  بندو  أندرٕہ۔  کینہہ  کالاہ  دِتُن  فرعونس  مگر،  ٲخرچھےٚ  کامیٲبی  تِمن  یِم  خدایس  کھوژوٕںۍ  آسن  توٚہۍ  روزِو  مُستقیم  ایمان  وتقویٰ  ہس  پٮ۪ٹھ۔  ہرگاہ  اللہ  تعالیٰ  یژِھہ  یہِ  سلطنت  کرِ  تۅہِی  عطا۔"
  },
  {
    "verse_id": 129,
    "translation": "تِمو  دوٚپہس  اے  حضرتِ  موسیٰ  اسہِ  وُچھ  ہمیشہ  مُصیبتھٕے  مصیبت۔  اسہِ  آو  سخت  تکلیف  دِنہٕ  تُہٕندِ  یِنہٕ  برونٹھ  تہِ  تہٕ  تۅہیہِ  پتہٕ  تہِ۔  تۅہیہِ  بروںٹھ  آے  سٲنۍ  بےشُمار  لۅکٕٹۍ  مارنہٕ۔  وۅنۍ  چُھ  بیٚیہِ  سُہ  تجویز  کرنہٕ  یِوان۔  ٲخربنہِ  کیاہ  وۅنۍ،  حضرتِ  موسیٰ  ہن  دیُتُکھ  تسلی  فرموونکھ،  مےٚ  چھےٚ  امید  عنقریب  کرِ  تُہُند  پروردِگار  تُہٕندِس  دُشمنس  ہلاک۔  بیٚیہِ  کرِ  تۅہِی  ییٚمہِ  مُلکٕچ  پادشاہت  عطا۔  توپتہٕ  وُچھہِ  سُہ  توٚہۍ  کِژھ  کٲم  کٔرِو۔  "
  },
  {
    "verse_id": 130,
    "translation": "اللہ  تعالیٰ  چُھو  فرماوان  ییٚلہِ  فرعونن  تہٕ  تِہٕندۍ  قومن  انکار  ومُخالفتس  پٮ۪ٹھ  کمر  گوٚنڈ  اسہِ  کوٚر  مُبتلا  فرعون  سُند  خاندان  قحط  سٲلی  سٍتۍ۔  بیٚیہِ  میوَن  ہٕندِ  نقصان  سٍتۍ۔  یُتھ  تِم  تمی  سٍتۍ  نصیحت  رٹن۔  پایس  پیٚن  تہٕ  پٔزکتھ  قبول  کرن۔  مگر  تِمن  سپُد  نہٕ  تمہِ  سٍتۍ  کانہہ  اِصلاحاہ  بلکہ  سپُد  تِہُند  حال  کہ۔"
  },
  {
    "verse_id": 131,
    "translation": "ادٕ  ییٚلہِ  تِمن  خوبیاہ  واتان  ٲس  دپان  ٲسۍ  یہِ  آیہِ  سانِی  خٲطرٕ۔  اتھ  سزا  وار  ٲسۍ  اسی،  أسۍ  چھِنا  ڈیٚکہٕ  بٔڈۍ  تہٕ  خوش  قسمت۔  یہِ  ٲسۍ  نہٕ  تِم  کران  کہ  خداے  سٕنٛز  نعمت  زٲنِتھ  دپہنس  شُکر  توپتہٕ  کرٕ  ہن  اطاعت  تہٕ  فرماں بردٲری  قبول،  توپتہٕ  ہرگاہ  کانہہ  بد  حالیاہ  قحط  سٲلیاہ  واتہِ  ہکھ۔  تتھ  ٲسۍ  دپان  یہِ  وٲژ  حضرتِ  موسیٰ  بیٚیہِ  تِہندین  پیرون  ہٕندِ  شامتہٕ  تہٕ  نحوستہٕ،  وارٕ  بوزِو  تِہٕندِ  نحوستٕکۍ  اسباب  چھِ  خداے  سٕندِس  علمس  مںٛز  موجود،  مگر  تِمو  أندرٕہ  چھَنہٕ  اکثر  لوٗکن  تٔمِچ  خبرٕ  ے۔  تِم  اسباب  گٔے  تِہٕنٛزٕ  کُفرچہ  کامہِ  سرکشی  تہٕ  ظلم۔  بیٚیہِ  بغاوت  تہٕ  شرارت۔  سُہ  نحوست  اوسُکھ  تمہِ  کُے  سزا۔"
  },
  {
    "verse_id": 132,
    "translation": "تمہِ  علاوٕہ  ٲسۍ  تِم  ونان  کہ  اے  موسیٰ  ڈیٹھ  کِیُتھ  أنِتو  توٚہۍامہِ  نِشہِ  کانہہ  عجیب  معجزاہ  ییٚمہِ  سٍتۍ  توٚہۍ  اسہِ  پٮ۪ٹھ  سحرٕ  تہٕ  جود  کٔرِو  پننہِ  خیالہٕ۔  مگر  اسہِ  پٮ۪ٹھ  تمیُک  اثر  پیٚیہِ  نہٕ  کینہہ۔  توتہِ  انَو  نہٕ  أسۍ  تۅہیہِ  پٮ۪ٹھ  ایمان  ہرگِز۔  پس  ییٚلہِ  تُہٕنٛز  سرکشی  اوٚت  پٮ۪ٹھ  وٲژ۔"
  },
  {
    "verse_id": 133,
    "translation": "پس  سوٗز  اسہِ  تِمن  پٮ۪ٹھ  قحط  سٲلی  تہٕ  میوَن  اندر  نقصان  کہِ  علاوٕہ  یِمہٕ  یِمہٕ  بلایہِ،  اکھ  کثرت  بارشہِ  ہُند  طوفان  تہٕ  سیلاب  یُس  تِمن  گھرن  اندر  کُٹھین  منٛز  ووت۔  بیٚیہِ  سوٗزۍ  اسہِ  تِمن  کُن  ہالَو۔  یِمو  تِہُند  سورُے  زراعت  تباہ  وبرباد  کوٚر۔  بیٚیہِ  سوٗزۍ  اسہِ  تِمن  کُن  کریل  تہٕ  کیٚمۍ  یِمو  تِہُند  سورُے  غلہٕ  یُس  تِمو  ذخیرٕہ  کوٚرمُت  اوس  تباہ  کوٚر۔  بیٚیہِ  سوزٕہ  اسہِ  تِمن  کُن  نِنہِ  مۅنڈجہِ۔  یِمہٕ  کھیٚنہٕ  کین  تہٕ  چیٚنہٕ  کین  چیزن  منٛز  آسکھ  وسان  تہٕ  پھیران  بیٚیہِ  خون  یُس  تریشہِ  بدل  چیٚوان  ٲسۍ۔  آبس  اوسُکھ  خون  بنان۔  یِمے  وارِیاہ  نشانہٕ  تہٕ  واضح  معجزٕہ۔  یِم  ستوَے  معجزٕہ  بیٚیہِ  عصا  تہٕ  ید  بیضا  گٔے  نو  معجزٕہ  سٲرِی۔  یِم  معجزٕہ  وُچھِتھ  پزِہا  تِمن  ایمان  انُن  تہٕ  پژھ  کرٕنۍ  مگر۔"
  },
  {
    "verse_id": 134,
    "translation": "کوٚر  تِمو  تکبُر،  درحقیقت  ٲسۍ  تِم  جرٲیِم  پیشہ۔  ایٖژ  سختی  وٲتِتھ  تہِ  آے  نہٕ  تِم  سرکشی  نِشہِ  باز،  ییٚلہِ  تِمن  یِمو  عذابو  أندرٕہ  کانہہ  عذاباہ  واتان  اوس  تمہِ  ساعتہٕ  ٲسۍ  ونان  اے  موسیٰ  سانہِ  خٲطرٕ  مٔنگِو  پننِس  خدایس  ییمیُک  تٔمۍ  تۅہیہِ  سٍتۍ  وعدٕہ  کوٚرمُت  چُھ  کہ  ہرگاہ  تِم  نافرمٲنی  نِشہِ  باز  یِن  تیٚلہِ  کرو  أسۍ  تِمن  نِشہِ  سختی  تہٕ  عذاب  دوٗر،  أسۍ  چھِ  قسم  ہٲوِتھ  ونان  کہ  ہرگاہ  یہِ  عذاب  اسہِ  نِشہِ  دوٗر  کٔرِو  ضروٗر  کرو  أسۍ  تۅہیہِ  پژھ۔  بیٚیہِ  سوزوکھ  أسۍ  آزاد  کٔرِتھ  بنی  اسراییل  تۅہیہِ  سٍتۍ۔"
  },
  {
    "verse_id": 135,
    "translation": "پس  ییٚلہِ  أسۍ  موسیٰ  سٕندِ  دعاہہ  سٍتۍ  دوٗر  کران  ٲسۍتِمن  نِشہِ  عذاب  تتھ  وقتس  تانۍ  یتھ  وقتس  تانۍ  تِمن  واتُن  اوس۔  اتِی  ٲسۍ  تِم  سُہ  عہد  بیٚیہِ  پُھٹراوان۔  تمہِ  پتہٕ  ییٚلہِ  اسہِ  وُچھ  کہ  تِم  چھِنہٕ  پننہِ  شرارت  نِشہِ  باز  یِوان۔"
  },
  {
    "verse_id": 136,
    "translation": "پس  ہیٚوت  تِمن  اسہِ  انتقام  ییٚمہِ  طریقہٕ  کہ  پھاٹٕوۍ  اسہِ  تِم  دریاے  قُلزُمس  اندر،  امیِ  مۅکھہٕ  کہ  تِمو  کیازِ  زٲنۍ  سٲنۍ  آیات  اَپُزۍ۔  بیٚیہِ  ٲسۍ  سانیو  آیاتو  نِشہِ  تغافل  تہٕ  بے  توجہی  کران  اِصرار  عنادٕہ  سٍتۍ۔  اِطاعت  وفرماں بردٲری  ہُند  وعدٕہ  کٔرِتھ  ٲسۍ  سُہ  وعدٕہ  پھُٹراوان۔"
  },
  {
    "verse_id": 137,
    "translation": "فرعون  تہٕ  تِہُند  قوم  ہلاک  کٔرِتھ  بنٲوۍ  اسہِ  وٲرِث  تِم  لوٗکھ  یِم  کمزور  ٲسۍ  یِوان  زاننہٕ  تمہِ  مُلک  کہ  مشرقی  حِصٕکۍ  تہٕ  مغربی  حِصٕکۍ  تہِ۔  یتھ  مُلکس  اندر  اسہِ  ظٲہری  وبٲطنی  برکت  تھٲومٕژ  ٲس،  بیٚیہِ  سپُد  پوٗرٕہ  نیکی  ہُند  رُت  وعدٕہ  اسراییلن  سٍتۍ  تِہںدِ  صبر  کرنکہِ  برکتہٕ،  بیٚیہِ  کوٚر  اسہِ  تباہ  سورُے  یہِ  تیار  کران  اوس  فرعون  تہٕ  تِہُند  قوم۔  یعنی  تِہُند  کارخانہٕ  بیٚیہِ  یہِ  تِم  تِمن  کارخٲنن  اندر  تیار  کران  ٲسۍ۔  بیٚیہِ  یِم  تھٔدۍ  تھٔدۍ  مکانہٕ  تِم  بناوان  کران  ٲسۍ۔"
  },
  {
    "verse_id": 138,
    "translation": "بیٚیہِ  تٲرۍ  دریاے  قُلزُمس  اپور  بنی  اسراییل  یتھ  مںٛز  فرعون  سٲرِی  لشکر  ہیٚتھ  پھاٹُو۔  پس  پٔکۍ  تِم  أکِس  قومس  کُن  یِم  پننین  پۅتلین  برونٹھ  کنہِ  پرستِشہِ  خٲطرٕ  بِہِتھ  ٲسۍ،  دپنہِ  لٔگۍ  ﴿یِم  بنی  اسراییل﴾  ہے  موسیٰ  سانہِ  خٲطرٕ  تہِ  کٔرِو  مُقرر  اکھ  پۅتلاہ۔  یِتھہٕ  پٲٹھۍ  یِمن  لوٗکن  چھِ  وارِیاہ  پۅتٕلۍ  برونٹھ  کنہِ،  حضرتِ  موسیٰ  ہن  فرمووُکھ  پٔزۍ  پٲٹھۍ  چھِو  توٚہۍ  سخت  جٲہِل  قوم۔"
  },
  {
    "verse_id": 139,
    "translation": "پٔزۍ  پٲٹھۍ  یِم  لوٗکھ  یتھ  کامہِ  سٍتۍ  لٔگۍ  مٕتۍ  چھِ  یہِ  سورُے  چُھ  تباہ  گژھہ  وُن۔  بیٚیہِ  چُھ  بٲطِل  تہٕ  لغو  تہِ  سورُے  یہِ  تِم  کران  چھِ  شِرکٕچو  کامیو  أندرٕہ۔"
  },
  {
    "verse_id": 140,
    "translation": "حضرتِ  موسیٰ  ہن  فرمووُکھ  کیاہ  بہٕ  ژھانڈنہٕ  معبودِ  برحقس  ورٲے  تُہٕندِ  خٲطرٕ  بیاکھ  معبوداہ۔  حالانکہ  توحیدچو  دلیلو  علاوٕہ  چُھ  تُہُند  مُحسن  تہٕ  مُنعم  سُے  تٔمِی  معبودِ  برحقن  دِتو  تۅہیہِ  فضیلت  سارنٕے  عالمینن  پٮ۪ٹھ۔"
  },
  {
    "verse_id": 141,
    "translation": "اللہ  تعالیٰ  چُھ  فرماوان  اے  بنی  اسراییلو  بٚییہِ  پٲوِو  ژیٚتس  ییٚلہِ  اسہِ  نجات  دیُت  تۅہیہِ  فرعون  سٕندیو  لوٗکو  نِشہِ،  یِم  تۅہیہِ  واتناوان  ٲسۍ  تکلیف  تہٕ  عذاب،  یِم  کھش  کران  ٲسۍ  بے  دریغ  نیٚچوین  تُہٕندین،  زِندٕہ  ٲسۍ  تھاوان  زنانن  تُہٕنزن  بیگارِ  تہٕ  خدمت  خٲطرٕ،  اتھ  منٛز  ٲس  تُہٕندِ  خٲطرٕ  بٔڈ  آزمٲیِش  تُہٕندِس  پروردِگارٕہ  سٕندِ  طرفہٕ۔  امہِ  ورٲے  تہِ  ٲسۍ  تۅہیہِ  پٮ۪ٹھ  خداے  سٕندۍ  کم  کم  احسان  مگر  تۅہیہِ  تھووُو  نہٕ  کانہہ  احساساہ  ژیٚتس۔  توٚہۍ  سپدِو  آمادٕہ  شِرکس  پٮ۪ٹھ۔  بہر  حال  ییٚلہِ  بنی  اسراییل  سارِوٕے  پریشٲنیو  نِشہِ  آزاد  سپُد  تِمو  کوٚر  درخواست  حضرتِ  موسیٰ  ہس  کہ  وۅنۍ  کٔرِو  حض  مُقرر  سانہِ  خٲطرٕ  اکھ  شریعتھاہ  ییٚمہِ  موجوب  أسۍ  بفراغت  عمل  کرو۔  حضرتِ  موسیٰ  ہن  کوٚر  تمیُک  درخواست  اللہ  تعالیٰ  ہس  تتھ  متعلق  چُھ  اللہ  تعالیٰ  فرماوان۔"
  },
  {
    "verse_id": 142,
    "translation": "بیٚیہِ  کوٚر  اسہِ  وعدٕہ  حضرتِ  موسیٰ  ہس  ترہن  شبن  روزِو  کوہِ  طورس  پٮ۪ٹھ  اعتکافس۔  بیٚیہِ  روزِو  تِمن  دۅہن  روزدار۔  ادٕہ  کرو  أسۍ  عطا  تۅہیہِ  توراۃ۔  توپتہٕ  کرنو  سُہ  اسہِ  پوٗرٕہ  تِم  ترہ  ﴿30﴾  دۅہ  بیٚیہِ  دہو  ﴿10﴾  دۅہو  سٍتۍ،  پس  پوٗرٕتہٕ  مکمل  سپُد  تٔمسٕندِس  پروردِگارٕہ  سُند  مُقرر  کرنہٕ  آمُت  وقت  ژتجی  ﴿40﴾  رٲژ۔  یعنی  ژتجہن  رٲژن  عبادت  ژتجہن  دۅہن  روزدار  روزِتھ  کوٚر  تِمو  مُلاقات  خدایس  سٍتۍ  کوہِ  طُورس  پٮ۪ٹھ،  تتھ  مُلاقاتس  منٛز  کٔرٕکھ  اللہ  تعالیٰ  ہن  پنٕنۍ  کتاب  توراۃ  عطا،  بیٚیہِ  ییٚمہِ  ساعتہٕ  حضرتِ  موسیٰ  کوہِ  طُورس  پٮ۪ٹھ  یِنہٕ  خٲطرٕ  درٲے  تمہِ  وقتہٕ  فرموو  تِمو  برادرس  پننِس  حضرتِ  ہارونس  ژٕ  سپد  خلیفہٕ  میون  میانہٕ  قومہٕ  خٲطرٕ۔  بیٚیہِ  یوٗت  پِلی  تیوٗت  کٔرِزِ  قومس  اِصلاح،  بیٚیہِ  یُتھنہٕ  پککھ  مُفسِدن  ہٕںٛزِ  وتہِ  بدنظمی  کروٕنین  ہٕںٛزِ  رایہِ  موجوب  کٔرزِ  نہٕ  عمل۔"
  },
  {
    "verse_id": 143,
    "translation": "اتھ  واقعس  اندر  ییٚلہِ  حضرتِ  موسیٰ  آو  سانہِ  مُلاقات  خٲطرٕ،  تِمن  سٍتۍ  کرِ  وارِیاہ  لطف  ومہربٲنی  ہٕنٛزٕ  کتھہٕ  تِہٕندۍ  پروردِگارن۔  شدتِ  اِنبساطہ  سببہٕ  سپدُکھ  شوقِ  دیدارِ  لذت  گُفتار  حٲصِل  سپدِتھ  کوٚرُکھ  تمی  لذت  دیدارُک  درخواست،  حضرتِ  موسیٰ  ہن  کوٚر  عرض  اے  میانہِ  پروردِگارٕہ  مےٚ  ہاوتہٕ  پنُن  ذاتِ  پاک  بہٕ  وُچھہِ  ہتھ  ژٕ،  اللہ  تعالیٰ  ہن  فرمووُس  ژٕ  ہیٚککھ  نہٕ  مےٚ  وُچھِتھ  دنیاہس  اندر  کیازِ  یِمہٕ  أچھ  انن  نہٕ  تاب  میانہِ  دیدارُک  دنیاہس  اندر،  مگر  تُہٕندِ  تسلی  خٲطرٕ  چُھ  سون  تجویز  کہ  توٚہۍ  دِیو  نظر  یتھ  کۅہس  کُن۔  أسۍ  تراوو  تتھ  پٮ۪ٹھ  پنُن  اکھ  پرتواہ،  پس  ہرگاہ  کۅہ  پننہِ  جایہِ  برقرار  تہٕ  ڈنٛجہِ  روٗد۔  تیٚلہِ  شاید  ہیٚکِو  توٚہۍ  مےٚ  وُچِھتھ  چنانچہ  حضرتِ  موسیٰ  روٗد  اتھ  کۅہس  کُن  وُچھان،  پس  ییٚلہِ  جلوٕہ  تروو  حضرتِ  موسیٰ  سٕندۍ  پروردِگارن  کوہِ  طورس  پٮ۪ٹھ،  تٔمۍ  جلون  کوٚر  تتھ  کۅہس  ژس  توپتہٕ  گٔیس  چھلہٕ  حضرتِ  موسیٰ  پیوو  بیہوش  سپدِتھ  پتھر  ؤسِتھ،  ادٕہ  ییٚلہِ  ہوشہِ  آے  حضرتِ  موسیٰ،  عرض  کوٚرُکھ  واقعی  چُھ  چون  ذاتِ  پاک  یِمو  أچھو  وُچھنہٕ  نِشہِ  مُنزہ  تہٕ  پاک۔  اے  میانہِ  پروردِگارٕہ  بہٕ  چُھس  چٲنِس  خدمتس  اندر  مُشتاقانہٕ  درخواست  کرنہٕ  نِشہِ  معذرت  منگان،  بہٕ  چُھس  چٲنِس  ارشادِ  لن  ترانی  یس  پٮ۪ٹھ  گۅڈٕنیُکُے  پژھ  کروُن۔"
  },
  {
    "verse_id": 144,
    "translation": "فرمووُس  اللہ  تعالیٰ  ہن  اے  موسیٰ۔  یہِ  چُھ  سٮ۪ٹھاہ  تُہٕندِ  خٲطرٕ  کہ  پٔزۍ  پٲٹھۍ  مےٚ  کوٚرُکھ  ژٕ  برگزیدٕہ  لوٗکو  امدر  پننہِ  پیغمبری  سٍتۍ  بیٚیہِ  پننہِ  کلامہٕ  سٍتۍ۔  پس  رٹ  ژٕ  یہِ  مےٚ  ژےٚ  عطا  کوٚرُے۔  بیٚیہِ  آس  ژٕ  شُکر  گذار  بندو  أندرٕہ۔"
  },
  {
    "verse_id": 145,
    "translation": "بیٚیہِ  دیُت  اسہِ  لیٚکھِتھ  کینژھن  پچن  پٮ۪ٹھ  پرتھ  چیزاہ  ییٚمِچ  دینس  منٛز  ضروٗرت  ٲس،  پس  کٔرِو  امہِ  موجوب  پانہٕ  تہِ  عمل  کوششہِ  سان،  بیٚیہِ  کٔرِو  حکُم  پننِس  قومس  کہ  تِم  تہِ  رٹن  امچہِ  رٕژٕ  رٕژٕ  کتھہٕ  تہٕ  رٕتۍ  رٕتۍ  ہدایت  تتھ  منٛز  چُھ  سورُے  رُتُے،  عنقریب  ہاوٕ  بہٕ  تۅہیہِ  نافرمانن  ہُند  گرٕہ۔  اتھ  منٛز  چھےٚ  بشارت  تہٕ  وعدٕہ  کہ  بہٕ  واتناوو  توٚہۍ  مِصرس  یا  شامس  اندر  تتِچ  سلطنت  کرو  عطا۔  خداے  سٕنٛزِ  فرمان بردٲری  چھِ  یِمے  فٲیدٕہ،  نافرمٲنی  یِم  کرن  تِہٕندٕ  خٲطرٕ  چُھ۔"
  },
  {
    "verse_id": 146,
    "translation": "عنقریب  پِھرکھ  بہٕ  پننیو  آیاتو  نِشہِ  قدرت  کیو  نِشانو  نِشہِ  تِم  لوٗکھ  یِم  تکبُر  کران  چھِ  زمینس  منٛز  ناحق۔  یعنی  تِمن  سپدِنہٕ  آیاتو  تہٕ  معجزو  سٍتۍ  کانہہ  اثراہ۔  دِلن  ہٕنٛزِ  قساوت  و  شقاوت  سببہٕ،  ہرگاہ  تِم  وُچھن  سٲرِی  آیات  تہٕ  معجزات  توتہِ  کرن  نہٕ  تِم  پژھ۔  تِہٕنٛز  ذہنیتھٕے  چھےٚ  عجیب،  ہرگاہ  تِم  ہِدایتٕچ  وتھ  چھِ  وُچھان  تمہِ  وتہِ  چھِنہٕ  تِم  پکُن  ہیٚوان،  ہرگاہ  گُمرٲہی  ہٕنٛز  کانہہ  وتھاہ  وُچھان  چھِ  تمِی  وتہِ  چھِ  پکُن  ہیٚوان  یہِ  چھےٚ  علامت  دِلن  ہٕندِ  مسخ  سپدنُک،  یہِ  حالت  بنے  یہِ  تِمن  امی  سببہٕ  کہ  تِم  ٲسۍ  تکبُر  سببہٕ  اپُزۍ  زانان  سانین  آیاتن  بیٚیہِ  ٲسۍ  تِم  یِمن  آیاتن  اندر  غور  وفکر  کرنہٕ  نِشہِ  بلکل  غٲفِل۔"
  },
  {
    "verse_id": 147,
    "translation": "بیٚیہِ  یِمو  لوٗکو  سٲنۍ  آیات  تہٕ  اسہِ  سٍتۍ  ملاقات  کرُن  ٲخرتس  اندر  اپُز  زون  تتھ  کوٚرُکھ  انکار،  تِہٕنٛزٕ  سارے  عملہٕ  یِمن  ہٕندِ  نفعچ  تہٕ  فٲیدٕچ  تِمن  امید  ٲس  گٔیہِ  ضایع،  تِمن  ییہِ  نہٕ  سزا  دِنہٕ  مگر  تمیُکُے  یہِ  تِم  کران  ٲسۍ،  کُفر  و انکار  تہٕ  نافرمٲنی  ہُند  سزا  چُھ  یی۔"
  },
  {
    "verse_id": 148,
    "translation": "ییٚلہِ  حضرتِ  موسیٰ  کوہِ  طُورس  پٮ۪ٹھ  توراۃ  اننہٕ  خٲطرٕ  گٔے۔  تِہٕندۍ  قومن  بنووتِمن  پتہٕ  پننِس  تتھ  گہنس  یُس  تِمو  قبطین  ںِشہِ  خٲندرٕکہ  بہانہ  منگِتھ  اوس  اوٚنمُت  اکھ  ووٚژھاہ۔  تس  لٔگۍ  کرنہِ  پرستِش۔  تٔمسٕنٛز  حقیقت  ٲس  صِرف  یہے  کہِ  سُہ  اوس  بدناہ  اکھ  ییٚمہِ  منٛزٕہ  گاوِ  ہٕنٛز  آواز  نیران  ٲس  بیٚیہِ  اوس  نہٕ  تتھ  منز  کانہہ  کمالاہ  ییٚمہِ  سٍتۍ  تِہٕندِ  معبود  آسنُک  کٲنسہِ  عٲقلس  خیال  گژِھہ  ہا،  تِمو  کونہٕ  سنا  وُچھ  یتھ  کتھہِ  کُن  کہ  سُہ  اوس  نہٕ  انسان  سُند  یوت  تہِ  کمال  پانس  منٛز  تھاوان۔  یعنی  سُہ  اوس  نہٕ  تِمن  سٍتۍ  کانہہ  کتھ  ہیٚکان  کٔرِتھ،  نہ  اوسُکھ  دینٕچ  یا  دنیاہٕچ  کانہہ  وتھ  ہیٚکان  ہٲوِتھ،  یۅہے  وۅژھ  زوٚن  تِمو  معبود  پنُن۔  ٲسۍ  تِم  یہِ  کرنہٕ  سٍتۍ  پننِس  پانس  ظلم  کروٕنیو  أندرٕہ۔"
  },
  {
    "verse_id": 149,
    "translation": "حضرتِ  موسیٰ  سٕندِ  کوہِ  طُورٕہ  پٮ۪ٹھہٕ  واپس  یِنہٕ  پتہٕ  ییٚلہِ  تِمو  اتھ  پٮ۪ٹھ  تبنیہ  کوٚر  تِم  گٔے  سٮ۪ٹھاہ  شرمندٕہ  نٲدِم  تہٕ  پشیمان  اتھ  پٮ۪ٹھ،  زون  تِمو  کہ  واقعی  چھِ  تِم  ڈٔلمٕتۍ  گُمرٲہی  اندر  پیٚمٕتۍ،  اتِی  ہیٚوتُکھ  ندامت  کِنۍ  ونُن،  ہرگاہ  نے  رحم  کرِ  اسہِ  پٮ۪ٹھ  پروردِگار  سون،  بیٚیہِ  نے  سُہ  اسہِ  یتھ  گنہس  مغفرت  کرِ  تیٚلہِ  سپدو  أسۍ  بٔڈیو  تاوان  زدو  أندرٕہ۔"
  },
  {
    "verse_id": 150,
    "translation": "توپتہٕ  ییٚلہِ  واپس  آے  حضرتِ  موسیٰ  پننِس  قومس  کُن  سٮ۪ٹھاہ  ژکھ  ہیٚتھ  سخت  غمگین،  فرمووُکھ  قومس  پننِس  کُن  گۅڈٕہ،  سٮ۪ٹھاہ  یچھ  حرکتھاہ  کٔرٕو  یہِ  تۅہیہِ  مےٚ  پتہٕ،  کیاہ  بانٛبٕر  کٔرٕو  تۅہیہِ  پننِس  پروردِگارٕہ  سُند  حکُم  واتنہٕ  برونٹھٕے،  بٕے  تُہٕندِ  خٲطرٕ  احکام  اننہٕ  کوہِ  طُورس  پٮ۪ٹھ  گوٚمُت  اوسُس،  توپتہٕ  پھیٖر  حضرتِ  ہارونس  کُن،  گۅڈٕ  تھاویٚکھ  تِمہٕ  پچہِ  یِمن  پٮ۪ٹھ  توراۃ  لیٚکھِتھ  اوس  پتھر  زورٕ  سان۔  اتھہٕ  زٕ  خٲلی  کٔرِتھ  روٚٹُکھ  پننِس  بٲے  سُند  حضرتِ  ہارون  سُند  کلہٕ،  تس  لٔگۍ  مس  رٔٹِتھ  پانس  کُن  لمنہِ،  دوٚپہس  تۅہیہِ  کیازِ  کوٚرو  نہٕ  قومُک  پوٗرٕہ  انتظام،  حضرتِ  ہارونن  دوٚپُکھ  اے  میانہِ  ماجہِ  ہٕندِ  پۅتھرٕہ  یعنی  اے  میانہِ  بایہِ  مےٚ  کرے  یہِ  پننہِ  طرفہٕ  سٮ۪ٹھاہ  کوٗشِش  یِم  پتھ  رٹنہٕ  خٲطرٕ،  لیکن  یِمو  لوٗکو  زونُس  بہٕ  کمزور  میٲنۍ  نصیحت  کرٕنۍ  ٲس  نہٕ  تِمن  شرپان،  یتھ  منٛز  تِمو  بہٕ  ہیژوس  مارُن،  پس  مہ  کرُکھ  مےٚ  پٮ۪ٹھ  ہاٹھ  پُھٹراونہٕ  سٍتۍ  دُشمن  خوش،  بیٚیہِ  مےٚ  سٍتۍ  امہِ  قسمُک  برتاو  کرنہٕ  سٍتۍ  مہ  گٕنٛزرِو  مےٚ  ظٲلِمن  تہٕ  مُجرمن  سٍتۍ،  تہِ  گٔیوو  ہرگاہ  مےٚ  تِم  پتھ  رٹنس  اندر  کوتٲہی  تہٕ  سُستی  کٔرمٕژ  آسہِ۔"
  },
  {
    "verse_id": 151,
    "translation": "حضرتِ  موسیٰ  ہن  موٚنگ  خدایس  اے  میانہِ  پروردِگارٕہ  مغفرت  کر  مےٚ  بیٚیہِ  میٲنِس  بٲیِس  سون  خطا  کر  معاف،  اسہِ  دۅشوٕنۍ  واتناو  پننِس  خاص  رحمتس  منٛز،  ژٕچُھکھ  سارِوٕے  أندرٕہ  یژ  رحم  کروُن۔  اسہِ  چھےٚ  سٮ۪ٹھاہ  امید  ژٕ  کرکھ  سون  دعا  قبول۔  اللہ  تعالیٰ  ہن  فرموو  تِمن  لوٗکن  متعلق  یِمو  ؤژِھس  پرستِش  کٔر۔"
  },
  {
    "verse_id": 152,
    "translation": "پٔزۍ  پٲٹھۍ  یِمو  لوٗکو  بنوو  سامری  سُند  وۅژھ  پنُن  معبود۔  اگر  نہٕ  وٕنہِ  تہِ  تِم  توبہٕ  کرن،  تیٚلہِ  وسہِ  تِمن  پٮ۪ٹھ  عنقریب  غضب  تہٕ  بیزٲری  تِہٕںدِس  پروردِگارٕہ  سٕندِ  طرفہٕ۔  بیٚیہِ  تمہِ  علاوٕہ  خوٲری  تہٕ  رُسوٲیی  دنیاچہِ  زندگٲنی  اندر۔  یہِ  چھَنہٕ  تِہٕنٛزٕے  کینہہ  خصوصیتَہ،  بلکہ  چھِ  أسۍ  یُتھُے  سزا  دِوان  اپُز  ٹھہراوُنین  کہ  دنیاسٕے  منٛز  چھِکھ  أسۍ  تِم  ذلیل  وخوار  کران۔  کانہہ  فوراً،  کانہہ  پتہٕ  پہن۔"
  },
  {
    "verse_id": 153,
    "translation": "بیٚیہِ  تِم  لوٗکھ  یِمو  یچھ  کامہِ  کرِ  مثلاً  ؤژھۍ  سٕنٛز  پرستِش  توپتہٕ  کوٚرُکھ  توبہٕ  بیٚیہِ  اوٚنُکھ  ایمان  کُفر  ترٲوِتھ،  پٔزۍ  پٲٹھۍ  تِہُند  پروردِگار  چُھ  بندن  ہٕندِ  توبہٕ  کرنہٕ  پتہٕ  تِہٕندین  گنہن  ضروٗر  مغفرت  کروُن۔  بیٚیہِ  تِہٕندِس  حالس  پٮ۪ٹھ  رحم  کروُن۔"
  },
  {
    "verse_id": 154,
    "translation": "ییٚلہِ  ادٕہ  حضرتِ  موسیٰ  ہن  حضرتِ  ہارون  سٕنٛز  یہِ  معذرت  بوٗزٕکھ  ژکھ  ہمےیکھ،  تُجکھ  تِمہٕ  پچہِ  یِمن  پٮ۪ٹھ  توراۃ  لیٚکھِتھ  اوس،  درحالتیکہ  تمہِ  کِس  تحریرس  منٛز  اوس  بوٚڈ  ہِدایت  تہٕ  بٔڈ  رحمت  تِمن  لوٗکن  ہٕندِ  خٲطرٕ  یِم  پننِس  پروردِگارس  چھِ  کھوژان۔  مُراد  چُھ  تمہِ  أندرٕہ  تمِکۍ  تِم  احکام  یِمن  پٮ۪ٹھ  عمل  کرنہٕ  سٍتۍ  شخص  چُھ  ہدایت  یاب  سپدان۔  رحمتس  امیدوار  سپدان۔  ییٚلہِ  ؤژھۍ  سُند  قصہٕ  ختم  سپُد  تہٕ  حضرتِ  موسیٰ  ہن  ہیٚتۍ  توراۃٕکۍ  احکام  اطمینان  سان  لوٗکن  واتناوٕنۍ۔  مگر  تِمن  لوٗکن  یعنی  بنی  اسراییلن  اوس  عادت  کہ  تِم  ٲسۍ  پرتھ  کتھہِ  پٮ۪ٹھ  شُبہات  پیش  کران۔  چنانچہ  اتھ  موقعس  پٮ۪ٹھ  تہِ  کوٚر  تِمو  پیش  کہ  اسہِ  کِتھہٕ  پٲٹھۍ  سپدِ  یقین  یِم  احکام  کیاہ  چھِ  واقعی  اللہ  تعالیٰ  سٕندِی  احکام۔  اسہِ  تہِ  ونِنۍ  پانہٕ  اللہ  تعالیٰ  یُتھ  اسہِ  پوٗرٕہ  یقین  سپدِ۔  چنانچہ  حضرتِ  موسیٰ  ہن  کٔر  اللہ  تعالیٰ  ہس  نِشہِ  یہِ  کتھ  پیش  تورٕ  سپدُکھ  حکھم  یِمو  بنی  اسراییلو  أندرٕہ  کریوکھ  کینہہ  لوٗکھ  مُنتخب  تِمے  أنیوٗکھ  پانس  سٍتۍ  کوہِ  طُورس  پٮ۪ٹھ۔  بہٕ  ونہٕ  تِمن  پانہٕ  کہ  واقعی  چھِ  یِم  میٲنۍ  احکام۔"
  },
  {
    "verse_id": 155,
    "translation": "توپتہٕ  آو  تمہِ  خٲطراکھ  وقت  مُقرر  کرنہٕ،  چنانچہ  ژٲرۍ  تہٕ  مُنتخب  کٔرۍ  حضرتِ  موسیٰ  ہن  ستتھ  ﴿70﴾  زٔنۍ  پننہِ  قوم  منٛزٕہ  سٲنِس  مُقرر  کٔرمٕتِس  وقتس  پٮ۪ٹھ  اسہِ  نِشہِ  اننہٕ  خٲطرٕ۔  چنانچہ  توٚت  وٲتِتھ  بوٗز  تِمو  خداے  سُند  کلام۔  خداے  سُند  کلام  بوٗزِتھ  لٔگۍ  تِم  وننہِ  اسہِ  کِتھہٕ  پٲٹھۍ  بیٚہہِ  کہ  یہِ  چُھ  خداے  سُندُے  کلام  لہٰذا  یوٚتانۍ  نہٕ  أسۍ  وارٕہ  کارٕہ  پننیو  أچھو  اللہ  تعالیٰ  وُچھون  توٚتانۍ  کرو  نہٕ  أسۍ  پژھ۔  امہِ  گُستٲخی  سببہٕ  آو  تِمن  بنیُل،  ہیٚرۍ  کِنۍ  پیٚیکھ  ترٹھ۔  سٲرِی  گٔے  تٔتتھٕے  روٗزِتھ۔  ادٕہ  ییٚلہِ  تِم  بنی  اسراییل  رٔٹۍ  بِنِلۍ،  حضرتِ  موسیٰ  ہن  کوٚر  عرض  اے  میانہِ  پروردِگارٕہ  مےٚ  چُھ  معلوٗمٕے  یِمن  لوٗکن  چُھ  سزا  دیُن  منظوٗر،  ہلاک  کرٕنۍ  مقصود  چُھنہٕ  کیازِ،  ہرگاہ  ژےٚ  یِتہِ  منظوٗر  ٲسہِی  تیٚلہِ  کرہکھ  ژٕ  برونٹھٕے  یِم  ہلاک۔  مےٚتہِ  کرہکھ  ہلاک  تِمنٕے  سٍتۍ،  کیاہ  ژٕ  کرکھہٕ  کینژھن  احمقن  ہٕندِ  اکہ  حرکت  سٍتۍ  اسہِ  سارنٕے  ہلاک،  یہِ  واقعہ  چُھنا  چٲنۍ  اکھ  آزمٲیِشاہ  تہٕ  امتحاناہ،  یِتھیو  امتحانو  سٍتۍ  یِم  ژےٚ  خوش  کرنے  تِم  کرہکھ  گمراہ،  یِم  ژےٚ  خوش  کرنے  تِم  تھاوہکھ  ہِدایتس  پٮ۪ٹھ،  ژٕے  چُھکھ  سون  مٲلِک  پس  کر  ژٕ  اسہِ  مغفرت۔  اسہِ  دِ  معٲفی۔  بیٚیہِ  کر  اسہِ  پٮ۪ٹھ  رحم۔  ژٕے  چُھکھ  رُت  مغفرت  کروُن  تہٕ  گنہن  مغفرت  کروٕنیو  أندرٕہ  سٮ۪ٹھاہ  بہتر۔  بنی  اسراییلو  أندرٕہ  یِمو  گستٲخی  کٔر  تِمن  تہِ  دِ  معٲفی۔  چنانچہ  تِم  سٲرِی  گٔے  بیٚیہِ  زِندٕہ  اتھ  دعاہس  سٍتۍ  کوٚرحضرتِ  موسیٰ  ہن  یہِ  بیاکھ  دعا  تہِ  بنی  اسراییلن  ہٕندِ  حقہٕ۔"
  },
  {
    "verse_id": 156,
    "translation": "بیٚیہِ  لیٚکھ  سانہِ  خٲطرٕ  تہِ  دنیاہس  اندر  تہِ  رُت  حال  تہٕ  ٲخرتس  اندر  تہِ  رُت  حال،  کیازِپٔزۍ  پٲٹھۍ  اسہِ  کوٚر  خلوص  سان  ژےٚ  کُن  رجوع۔  دنیا  و  ٲخرتُک  خٲر  ژھونڈ  حضرتِ  موسیٰ  ہن  پننہِ  اُمت  خٲطرٕ۔  امہِ  أندرٕہ  اوس  تِہُند  مقصد  کہ  میٲنۍ  اُمت  کرتن  سارنٕے  اُمتن  ہٕنٛز  سردار  تہٕ  مافوق،  اللہ  تعالیٰ  ہن  فرمووُکھ،  میون  عذاب  تہٕ  غضب  یُس  چُھ  سُہ  واتناوٕ  بہٕ  تس  یس  بہٕ  یژھہٕ،  میٲنۍ  رحمت  چھےٚ  تیٖژ  عام۔  وٲتِتھ  چھےٚ  سۅ  پرتھ  چیزس،  سارِوٕے  أندرٕہ  کرن  بہٕ  تمہِ  رحمت  سٍتۍ  خاص  سۅے  اُمت  بیٚیہِ  لیٚکھہٕ  بہٕ  سۅ  رحمت  تِمنٕے  لوٗکن  ہٕندِ  خٲطرٕ،  یِم  خدایس  کھوژن۔  بیٚیہِ  آسن  مالٕچ  زکوٰۃ  دِوان۔  بیٚیہِ  یِم  آسن  سانین  آیاتن  پژھ  کران  یعنی  یِمن  ہُند  اعمال  وافعال  و  اعتقادات  دُرست  آسن۔  أتۍ  منٛز  اوس  احتمال  کہ  یہودن  اندر  تہِ  ما  نیرٕ  ہن  بعض  اشخاص  یِمن  پٮ۪ٹھ  یہِ  تعریف  صادِق  ییہِ  ہا۔  اللہ  تعالیٰ  ہن  فرموو  مزید  توضیح  خٲطرٕ  کہ  اُمت  چھےٚ  حضرتِ  پیغمبر  ٲخرالزمان  سٕنٛزٕے  اُمت۔  یِمن  خیریت  دنیا  وٲخرت  اللہ  تعالیٰ  ہن  عطا  کوٚر۔"
  },
  {
    "verse_id": 157,
    "translation": "تِمن  لوٗکن  یِم  پتہٕ  پتہٕ  آسن  پکان۔  متابعت  آسن  کران  تس  پیغمبرس  یُس  رسول  تہِ  چُھ  نبی  تہِ  چُھ  ییٚمۍ  نہٕ  کٲنسِ  نِشہِ  نہ  پوٚرمُت  چھُ  کینہہ  نہ  ہیٚوچھمُت  چُھ  کینہہ،  تس  پیغمبرس  یس  تِم  لوٗکھ  لبان  چھِ  پانس  نِشہِ  پننین  کتابن  توراۃس  تہٕ  انجیلس  اندر  لیٚکھنہٕ  آمُت  یعنی  نعت  تہٕ  صِفت  تِہُند  کرنہٕ  آمُت۔  تمہِ  علاوٕہ  چُھ  تِہُند  صِفت،  سُہ  پیغمبر  برحق  چُھ  تِمن  نیکین  ہُند  حکُم  کران۔  بیٚیہِ  چُھکھ  بٔدیو  نِشہِ  منع  کران،  بیٚیہِ  چُھکھ  رٕتۍ  رٕتۍ  تہٕ  پاک  چیز  حلال  کران  یِم  تِمن  پٮ۪ٹھ  حرام  ٲسۍ۔  بیٚیہِ  چُھ  تِمن  پٮ۪ٹھ  ناپاک  تہٕ  گٔندٕہ  چیز  حرام  کران،  والان  تِمن  پٮ۪ٹھ  تِہُند  گوٚب  بار  یعنی  تِم  سخت  احکام  یِم  تِمن  پٮ۪ٹھ  نٲفِذ  کرنہٕ  آمٕتۍ  ٲسۍ،  بیٚیہِ  احکامن  ہٕنٛزٕ  تِمہٕ  سختیہِ  یِم  تِمن  پٮ۪ٹھ  آسہٕ  برونٹھمین  شریعتن  اندر،  پس  تِم  لوٗکھ  یِمو  پژھ  کٔر  أمِس  پیغمبرس  بیٚیہِ  کٔر  ہکھ  حِمایت  تہٕ  مدد،  بیٚیہِ  کٔرٕکھ  متابعت  تتھ  نورس  یُس  نور  تِمن  سٍتۍ  نٲزِل  آو  کرنہٕ  یعنی  کتاب  وسنت  قرآنِ  مجید  تہٕ  حدیث  شریف  تِمے  لوٗکھ  چھِ  رستگار  تہٕ  کامیاب  یِم  عذابِ  ابدی  نِشہِ  محفوظ  روزن۔"
  },
  {
    "verse_id": 158,
    "translation": "فرمٲوِیوکھ  توٚہۍ  یا  رسول  اللہؐ  اے  تمام  دنیا  کیو  لوٗکو  پٔزۍ  پٲٹھۍ  بہٕ  چُھس  پیغمبرِ  خدا  تۅہیہِ  سارِنٕے  کُن،  تس  خداے  سٕندِ  طرفہٕ  یسسٕنٛز  حکوٗمت  تہٕ  بادشٲہی  سارنٕے  آسمانن  تہٕ  زمینن  منٛز  چھےٚ،  تس  ورٲے  چُھنہٕ  عبادتس  سزا  وار  کانہہ  اکھ،  سُے  چُھ  زندگی  عطا  کران  تہٕ  سُے  چُھ  ماران،  پس  کٔرِو  پژھ  أمسٕے  کُنِس  خدایس  بیٚیہِ  تسٕندِس  أمسٕے  پیغمبرس  یُس  ان  پڑ  پیغمبر  چُھ،  ییٚمۍ  پانہٕ  کُنِس  خدایس  بیٚیہِ  تِہٕندین  حُکمن  پژھ  کٔر  مٕژ  چھےٚ۔  یعنی  باوجود  یُتھ  تھوٚد  مرتبہٕ  ٲسِتھ  چُھنہٕ  تِمن  خدایس،  خداے  سٕندین  پیغمبرن  تہٕ  کتابن  ایمان  اننس  منٛز  کانہہ  عارہ۔  اے  لوٗکو  توٚہۍ  کیازِ  چھِو  خدایس  تہٕ  تِہٕندِس  پیغمبرس  پژھ  کرنس  تہٕ  ایمان  انہٕ  نس  منٛز  انکار  کران،  بیٚیہِ  کٔرِو  أمِس  پیغمبرٕہ  سٕنٛز  متابعت  دیو  توٚہۍ  وتھ  لٔبِو  راہِ  راستس  پٮ۪ٹھ  یِیو۔  بعض  لوٗکو  کٔر  أمِس  پیغمبر  برحق  سٕنٛز  مُخالفت  مگر۔"
  },
  {
    "verse_id": 159,
    "translation": "بیٚیہِ  چھےٚ  حضرتِ  موسیٰ  سٕندِ  قوم  منٛزٕ  اکھ  جماعتھاہ  پٔزِچ۔  دینِ  حقٕچ  یعنی  اِسلامٕچ  وتھ  ہاوان۔  بیٚیہِ  چھےٚ  تمِی  پزِ  سٍتۍ  پننین  معاملاتن  تہٕ  بیین  لوٗکن  ہٕندین  معاملاتن  اندر  عدل  و  اِنصاف  تہِ  کران۔"
  },
  {
    "verse_id": 160,
    "translation": "اسہِ  کوٚر  اکھ  انعام  بنی  اسراییلن  پٮ۪ٹھ  یِتہِ  کہ  تِمن  منٛز  اصلاح  تہٕ  انتظام  قٲیِم  کرنہٕ  خٲطرٕ  کرِ  اسہِ  تِمن  الگ  الگ  بہن  بڈین  ہٕںٛدۍ  اولاد  آسنٕکہ  مُناسبتہٕ  باہ  حصہٕ  تہٕ  باہ  قبیلہٕ۔  پرتھ  أکِس  قبیلس  کوٚر  اکھ  اکھ  سرداراہ  مُقرر  تِہٕندِ  نگرٲنی  خٲطرٕ،  بیاکھ  انعام  کوٚر  اسہِ  تِمن  کہ  سوٗز  اسہِ  وحی  حضرتِ  موسیٰ  ہس  کُن  ییٚلہِ  تِمن  نِشہِ  پنٕنۍ  قومن  آب  ژھونڈ۔  تِمو  موٚنگ  دعا  خدایس  آبہٕ  خٲطرٕ۔  اللہ  تعالیٰ  ہن  فرمووُکھ  کہ  ژٔنڈ  دِیو  پننہِ  امہِ  لورِ  سٍتۍ  فلانِۍ  کنہِ،  ادٕہ  ییٚلہِ  تِمو  تتھ  کنہِ  ژٔنڈ  دِژ،  أتِی  پٔھٹۍ  تمہِ  کنہِ  منٛزٕہ  باہ  ناگ  راد۔  یِمنٕے  بنی  اسراییلن  ہٕنٛزِ  بہن  قبیلن  ہٕنٛزِ  گرنٛز،  چنانچہ  پرتھ  قبیلن  پرزٕنوو  پنُن  پنُن  گھاٹھ  تہٕ  یارٕہ  بل  یعنی  آب  حٲصِل  کرنٕچ  جاے،  بیاکھ  انعام  کوٚر  اسہِ  تِمن  پٮ۪ٹھ  یہِ  کہ  تروو  اَسہِ  تِمن  پٮ۪ٹھ  اوٚبرُک  سایہِ۔  بیاکھ  انعام  کوٚر  اسہِ  تِمن  پٮ۪ٹھ  کہ  آسمان  وول  اسہِ  تِہٕندِ  کھیٚنہٕ  خٲطرٕ  خزانہٕ  غیبہ  منٛزٕ  آسمٲنی  خوانچہ  یتھ  منٛز  تیار  کٔرِتھ  اوس  آسان  باٹر  ماز  تہٕ  ترنجبین۔  وننہٕ  اوسُکھ  یِوان،  کھیٚیو  تِمو  نفیس  چیزو  منٛزٕ  ہ  یِم  اسہِ  تۅہیہِ  عطا  کٔرِو  مگر  اتھ  منٛز  تہِ  کٔر  تِمو  سٲنِس  حُکمس  برخلٲفی،  تمہِ  نافرمٲنی  سٍتۍ  تِمو  اسہِ  کانہہ  نقصان  واتنوو  نہٕ  بلکہ  ٲسۍ  تِمۍ  پٲنۍ  پانس  ظلم  تہٕ  نقصان  واتناوان۔"
  },
  {
    "verse_id": 161,
    "translation": "بیٚیہِ  کٔرِو  یاد  سُہ  وقت  ییٚلہِ  اسہِ  بنی  اسراییلن  حُکم  کوٚر  بٔسِو  یتھ  شہرس  منٛز  یتھ  ناو  چُھ  اریحا،  بیٚیہِ  کھیٚیو  اتھ  شہرس  منٛز  ییٚمہِ  جایہِ  تۅہیہِ  خوش  کریو،  بیٚیہِ  آکھ  حکُم  کرنہٕ  اتھ  شہرس  منٛز  اژان  اژان  ونزِہ  حِطہ  یعنی  أسۍ  چھِ  توبہٕ  کران،  بیٚیہِ  أژزِہ  شہرکہ  دروازٕہ  کلہ  نوٚمرٲوِتھ  عاجزی  سان،  تمہِ  سٍتۍ  کرو  أسۍ  بخشٲیِش  تُہٕندین  برونٹھمین  گنہن،  بیٚیہِ  کرو  أسۍ  نیکو  کارن  زیادٕہ  مہربٲنی  عطا۔"
  },
  {
    "verse_id": 162,
    "translation": "پس  بدلوو  تِمو  لوٗکو  یِمو  تِمو  أندرٕہ  ظلم  کوٚر  اکھ  لفظاہ  یُس  خلاف  اوس  تتھ  لفظس  یُس  تِمن  تجویز  کرنہٕ  آیوو۔  تِمن  آیوو  وننہٕ  کہ  حطتہ  ؤنیو  تمیُک  معنی  اوس  سانین  گنہن  سپدِنۍ  بخشٲیِش  تتھ  بدل  ووٚن  تِمو۔۔۔۔۔۔،  پس  سوز  اسہِ  تِمن  پٮ۪ٹھ  عذاباہ  آسمان  کہ  طرفہٕ،  امی  وجہہ  کہ  تِم  ٲسۍ  ظلم  کران  تعمیلِ  احکام  ٲسۍ  نہٕ  کران۔"
  },
  {
    "verse_id": 163,
    "translation": "بیٚیہِ  پرژِھو  توٚہۍ  یا  رسول  اللہؐ  أزِکہ  زمانہٕ  کین  یہودن،  تمہِ  شہرکین  لوٗکن  ہُند  حال  ییٚمہِ  شہرُک  ناو  ایلہ  چُھ،  یُس  شہر  قلزم  کِس  بٔٹھِس  پٮ۪ٹھ  واقع  اوس۔  شہرِ  مدینس  تہٕ  کوہِ  طُورس  منٛزباگ  تمہِ  شہرٕکۍ  لوٗکھ  ٲسۍ  دریاوکِس  بٔٹھِس  پٮ۪ٹھ  بسنہٕ  مۅکھہٕ  گاڈٕ  شِکار  کران  زیادٕہ۔  تِمنٕے  اوس  بٹہٕ  وارِ  دۅہ  گاڈٕ  رٹنُک  منع  کرنہٕ  آمُت،  ییلہِ  تِم  بٹہٕ  وارِ  دۅہ  گاڈٕ  رٹنہٕ  کِس  حُکمس  اندر  حدٕہ  ڈلان  ٲسۍ،  ییٚلہِ  بٹہٕ  وارِ  دۅہ  تِمن  نِشہِ  گاڈٕ  تِہٕنٛزٕ  یِوان  آسہٕ  آبس  پٮ۪ٹھ  وۅتلِتھ  کلہٕ  آبہٕ  نِشہِ  ہیٚور  کھٲرِتھ،  بٹوارِ  ورٲے  بیین  دۅہن  آسہٕ  نہٕ  گاڈٕ  تِمن  نکھہٕ  یِوان  کینہہ۔  تِمن  دۅہن  آسہٕ  بییِس  طرفس  کُن  گژھان،  یِتھے  پٲٹھۍ  ٲسۍ  أسۍ  تِمن  آزمٲیِش  کران  تِکیازِہ  تِم  ٲسۍ  نافرمان۔"
  },
  {
    "verse_id": 164,
    "translation": "بیٚیہِ  پرژھیُوکھ  حض  تمہِ  وقتُک  حال  تہِ  ییٚلہِ  تِمو  بنی  اسراییلو  أندرٕہ  أکۍ  جماعتن  ووٚن  تتھ  جماعتس  یِم  نافرمانن  نصیحت  کران  ٲسۍ  کیازِ  چھِو  توٚہۍ  تِمن  لوٗکن  نصیحت  کرنہٕ  سٍتۍ  پنُن  وقت  ضایع  کران  یِمن  عنقریب  اللہ  تعالیٰ  نافرمٲنی  ہٕندِ  سببہٕ  ہلاک  کروُن  چُھ  نتہٕ  کڈُر  عذاب  کروُن  چُھ،  تِمو  نصیحت  کروٕنیو  دوٚپُکھ  أسۍ  چھِ  یِمن  نصیحت  کران  یُتھ  أسۍ  تِہٕندِس  پروردِگارس  نِشہِ  عذُر  پیش  کٔرِتھ  بری  الذمہ  سپدو،  بیٚیہِ  دیٚو  تِمن  سانہِ  نصیحت  کرنہٕ  سٍتۍ  کینہہ  اثر  سپدِ  تِم  روزن  بٹہٕ  وارِ  دۅہہ  شِکار  کرنہٕ  نِشہِ  پتھ۔"
  },
  {
    "verse_id": 165,
    "translation": "پس  ییلہِ  تِمن  موٚٹھ  تہِ  سورُے  ییٚمہِ  سٍتۍ  تِمن  وعظ  تہٕ  نصیحت  کرنہٕ  یِوان  اوس  یعنی  تِم  روٗدۍ  نہٕ  پتھ  نافرمٲنی  نِشہِ،  اسہِ  دیُت  نجات  تِمن  یِم  امہِ  یچھ  کامہِ  نِشہِ  تِمن  منع  کران  ٲسۍ،  تِمن  نجات  دِتھ  کٔرۍ  اسہِ  گرفتا  رتِم  لوٗکھ  یِمو  ظلم  کوٚر  سخت  عذاب  سٍتۍ،  تہِ  کیازِ  تِم  ٲسۍ  نافرمٲنی  تہٕ  عدولِ  حُکمی  کران۔"
  },
  {
    "verse_id": 166,
    "translation": "پس  ییٚلہِ  تِمو  زیادٕہ  سرکشی  کٔر،  باز  آے  نہٕ  تِمو  یچھ  کامیو  نِشہِ  یِمو  نِشہِ  تِمن  منع  کرنہٕ  اوس  یِوان،  اسہِ  کوٚر  تِمن  مسخِ  صورت۔  حکُم  کوٚر  تِمن  کہ  سپدِو  واندر  ذلیل۔"
  },
  {
    "verse_id": 167,
    "translation": "بیٚیہِ  کٔرِو  سُہ  وقت  یاد  ییٚلہِ  اعلان  کوٚر  تُہٕندۍ  پروردِگارن  کہ  ضروٗر  کرِ  مُسلط  سُہ  تِمن  یہودن  پٮ۪ٹھ  یِمو  گُستٲخی  تہٕ  نافرمٲنی  کٔر  قیامت  کِس  دۅہس  تانۍ  تِتھیٚن  حٲکمن  یِم  تِمن  سخت  سخت  عذابو  سٍتۍ  تکلیف  واتناوان  آسن،  پٔزۍ  پٲٹھۍ  تُہُند  پروردِگار  چُھ  ییٚلہِ  سُہ  یژِھہ  سخت  عذاب  کروُن  تہٕ  بیٚیہِ  چُھ  سٮ۪ٹھاہ  مغفرت  کروُن  تس  یُس  نافرمٲنی  نِشہِ  باز  یِیہِ۔"
  },
  {
    "verse_id": 168,
    "translation": "بیٚیہِ  کرِ  سُہ  تِمن  دنیاہس  اندر  وارِیاہ  جمٲژ،  چنانچہ  أڈۍ  ٲسۍ  تِمو  أندرٕہ  نیکو  کارتہٕ  بیٚیہِ  ٲسۍ  أڈۍ  تتھ  بدل  یعنی  بدکار،  اسہِ  کٔر  تِمن  بدکارن  تہِ  آزمٲیِش  رٔتیو  چیزو  سٍتۍ۔  صحت  تہٕ  دولت  سٍتۍ  بیٚیہِ  یچھ  چیزو  سٍتۍ  یعنی  بیمٲرۍ  وفقرٕہ  سٍتۍ  یُتھ  تمِی  سٍتۍ  یچھ  کامیٚو  نِشہِ  پتھ  روٗزِتھ  اسہِ  کُن  پھیرن  تہٕ  رجوع  کرن۔  کیازِ  کُنہِ  چھے  خوشحٲلی  صحت  وغناباعثِ  ہدایت  بنان  تہٕ  کُنہِ  چھےٚ  بدحٲلی  تہٕ  فقر و بیمٲرۍ  باعثِ  عبرت  بنان۔  یہِ  اوس  حال  تِہٕندین  اِسلافن  ہُند  مگر۔"
  },
  {
    "verse_id": 169,
    "translation": "پس  سپٕدۍ  تِمن  پتہٕ  تِہٕندۍ  خلف  تہٕ  جانشین  تِتھی  لوٗکھ  یِمو  توراۃ  تِمو  نِشہِ  حٲصِل  کٔر  توپتہٕ  ٲسۍ  امی  تو  راتٕکۍ  آیات  کٕنۍ  کٕنۍ  ادنیٰ  زندگی  ہُند  سامان  حٲصِل  کران۔  توپتہٕ  یِژھ  بدیانتی  کٔرِتھ  اتھ  گنہس  حقیر  زانان،  بیٚیہِ  ٲسۍ  بے  پروایی  سان  دپان  اسہِ  چُھنہٕ  کانہہ  پروا۔  اسہِ  سپدِ  سارنٕے  گنہن  بخشٲیِش  کیازِ  أسِی  چھِ  خداے  سٕندۍ  نیٚچِو  ۍ  خداے  سٕندۍ  یار  تہٕ  دوست،  تِم  چھ،  پننہِ  بے  بٲکی  تہٕ  گناہ  حقیر  زانٕنس  پٮ۪ٹھ  تیوٗت  ڈاڈ  کروٕنۍکہ  ہرگاہ  آیِندٕہ  دوبارٕہ  دین  کٕنہٕ  نس  پٮ۪ٹھ  تِمن  کینہہ  مال  حٲصِل  سپدِ  سُہ  کرن  حٲصِل  پتھ  روزن  نہٕ  تمہِ  نِشہِ،  کیاہ  تِمن  نِشہِ  چھُنا  تمہِ  کتابہِ  ہٕندِ  ییٚمہِ  مضمونُک  عہد  آمُت  ہیٚنہٕ  کہ  خدایس  کُن  لاگن  نہٕ  کانہہ  کتھاہ  واقعی  تہٕ  پزِ  کتھہِ  ورٲے۔  تتھ  بدل  کم  کم  اپُزۍ  چیز  نورٲوۍ  تِمو  تِمے  لٲگِکھ  خدایس  کُن۔  حالانکہ  تِمو  پوٚر  سُہ  عہد  نامہٕ  یُس  توراۃس  منٛز  لیٚکھِتھ  اوس  مگر  تِمو  کوٚرنہٕ  دنیاہُک  متاعِ  فانی  حٲصِل  کرنہٕ  خٲطرٕ  تمیُک  کانہہ  پروا،  حالانکہ  ٲخرتُک  گھرٕہ  چُھ  بہتر  تِمن  لوٗکن  ہٕندِ  خٲطرٕ  یِم  خدایس  کھوژن،  یچھ  کامہِ  تہٕ  یچھ  عقٲیِدو  نِشہِ  روزن  پتھ۔  اے  یہودو  تۅہیہِ  چھنا  یہِ  کتھ  فِکرِ  تران۔"
  },
  {
    "verse_id": 170,
    "translation": "بیٚیہِ  یِم  لوٗکھ  بنی  اسراییلو  أندرٕہ  زورٕہ  تھپھ  کٔرِتھ  چھِ  اتھ  کتابہِ  یعنی  توراۃس  بیٚیہِ  چھِ  نٮ۪مازِ  ہٕنٛز  تہِ  پابندی  کران  أسۍ  کرو  نہٕ  ہرگِز  تِمن  نیکو  کارن  ہٕنٛز  مزوٗرۍ  تہٕ  ثواب  ضایع  یِم  پانس  امہِ  طریقہٕ  اصلاح  کرن  تہٕ  سنبھالن۔"
  },
  {
    "verse_id": 171,
    "translation": "بیٚیہِ  پٲوِیوٗکھ  ژیٚتس  یِمن  یہودن  ییٚلہِ  اسہِ  کۅہ  تھوٚد  تُل  یِمن  پٮ۪ٹھ  تراونہٕ  خٲطرٕ۔  تِہٕندین  کلن  نزدیک  تھٲوۍ  سایبانٕکۍ  پٲٹھۍ  تِمن  سپُد  یقین  کہ  یہِ  پیٚوو  اسہِ  پٮ۪ٹھ،  تتھ  حالس  اندر  فرمووُکھ  اسہِ  کہ  جلٕد  کٔرِو  قبول  یہِ  کتاب  یۅسہٕ  اسہِ  تۅہیہِ  عطا  کٔر مضبوطی  سان۔  بیٚیہِ  کٔرِو  تِم  احکام  یاد  یِم  اتھ  کتابہِ  منٛز  چھِ  یُتھ  توٚہۍ  متقی  تہٕ  پرہیز  گار  بٔنِو،  تہِ  نے  کٔرِو  تیٚلہِ  تراوَو  یہِ  کۅہ  تۅہیہِ  پٮ۪ٹھ۔  یہِ  گوو  خاص  عہد  یُس  بنی  اسراییل  کرناونہٕ  ٲسۍ  آمٕتۍ  جبراً۔  امہِ  پتہٕ  چُھ  اللہ  تعالیٰ  بیان  کران  عام  عہد  یُس  سٲرِی  بنی  آدم  انسان  ٲسۍ  کرناونہٕ  آمٕتۍ۔"
  },
  {
    "verse_id": 172,
    "translation": "بیٚیہِ  پٲوِیوٗکھ  ژیٚتس  سُہ  وقت  ییٚلہِ  تُہٕندۍ  پروردِگارن  عالمِ  ارواحس  منٛز  حضرتِ  آدم  علیہ  السلام  سٕندِ  پُشتہٕ  منٛزٕہ  تِہُند  اولاد  تِہٕندین  اولادن  ہٕندیو  پُشتو  منٛزٕ  تِہٕندۍ  اولاد  نیٚبر  کٔڈۍ،  بیٚیہِ  تھٲوِن  تِمے  پٲنۍ  پانس  پٮ۪ٹھ  گواہ۔  سارِنٕے  پرژُھن،  کیاہ  بہٕ  چُھس  نا  تُہٕند  پروردِگار،  سارِوٕے  دوٚپ  بیشک  ژےٚ  چُھکھ  واقعی  ربّ  سون۔  امہِ  وقتہٕ  ٲسۍ  حٲضر  کرنہٕ  آمٕتۍ  سٲرِی  ملٲیک  بیٚیہِ  مخلوقات۔  سارِوٕے  دوٚپ،  أسۍ  سٲرِی  چھِ  امِکۍ  گواہ۔  یہِ  سورُے  اِقرار  تہٕ  گوٲہی  آیہِ  رٹنہٕ،  یُتھنہٕ  توٚہۍ  ؤنِتھ  ہیٚکِو  قیامتٕکۍ  دۅہ  پٔزۍ  پٲٹھۍ  أسۍ  ٲسۍ  امہِ  توحیدٕہ  نِشہِ  بلکل  بے  خبر۔"
  },
  {
    "verse_id": 173,
    "translation": "بیٚیہِ  یُتھنہٕ  توٚہۍ  ؤنِتھ  ہیٚکِو  شِرک  کوٚر  نہٕ  مگر  سانیٚو  مالیٚو  بُڈۍ  ببو۔  أسۍ  ٲسۍ  تِہٕندۍ  اولاد  تِمن  پتہٕ۔  اسہِ  ییٚلہِ  وُچھ  تِم  یی  کران  أسۍ  تہِ  پٔکۍ  تِہٕنٛزی  وتہِ،  کیاہ  اسہِ  کرکھہٕ  ہلاک  ژٕ  تِمن  غلط  کارن  ہٕندِ  یچھ  کامہِ  سببہٕ۔"
  },
  {
    "verse_id": 174,
    "translation": "أسۍ  چھِ  یِتھے  پٲٹھۍ  ویٚژھ  نٲوِتھ  پنٕنۍ  آیات  بیان  کران۔  یُتھ  تِم  حقیقت  معلوم  سپدنہٕ  پتہٕ  شِرک  وکُفرٕہ  نِشہِ  پتھ  روزن۔"
  },
  {
    "verse_id": 175,
    "translation": "بیٚیہِ  پٔرِو  حض  یِمن  یہودن  پٮ۪ٹھ  تس  شخصہٕ  سُند  قصہٕ  یس  اسہِ  پننین  آیاتن  ہُند  علم  عطا  کوٚرمُت  اوس۔  یعنی  بلعم  باعورا۔  پس  دراو  سُہ  تِمو  آیاتو  منٛزٕہ  یعنی  تِمن  آیاتن  ہٕندیو  ہدایتو  موجوب  پکنہِ۔  مالِ  دنیاہٕکۍ  طمعن  کٔڈٕس  کل  او  پتہٕ  لٔگِس  پتہٕ  شیطان۔  پس  سپُد  سُہ  ڈلمٕتیو  أندرٕہ۔"
  },
  {
    "verse_id": 176,
    "translation": "ہرگاہ  أسۍ  یژھہٕ ہو  تھوٚد  کرٕہو  تس  شخصہٕ  سُند  مرتبہٕ۔  ہرگاہ  سُہ  تِمو  آیاتو  تہٕ  ہدایاتو  موجوب  پکہِ  ہا،  مگر  سُہ  سپُد  مٲیِل  تہٕ  خام  طمع  دنیاہس  کُن،  بیٚیہِ  پوٚک  سُہ  پتہٕ  پتہٕ  نفسہٕ  چیٚن  خوٲہشن۔  زنانن  ہٕندس  وننس  پٮ۪ٹھ  کٔرٕن  عمل  تہٕ  آیاتو  موجوب  عمل  کرٕنۍ  تراوٕن،  آیاتو  موجوب  عمل  کرٕنۍ  تراونہٕ  مۅکھہٕ  یۅسہٕ  پریشٲنی  تہٕ  ذلت  تس  ولنہٕ  آیہِ  تمہِ  اعتبارٕہ  چھےٚ  تسٕنٛز  مِثال  ہوٗنۍ  سٕنٛز  ہِش  مِثال،  ہرگاہ  ژٕ  تس  حچہِ  کرکھ  تس  پٮ۪ٹھ  حملہٕ  کرکھ  زیٚو  کڈِنیٚبر۔  ہرگاہ  حچہِ  کرہس  توتہِ  کڈِ  زیٚو  نیٚبر۔  یعنی  یُس  چیز  ہوٗنِس  ٲڈرَنہٕ  منٛز  لٲزِم  آمُت  آسہِ  تھاونہٕ  سُہ  چیز  تراونہٕ  سُہ  کُنہِ  حلاس  منٛز۔  یِتھے  پٲٹھۍ  یس  ٲڈرنہِ  منٛز  خست  تہٕ  ذلت  تھاونہٕ  آسہِ  آمٕژ  سُہ  تراونہِ  کُںہِ  صورتس  منٛز،  یہے  چھےٚ  مِثال  تِمن  لوٗکن  ہٕنٛز  یِمو  اپُزۍ  زٲنۍ  سٲنۍ  آیات  یِمن  منٛز  توحید  و رسالت  چہ  دلیلہ  چھےٚ،  پس  بیان  کٔرِو  یِم  قصہٕ  یِمن  یہودن  دیو  تِم  فکرِ  پیٚن۔"
  },
  {
    "verse_id": 177,
    "translation": "حقیقتس  منٛز  چھےٚ  سٮ۪ٹھاہ  یچھ  مثال  تِمن  لوٗکن  ہٕنٛز  یِمو  سٲنۍ  آیات  اپُزۍ  زٲنۍ۔  تمہِ  سٍتۍ  واتنووُکھ  نقصان  تہٕ  ظلم  پٲنۍ  پانس۔"
  },
  {
    "verse_id": 178,
    "translation": "یس  اللہ  تعالیٰ  ہدایت  کرِ  سُے  چُھ  ہدایت  لبہٕ  وُن،  یِمن  سُہ  وتہِ  نِشہِ  ڈالہِ  پس  چھِ  تِمے  ابدی  تاوانس  منٛز  پیٚنہٕ  وٲلۍ،  تِمن  نِشہِ  ہدایتُک  توقع  تھاوُن  یا  تِہٕندِس  بے  ہدایت  روزنس  پٮ۪ٹھ  غمگین  سپدُن  چُھ  بے  کار۔  تِم  لوٗکھ  ییٚلہِ  نہٕ  پننہِ  عقلہِ  ہٕندین  قوتن  کٲمٕے  چھِ  ہیٚوان  تِمن  کپٲرۍ  بنہِ  ہدایت۔  لہٰذا  چھےٚ  تِہٕندِ  واتنٕچ  جاے  جہنم۔"
  },
  {
    "verse_id": 179,
    "translation": "اسہِ  چھِ  پٲدٕ  کٔرِمٕتۍ  جہنمس  منٛز  روزنہٕ  خٲطرٕ  وارِیاہ  شخص  جِنو  أندرٕہ  تہٕ  انسانو  أندرٕہ،  یِمن  ناوٕہ  خٲطرٕ  دِل  چُھ  مگر  زانُن  چُھکھ  نہٕ  تگان  کینہہ۔  تِم  چھِنہٕ  تمیُک  ارادے  کران  کہ  اسہِ  گوٚژھ  فکرِ  ترُن  کینہہ،  ناوٕہ  خٲطرٕ  چھےٚ  أچھ  تِمن  مگر  دریٖںٹھۍ  چھکھ  نہٕ  یِوان  کینہہ،  ناوٕ  خٲطرٕ  چھِ  کن  تِمن  مگر  بوزُن  چُھکھ  نہٕ  تگان  کینہہ۔  پٔز  کتھ  یام  کنن  گژھان  چھکھ  تام  چھِ  گوٚش  دِوان،  غرض  تِم  لوٗکھ  چھِ  ٲخرت  نِشہِ  بے  توجہ  آسنس  اندر  گُپن  تہٕ  چارپاہٕے  بلکہ  تِہٕندِ  کھۅتہِ  یژ  ڈٔلمٕتۍ،  تِمے  لوٗکھ  گٔے  غٲفِل  کیازِ  تِم  چھِ  باوجودِ  حیٚس  دِتھ  تہِ  بے  حیٚسٕے  لاگان۔  غفلت  چھےٚ  مرضو  أندرٕ  اکھ  بوٚڈ  مرضاہ۔  امیُک  علاج  چُھ  خداے  سُند  یاد۔"
  },
  {
    "verse_id": 180,
    "translation": "خداے  سٕے  چھِ  رٕتۍ  رٕتۍ  ناو  پس  ٲسِو  توٚہۍ  اے  مسلمانو  تِموٕے  ناوو  سٍتۍ  تس  آلو  دِوان  تسُند  یاد  کران۔  تِم  چھِ  حدیث  شریفس  منٛز  نمنمتھ  ﴿99﴾  ناو  بیان  کرنہٕ  آمٕتۍ۔  بیٚیہِ  چُھ  آمُت  حدیث  شریفس  منٛز  یُس  تِم  اسما  یاد  کرِ  سُہ  ژاو  جنتس  تِمو  ناوو  سٍتۍ  ٲسِیوٗس  یِتھہٕ  پٲٹھ  آلو  دِوان:  ﴿99  ناو۔۔۔﴾  ترٲوِیوکھ  تِم  لوٗکھ  یِم  ڈلان  تہٕ  ہجہِ  وتہِ  پکان  چھِ  تِہٕندین  ناون  اندر  یعنی  اللہ  تعالیٰ  ہس  چھے  پانے  پننہِ  طرفہٕ  ناو  ٹھہراوان  یا  تِہٕندۍ  ناو  چھِ  تس  ورٲے  بیین  پٮ۪ٹھ  استعمال  کران  یا  چھِ  یچھ  صفتن  ہٕندۍ  ناو  تس  پٮ۪ٹھ  استعمال  کران۔  تِمن  سٍتۍ  مہ  تھٲوِو  تعلُقُے،  برونٹھ  پہن  تُلن  تِم  نتیجہ  تمیُک  یہِ  تِم  کران  چھِ۔"
  },
  {
    "verse_id": 181,
    "translation": "جِنن  تہِ  انسانن  اندر  چھِنہٕ  سٲرِی  ڈٔلمٕتۍ  بلکہ  چھےٚ  سانیو  مخلوقو  أندرٕ  اکھ  جماعتھاہ  یِم  دینِ  حق  یعنی  اسلام  موجوب  چھِ  لوٗکن  وتھ  ہاوان  بیٚیہِ  چھِ  پننین  لوٗکن  ہٕندین  معاملاتن  اندر  عدل  وانصاف  کران۔"
  },
  {
    "verse_id": 182,
    "translation": "بیٚیہِ  یِمو  لوٗکو  اپُز  زٲنۍ  سٲنۍ  آیات  تِم  کھاروکھ  أسۍ  آہستہ  آہستہ  نافرمٲنین  اندر  سٮ۪ٹھاہ  تھوٚد  تِتھے  پٲٹھۍ  یِتھہٕ  پٲٹھۍ  نہٕ  تِمن  زانہٕ  نُے  تگہِ  یوٚتانۍ  تِم  نارِ  جہنس  نزدیک  سپدن۔"
  },
  {
    "verse_id": 183,
    "translation": "بیٚیہِ  دمہٕ  بہٕ  تِمن  مہلت  جلدی  کرکھ  نہٕ  گرفتا  عذاب  دنیاہس  اندر۔  پٔزۍ  پٲٹھۍ  میون  تدبیر  چُھ  سٮ۪ٹھاہ  مضبوط۔"
  },
  {
    "verse_id": 184,
    "translation": "کیاہ  یِمو  لوٗکو  کوٚر  نا  غور  تہٕ  فکر  کہ  ٲخرِآیات  اللہن  انکار  کرن۔  تمہِ  کہ  خراب  نتیجہ  نِشہِ  غٲفِل  روزنُک  کیاہ  سبب  چُھ۔  یِم  آیات  پیش  کروُن  صاحب  نعوذباللہ  بے  عقل  چُھنہٕ  تِمن  کُنہِ  قسمہٕ  مژر  چُھنہٕ  عمر  گٔیَو  تۅہیہِ  تِمن  سٍتۍ  روٗزِتھ  تِہٕندۍ  حالات  تِہٕنٛز  عقل  تہٕ  گاٹہٕ  جار  امانت  تہٕ  دیانت  وُچھان۔  تِمن  چُھ  اللہ  تعالیٰ  ہن  عقل  کُل  عطا  کوٚرمُت۔  تِم  چھِنہٕ  مگر  نافرمٲنی  ہٕندِ  سزا  و  عذاب  نِشہِ  لوٗکن  نٔنۍ  پٲٹھۍ  بیم  کروٕنۍ۔  یہِ  گوو  تس  صاحبہٕ  سُند  حال  یُس  صاحب  آیات  ہیٚتھ  آو۔  وۅنۍ  ییٚمِس  نِشہِ  ہیٚتھ  آو  سُہ  ذاتِ  پاک  گوو  سُے  یُس  سارے  جہانُک  مٲلَک  تہٕ  شہنشاہ  مُطلق  چُھ۔"
  },
  {
    "verse_id": 185,
    "translation": "کیاہ  یِمو  وُچھ  نا  آسمان  وزمین  کِس  انتظامس  تہٕ  سلطنتس  کُن۔  بیٚیہِ  تِمو  أندرٕہ  کُنہِ  چیزس  کُن  یِم  چیز  اللہ  تعالیٰ  ہن  پٲدٕہ  کٔر  مٕتۍ  چھِ۔  کتھہٕ  پٲٹھۍ  چُھ  تِہُند  انتظام  مظبوط  تہٕ  محکم۔  کِتھہٕ  پٲٹھۍ  چُھ  پرتھ  چیزاہ  پرتھ  ذراہ  تِہٕندِس  کمالِ  قدرتس  پٮ۪ٹھ  گوٲہی  دِوان۔  یِتھِس  شہنشاہ  مطلق  سٕندۍ  ارشادات  یِم  یِتھِس  پیغمبرٕہ  برحق  سٕندِ  واسطہ  تِمن  وٲتۍ  مٕتۍ  آسن  تِمے  شوبہٕ  نہٕ  نظر  انداز  کرٕنۍ،  بیٚیہِ  کوٚر  نا  غور  تِمو  یتھ  کتھہِ  کُن  کہ  تِہٕندِ  مرنُک  وقت  ما  آسہِ  نزدیک۔  تِم  کمہِ  بُتھہِ  یِن  خدایس  بروںٹھ  کُن۔  لہٰذا  پزِ  ہا  تِمن  مرنہٕ  پتہٕ  عذاب  نِشہِ  بچنٕچ  صورت  کرٕنۍ۔  ییٚلہِ  نہٕ  قرآنِ  مجیدٕہ  سٍتۍ  یۅسہٕ  سٮ۪ٹھاہ  بٔڈکتاب  چھےٚ  یِمن  کینہہ  اثر  گژِھہ،  ییٚلہِ  نہٕ  تِم  قرآنِ  مجیدس  ایمان  انن  تہٕ  پژھ  کرن،  قرآنِ  مجیدٕہ  پتہٕ  کتھ  کتھہِ  تہٕ  کتھ  کلامس  انن  تِم  ایمان۔"
  },
  {
    "verse_id": 186,
    "translation": "حقیقت  چھےٚ  یہے  یس  اللہ  تعالیٰ  وتھ  راورِ  تس  چُھنہٕ  وتھ  ہاوٕوُن  کانہہ،  اللہ  تعالیٰ  چُھ  تِمن  کٲفرن  تراوان  یلہٕ  یُتھ  تِم  سرکشی  اندر  سرگردان  سپدن۔  توپتہٕ  دِیکھ  سزا  اِکہٕ  وٹہٕ۔  لہٰذا  مہ  سپدِن  تُہُند  دِلِ  مُبارک  غمگین  یا  رسول  اللہؐ۔"
  },
  {
    "verse_id": 187,
    "translation": "پرژھان  چھِ  تِم  تۅہیہِ  یا  رسول  اللہؐ  قیامتس  مُتعلق  کہ  کر  چُھ  تمہِ  کہِ  برپا  سپدنُک  تہٕ  واقع  سپدنُک  وقت،  توٚہۍ  فرمٲوِیوکھ  تمیُک  علم  چُھنہٕ  میٲنِس  پروردِگارس  ورٲے  کٲنسہِ،  ظٲہر  کرِنہٕ  تتھ  قیامتس  تہٕ  پننِس  وقتس  پٮ۪ٹھ  کانہہ  تہِ  تس  ورٲے۔  تہِ  مکہِ  ظہورُک  وقت  چُھنہٕ  بیانٕے  کرنہٕ  آمُت  کٲنسہِ  نِشہِ  کیازِ،  سُہ  چُھ  سٮ۪ٹھاہ  ہولناک  واقعاہ  تہٕ  حٲدثاہ  اکھ  آسمان  و  زمینس  منٛز  یعنی  تِمن  دۅن  ہٕندین  بسہٕ  وٕنین  پٮ۪ٹھ،  امہِ  مۅکھہٕ  یِیو  نہٕ  سۅ  قیامت  تۅہیہِ  مگر  ہنگہٕ  تہٕ  منگہٕ  تُہٕنٛزِ  بے  خبری  منٛز،  پرژھان  تہِ  چھِ  تِم  لوٗکھ  تۅہیہِ  امہِ  قیامتُک  زن  تۅہیہِ  تمِچ  پوٗرٕ  خبر  چھےٚ،  لہٰذا  فرمٲوِیوکھ  تۅٚہۍ  بصراحت  کہ  تمیُک  علم  چُھنہٕ  کٲنسہِ  خدایس  ورٲے،  لیکن  اکثر  لوٗکھ  چھِنہٕ  یہِ  کتھ  زانٲنی  کہ  بعض  علوم  چھِ  اللہ  تعالیٰ  ہن  تھٲومٕتۍ  پننِس  خزانہٕ  علمس  اندر  محفوظ۔  حضرتِ  انبیاہن  تہِ  چُھنہٕ  تِمن  ہُند  تفصیل  باونہٕ  آمُت۔  قیامت  کہِ  واضح  سپدنُک  خاص  وقت  تہِ  چُھ  تِموٕے  چیزو  أندرٕہ  اکھ  چیز۔"
  },
  {
    "verse_id": 188,
    "translation": "فرمٲوِیوکھ  توٚہۍ  یا  رسول  اللہؐ  قیامت  کہِ  معاملٕچ  چھنہٕ  کتھٕے  سُہ  چُھ  خداے  سٕندۍ  سٕے  ذاتس  سٍتۍ۔  مےٚ  چھنہٕ  پانس  سٍتۍ  پیش  یِوٕنین  حالاتن  ہٕنٛز  تہِ  خبرٕے۔  بہٕ  چُھس  نہٕ  مٲلِک  تہٕ  اختیار  وول  پننہِ  ذات  خٲطرٕ  نہ  کُنہِ  نفعس  تہٕ  نہ  کُنہِ  ضررس  مگر  تِژٕے  ہنہ  ییٖژہن  اللہ  تعالیٰ  یژِھہ۔  یعنی  بہٕ  ہیٚکہٕ  نہٕ  پننِس  ذاتس  کانہہ  نفع  واتنٲوِتھ۔  نہ  ہیٚکن  پنٕنۍ  ذات  کُنہِ  نقصان  نِشہِ  محفوظ  تھٲوِتھ  تہٕ  بچٲوِتھ،  ہرگاہ  بہٕ  زانان  آسہا  غٲبٕچ  پرتھ  کتھاہ  تیٚلہِ  واتناوٕہا  پانس  تِم  تِم  خٲر  تہٕ  فٲیدٕہ  یِم  نہٕ  بہٕ  سورُے  علم  غٲب  نہ  آسنہٕ  مۅکھہٕ  واتنٲوِتھ  چُھس  ہیٚکان،  تیٚلہِ  آسِہا  نہٕ  مےٚ  واتان  کُنہِ  قسمُک  تکلیفاہ،  نہ  آسہِ  ہا  مےٚ  پیش  یِوان  کانہہ  نا  خوشگوار  حالتھاہ،  بہٕ  چُھس  محض  شریعتُک  حکُم  واتنٲوِتھ  بیم  کروُن۔  تہٕ  بشارت  دِوُن  تِمن  لوٗکن  یِم  پژھ  کرن  تہٕ  ایمان  انن۔  نبوتُک  اصل  مقصد  چُھ  تشریعی  امورن  ہُند  علم  آسُن  تہِ  کوٚر  مےٚ  اللہ  تعالیٰ  ہن  عطا  بکمال۔  پتھ  روٗدۍ  امُورِ  تکوینن  ہُند  علم  سُہ  چُھو  نہٕ  نبوّت  کیو  لوازمو  أندرٕہ۔  تمہِ  أندرٕہ  ییٖژ  ہن  اللہ  تعالیٰ  ہن  یۅژھ  تیٖژ  ہن  کٔرٕن  عط۔  ازور  تہٕ  زبردستی  سٍتۍ  ہیکو  نہٕ  سُہ  کانہہ  اکھ  خدایس  نِشہِ  حٲصِل  کٔرِتھ۔"
  },
  {
    "verse_id": 189,
    "translation": "سُہ  پروردِگار  گوو  سُے  ییٚمۍ  توٚہۍ  پٲدِہ  کٔرِواکی  ذات  نِشہِ  سُہ  گوو  حضرتِ  آدم  علیہ  السلام،  تمِی  اکہ  ذات  منٛزٕہ  کوٚرُن  پٲدٕہ  جورٕہ  تِہُند  حضرتِ  حوا،  یُتھ  سُہ  اُلفت  تہٕ  قرار  رٹہِ  تس  سٍتۍ،  ادٕہ  ییٰٚہِ  درکمالِ  لطف  و  انبساط  حضرتِ  آدمن  پان  پنُن  وول  حضرتِ  حواہس  یعنی  ہمبستری  کٔرٕن  تس  سٍتۍ  سۅ  سپٕزۍ  بار  دار  یُس  عمل  ابتداہس  اندر  لوٚتُے  اوس  سُہ  ہیٚتھ  ٲس  سۅ  اورٕہ  یور  پٔکِتھ  ہیٚکان،  تمہِ  پتہٕ  ییٚلہِ  بچہِ  سٕندِ  دۅہ  کھۅتہٕ  دۅہہ  بڈنہٕ  سٍتۍ  سۅ  گوبییہِ  تم  لٔگۍ  دۅشوے  بانبرنہِ۔  دپنہِ  لٔگۍ  کیاہ  سنا  قصہٕ  چُھ،  دۅشویو  بٲژو  مونٛگ  اللہ  تعالیٰ  ہس  یعنی  پننِس  پروردِگارس  یہِ  مُشکِل  گوٚژھ  آسان  سپدُن،  دپنہِ  لٔگۍ  سانہِ  پروردِگارٕہ  ہرگاہ  ژٕ  اسہِ  عطا  کرہن  رُت  فرزنداہ  أسۍ  سپدو  ضروٗر  شُکر  گذارو  أندرٕہ۔"
  },
  {
    "verse_id": 190,
    "translation": "پس  ییٚلہِ  اللہ  تعالیٰ  ہن  رُت  صحیح  و  سالم  فرزند  عطا  کوٚرنکھ،  اتی  لٔگۍ  بنی  آدم  خدایس  شریک  ٹھہراونہِ  اتھ  مہربٲنی  اندر  یۅسہٕ  مہربٲنی  سُہ  عطا  اوسُکھ  کران،  اللہ  تعالیٰ  چُھ  سٮ۪ٹھاہ  بلند  تہٕ  بالا  مُنزہ  تہٕ  پاک  تِمو  ساروٕے  شِرکٕچو  کتھو  نِشہِ  یِمہٕ  تس  کُن  بنی  آدم  لاگان  چھِ۔  "
  },
  {
    "verse_id": 191,
    "translation": "کیاہ  یِم  بنی  آدم  چھا  تس  تِمے  چیز  شریک  ٹھہراوان  یِم  نہٕ  کینہہ  تہِ  ہیٚکن  پٲدٕہ  کٔرِتھ،  تِم  چھِ  پانہٕ  مخلوق  پٲدٕہ  کرنہٕ  آمٕتۍ۔  معبود  ہیٚکہِ  ٲسِتھ  سُے  یُس  نہٕ  پانہٕ  مخلوق  آسہِ۔"
  },
  {
    "verse_id": 192,
    "translation": "بیٚیہِ  ہیٚکن  نہٕ  تِم  معبودِ  بٲطِل  تِمو  أندرٕہ  کٲنسہِ  أکۍ  سٕنٛز  یٲری  کٔرِتھ۔  نہ  ہیٚکن  تِم  پننِس  پانس  کانہہ  یٲری  کٔرِتھ،  بیین  یٲری  کرنٕچ  چھنہٕ  کتھٕے۔"
  },
  {
    "verse_id": 193,
    "translation": "کم  ہرگاہ  توٚہۍ  معبودانِ  بٲطلن  کُنہِ  کامہ  خٲطرٕ  ناد  دِیو،  تِم  تُہٕندِس  آلوس  تہٕ  نادس  اجابت  ہیٚکن  نہٕ  کٔرِتھ،  تِہٕندِ  خاطرٕ  چھِ  دۅشوے  امر  برابرٕے۔  توٚہۍ  تِمن  ناد  دِیو  توتہِ  تِم  تُہٕند  آلو  بوزن  نہٕ  یا  ژھوٚپہٕ  کٔرِتھ  روٗزۍ  تو  تیٚلہِ  چھَنہٕ  کتھٕے۔"
  },
  {
    "verse_id": 194,
    "translation": "اے  مُشرِکو  پٔزۍ  پٲٹھۍ  یِمن  یِمن  ہٕنٛز  توٚہۍ  عبادت  تہٕ  پرستِش  کران  چھِو  خدایس  ورٲے  تِم  چھِ  تُہٕندی  پٲٹھۍ  خداے  سُند  مملوک  تہٕ  بندٕہ،  پانہٕ  خداے  سٕے  کُن  محتاج  پرتھ  چیزس  اندر  تُہٕندِی  پٲٹھۍ،  پس  دِیتَو  توٚہۍ  تِمن  ناد  تِمن  پزِ  تُہٕندِس  تتھ  نادس  اجابت  کرٕنۍ  چھِوے  توٚہۍ  تِہٕندِس  معبود  آسنہٕ  کِس  اعتقادس  اندر  پٔزۍ  زیٲرۍ۔  تُہٕندِس  آلوس  کیاہ  کرن  تِم  اجابت  تِمن  چھِںہٕ  تِم  تان  پوٗرٕہ  یِمو  سٍتۍ  کٲم  چھےٚ  یِوان  کرنہٕ  وُچھتو۔  "
  },
  {
    "verse_id": 195,
    "translation": "توٚہۍ  وُچھتو  وارٕہ  کیاہ  کھۅر  چھا  تِمن  یِمو  سٍتۍ  پکہٕ  ہن  تِم،  کیاہ  اتھہٕ  چھا  تِمن  یِمو  سٍتۍ  رٔٹِٹھ  ہیکہٕ  ہن  کینہہ،  کیاہ  أچھ  چھا  تِمن  یِمو  سٍتۍ  وُچھِتھ  ہیٚکہٕ  ہن،  کیاہ  کن  چھا  تِمن  یِمو  سٍتۍ  بوزِتھ  ہیٚکہٕ  ہن  کینہہ۔  ییٚلہِ  نہٕ  یِم  قوت  تِمن  اندر  موجود  چھےٚ،  لہٰذا  کۅسہٕ  کٲم  ہیٚکن  تِم  تِہٕنٛز  کٔرِتھ،  فرمٲوِیوٗکھ  توٚہۍ  یہِ  کتھ  یا  رسول  اللہؐ  کہ  یِتھہٕ  پٲٹھۍ  تِم  معبودانِ  بٲطِل  پننین  پرستِش  کروٕنین  کانہہ  نفع  واتناونس  منٛز  عٲجِز  چھِ  تِتھے  پٲٹھۍ  چھِ  پرستِش  نہ  کروٕنین  کانہہ  ضریٚر  واتناونس  اندر  تہِ  سخت  عٲجِز۔  بہٕ  چُھس  تِمن  پرستِش  کرنس  سخت  مُنکر،  ہرگاہ  تِمن  اَتھہِ  کینہہ  چُھ  توٚہۍ  کٔڈِتو  پننہِ  دِلٕکۍ  ارمان۔  توٚہۍ  دِیو  ناد  تِمن  پننین  سارنٕے  شریکن  یِم  توٚہۍ  معبودِ  برحقس  چُھوکھ  شریک  ٹھہراون،  توپتہٕ  کٔرِتو  سٲرِی  تِمن  سٍتۍ  رٔلِتھ  میلِتھ  یہِ  تکلیف  مہ  ضریٚر  واتاونہٕ  کین  تدابیرن  اندر  کوٗشِش  توپتہٕ  ییٚلہِ  تۅہیہِ  کینہہ  پکہِ،  تمہِ  ساعتہٕ  مہ  دِیتو  مےٚ  اکھ  ذرٕہ  تہِ  مُہلت  بلکہ  گژِھہ  مےٚ  پٮ۪ٹھ  تہِ  سورُے  فوراً  چلاوُن  یہِ  تۅہیہِ  مشورٕہ  کٔرِتھ  مُقرر  آسیو  کوٚرمُت۔  بٕتہِ  وُچھہِ  کیاہ  ہیٚکِو  توٚہۍ  تہٕ  تُہٕندۍ  معبودانِ  بٲطِل  کٔرِتھ۔  تُہٕندین  معبودانِ  بٲطِلن  ہٕنٛز  چھنہٕ  کتھٕے  تِم  چھِ  بلکل  مہمل  تہٕ  بے  کار۔  پتھ  رودِو  توٚہۍ  توہے  اورٕہ  یورٕ  مےٚ  تکلیف  واتناونہٕ  خٲطرٕ  اتھہٕ  کھور  زیٹھرٲوِو۔  مےٚ  چُھنہٕ  تمیُک  تہِ  کانہہ  پرواہ  کیازِ"
  },
  {
    "verse_id": 196,
    "translation": "پٔزی  پٲٹھۍ  میون  دوست  مددگار  تہٕ  مٲلِک  چُھ  اللہ  تعالیٰ  یمسٕندِہ  مددگار  آسنُک  بوٚڈ  ثبوت  چُھ  کہ  تٔمۍ  کٔر  مےٚ  پٮ۪ٹھ  نٲزِل  سۅ  کتاب  یۅسہٕ  خیر  دارین  کین  سارنٕے  چیزن  جامع  چھےٚ۔  سُہ  چُھ  عموماً  نیک  بندن  پانہٕ  مدد  کران۔  حضرات  انبیا  گٔے  نیک  بندن  ہٕندۍ  سردار۔  بہٕ  تہِ  چُھس  نبیو  أندرہ  اکھ  فرد  کٲمِل۔  لہٰذا  چُھ  میون  تہِ  سُہ  یقیناً  مددگار۔"
  },
  {
    "verse_id": 197,
    "translation": "پتھ  روٗدۍ  تِم  معبودانِ  بٲطِل  یِمن  ہٕنٛز  توٚہۍ  پرستش  کران  چھِو  معبودِ  برحقس  ورٲے  تِم  ہیٚکن  نہٕ  تۅہیہِ  کانہہ  مدد  کٔرِتھ،  نہ  ہیٚکن  پننین  پانن  کانہہ  مدد  کٔرِتھ۔  مدد  کرُن  گٔیہِ  بٔڈکتھ۔"
  },
  {
    "verse_id": 198,
    "translation": "ہرگاہ  توٚہۍ  تِمن  کانہہ  کتھ  وننہٕ  خٲطرٕ  آلو  دِیو  سُہ  آلو  تُہُند  تہِ  ہیٚکن  نہٕ  تِم  بوٗزِتھ  کیازِ  یِتھہٕ  پٲٹھۍ  نہٕ  تِمن  نِشہِ  بوزنٕکۍ  تان  موجود  چھِ  یِتھے  پٲٹھۍ  چھِنہٕ  تِمن  نِشہِ  وُچھنٕکۍ  تان  تہِ  موجود۔  تِہٕنٛزن  شکلن  تہٕ  صورتن  اندر  یِمہٕ  أچھ  بناونہٕ  آمژٕ  چھےٚ  تِمہٕ  چھےٚ  بلکل  بے  کار ﴿چُھکھ  ژٕ  کنو  چُھے  ژےٚانیو  پنہٕ  نُے﴾  چنانچہ  توٚہۍ  چُھکھ  تِم  معبودانِ  بٲطِل  وُچھان  زن  تِم  تۅہیہِ  کُن  وُچھان  چھِ  حالانکہ  تِمن  چُھنہٕ  فی  الواقع  وُچھنُک  قوتھٕے  کانہہ۔  کیازِ  حقیقتس  منٛز  چھِنہٕ  تِم  وُچھتھٕے  ہیٚکان۔  اتھ  کُن  نظر  کٔرِتھ  گژِھہ  تِہٕندین  بیین  قوتن  ہُند  قیاس  کرُن۔  پس  یِتھین  عٲجِزن  نِشہِ  کیاہ  چُھو  مےٚ  توٚہۍ  کھوژناوان۔  یِژھ  صریح  پزٕدلیلہٕ  بوٗزِتھ  تہِ  ٲس  نہٕ  تِمن  کٲفرن  ہٕندِس  کُفر  وعنادس  منٛز  کُنہِ  قسمہٕ  کمی  سپدان  ییٚمہِ  سببہٕ  ذاتِ  مُقدسس  منٛز  ژکھ  کھسنُک  احتمال  اوس۔  سُہ  غصہٕ  تہٕ  ژکھ  دوٗر  کرنس  منٛز  چُھ  اللہ  تعالیٰ  فرماوان۔"
  },
  {
    "verse_id": 199,
    "translation": "اے  پیغمبرِ  برحق  توٚہۍ  کٔرِو  اختیار  ژکھہِ  وِزِ  درگُذر  کرنس۔  بیٚیہِ  کٔرِو  رٕژن  کامین  ہُند  حکُم  حسبِ  معمول۔  بیٚیہِ  مہ  کٔرِو  التفات  جٲہِلن  کُن  توٚہۍ  روٗزِو  بدستور  پنٕنۍ  کٲم  کران۔"
  },
  {
    "verse_id": 200,
    "translation": "بیٚیہِ  ہرگاہ  کُنہِ  وقتہٕ  شیطان  سٕندِ  طرفہٕ  کانہہ  وسوسہ  پٲدٕہ  سپدِ  تۅہیہِ  یتھ  منٛز  احتمال  آسہِ  خلافِ  مصلحت  کانہہ  کٲم  کرنُک،  تمہِ  ساعتہٕ  مٔنگِو  پناہ  پننِس  خدایس  شیطان  سٕندِ  شرٕہ  تہٕ  وسوسہٕ  نِشہِ،  پٔزۍ  پٲٹھۍ  سُہ  چُھ  سورُے  بوزٕ  وُن  سورُے  زانہٕ  وُن  تُہُند  پناہ  منگُن  چُھ  بوزان۔  تُہُندۍ  مقاصِد  تہٕ  مطالِب  چُھ  بوزان۔  یتھہٕ  پٲٹھۍ  خدایس  کُن  توجہ  کٔرِتھ  شیطان  سٕندِ  شرٕہ  نِشہِ  پناہ  منگُن  تُہٕندِ  خٲطرٕ  مُفید  چُھ  تِتھے  پٲٹھۍ  چُھ  سارنٕے  خدایس  کھوژوٕنین  بندن  ہٕندِ  خٲطرٕ  تہِ  سٮ۪ٹھاہ  مُفید۔"
  },
  {
    "verse_id": 201,
    "translation": "پٔزۍ  پٲٹھۍ  یِم  خدایس  کھوژوٕنۍ  بندٕہ  چھِ  ییٚلہِ  تِمن  شیطان  سٕندِ  وسوسُک  خیال  گُذاران  چُھ  تِم  تہِ  چھِ  فوراً  تمہِ  ساعتہٕ  خداے  سٕندِس  یادس  سٍتۍ  مشغول  سپدان  اعوذباللہ  پران۔  خداے  سُند  عظمت  وجلال  ثواب  و  عذاب  یاد  کران،  پس  چھِ  فوراً  تِہٕنٛزٕ  أچھ  مُژرنہٕ  یِوان۔  توپتہٕ  چھےٚ  حقیقت  تِمن  پٮ۪ٹھ  ظٲہِر  سپدان۔  ییٚمہِ  سٍتۍ  نہٕ  تِمن  پٮ۪ٹھ  خطرُک  کانہہ  اثر  چُھ  واتان۔"
  },
  {
    "verse_id": 202,
    "translation": "شیطانن  ہٕندۍ  بٲے  یِم  چھ،  یِمن  نہٕ  خداے  یادٕے  پیٚوان  چُھ  تِمن  کُن  چھِ  تِم  شیطان  گُمرٲہی  کُن  کھکھرِ  پکناوان۔  لہٰذا  چھِنہٕ  تِم  گُمرٲہی  اندر  کُنہِ  قسمہٕ  کمی  کران۔"
  },
  {
    "verse_id": 203,
    "translation": "ییٚلہِ  نہٕ  توٚہۍ  تِمن  ںِشہِ  تِہٕنٛزِ  خواہشہِ  مُطٲبق  کانہہ  فرمٲیشی  معجزاہ  پیش  کران  چھِو۔  کیازِ  معجزٕہ  پیش  کرنُک  اختیار  چُھ  خداے  سٕے  اَتھہِ،  تمہِ  ساعتہٕ  چھِ  ونان  تِم  ہرگاہ  توٚہۍ  پیغمبر  برحق  چھِو  تیٚلہِ  کونہٕ  أنِو  توٚہۍ  ژٲرِتھ  پننہِ  خٲطرٕ  رُت  معجزاہ  ییٚمہِ  سٍتۍ  تُہُند  پیغمبر  آسُن  ثٲبِت  سپدِہا،  توٚہۍ  فرمٲوِیوکھ  میٲنۍ  کٲم  چھَنہٕ  پننہِ  اختیارٕہ  تۅہیہِ  نِشہِ  معجزٕہ  پیش  کرٕنۍ۔  میٲنۍ  اصلی  کٲم  چھےٚ  کہ  بہٕ  کرنہٕ  پیروی  مگر  تتھ  یہِ  مےٚ  کُن  وحی  سوزنہٕ  یِوان  چُھ  میٲنِس  پروردِگارٕہ  سٕندِ  طرفہٕ۔  نبوّت  خٲطرٕ  چُھ  معجزٕہ  آسُن  ضروٗری  تمہِ  خٲطرٕ  چُھ  ساروٕے  معجزو  أندرٕہ  بوٚڈ  معجزاہ  قرآنِ  مجید۔  یۅہے  چُھ  بے  شُمار  دلیلہٕ  تُہٕندِس  پروردِگارٕہ  سٕندِ  طرفہٕ۔  امیُک  پرتھ  سورہ  شریفاہ  چُھ  اکھ  اکھ  دلیل  پرتھ  آیہِ  کریماہ  چُھ  اکھ  اکھ  دلیل۔  پرتھ  آیس  چھِ  امی  مۅکھہٕ  آیہِ  ونان  کہ  سُہ  چُھ  بجاے  خود  اکھ  دلیل۔  تمی  چھِ  سٲرِی  انسان  تہٕ  جِن  قرآنِ  مجیدٕہ  کِس  أکِس  أکِس  آیہ  کریمس  سٍتۍ  مُقابلہٕ  کرنہٕ  خٲطرٕ  عٲجِز۔  تمی  چُھ  پرتھ  آیہِ  کریماہ  اکھ  اکھ  معجزاہ،  تمیُخ  فٲیدٕہ  تہٕ  نفع  چُھ  بالفعل  تِمن  لوٗکن  ہٕندِ  خٲطرٕ  یِم  تتھ  مانان  تہٕ  پژھ  کران  چھِ۔  تِہٕندِ  خٲطرٕ  چُھ  بوٚڈ  ہدایت  تہٕ  رحمت۔  مگر  سُہ  فٲیدٕہ  تہٕ  نفع  حٲصِل  کرنہٕ  خٲطرٕ  چھِ  کینہہ  شرٲیط۔  تِم  گٔے۔"
  },
  {
    "verse_id": 204,
    "translation": "ییٚلہِ  یہِ  قرآنِ  مجید  پرنہٕ  آسہِ  یِوان  تیٚلہِ  ٲسۍ  زیٚو  توٚہۍ  کن  دٲرِتھ  وارٕہ  بوزان۔  بیٚیہِ  ٲسۍ  زِ  پانہٕ  ژھوپہٕ  کٔرِتھ  روزان  یُتھ  تۅہیہِ  تمیُک  معجزٕہ  آسُن  تہٕ  تمچہِ  تعلیمات  وہدایات  فکرِ  ترن۔  یُتھ  تۅہیہِ  مزید  رحم  ییہِ  کرنہٕ  بیٚیہِ  فرمٲوِو  توٚہۍ  پرتھ  أکِس  شخصس  اے  شخصہٕ۔"
  },
  {
    "verse_id": 205,
    "translation": "پننِس  پروردِگارٕہ  سُند  یاد  آس  کران  قرآن  مجید  پرنہٕ  سٍتۍ  تسبیح  و  تہلیل  پرنہٕ  سٍتۍ  پننہِ  جایہِ  آہستہٕ  آہستہٕ  لوٚتہِ  لوٚتہِ  عٲجزِی  سان  تہٕ  خوفہٕ  سان۔  بیٚیہِ  آس  بڈِ  بڈِ  پرنہٕ  کھۅتہٕ  کم  کم  آوازِ  سٍتۍ  پران  عٲجزِی  تہٕ  خوفہٕ  سان،  صُبحس  تہِ  شامس  تہِ  یعنی  ہمیشہ،  بیٚیہِ  مہ  آس  غٲفِلو  أندرٕہ  یِم  تِمہٕ  ذکرٕہ  تراوان  چھِ  یِمن  ہُند  حکُم  چُھ  تہٕ  یِمہٕ  سٮ۪ٹھاہ  ضروٗری  چھےٚ۔  حٲصِل  چُھ  کہ  یادِ  خداکرنٕکہ  وقتہٕ  گژِھہ  عٲجزِی  تہٕ  خوف  حٲصِل  سپدُن۔  آوازِہ  ہٕندِ  اعتبارٕہ  گژِھہ  نہٕ  سٮ۪ٹھاہ  بڈِ  بڈِ  یاد  خدا  کرُن  یُس  لوٗکن  باعث  تشویش  سپدِ۔  نہ  گژِھہ  بلکل  سُستی  سان  پرُن  ییٚمہِ  سٍتۍ  غفلت  تہٕ  نِندٕر  طاری  سپدِ  یس۔  نہٕ  گژِھہ  زیادہ  لۅتہِ  پرُن  یُسنہٕ  پانس  تہِ  فکرِ  تریس۔  نہ  زیادٕہ  بڈِ  پرُن  ییٚمہِ  سٍتۍ  حضورس  اندر  فتوریِیَس۔"
  },
  {
    "verse_id": 206,
    "translation": "بیشک  یِم  ملٲیک  تُہٕندِس  خداے  سٕندۍ  مُقرب  بندٕہ  چھِ،  تِم  تہِ  چھِنہٕ  تِہٕںٛزِ  عبادتہٕ  نِشہِ  تکبُر  کران  بلکہ  چھِ  تِہٕںٛزٕے  عبادت  کران  بیٚیہِ  چھِس  پرتھ  وقتہٕ  پاک  گٕنٛزران  زیٚوِہ  سٍتۍ  یاد  کران  بیٚیہِ  چھِس  سجدٕہ  دِوان  یعنی  تانو  سٍتۍ  تہِ  تِہُند  یاد  کران۔  یہِ  آیہِ  کریمہ  پرنہٕ  سٍتۍ  تہٕ  بوزنہٕ  سٍتۍ  چُھ  پروٕنِس  تہٕ  بوزوٕنین  پٮ۪ٹھ  سجدٕہ  مٹہِ  کھسان۔  تٔمِچ  دلیل  چھےٚ  کہ  اللہ  تعالیٰ  چُھ  فرماوان  کہ۔  ﴿۔۔۔﴾  سٲرسٕے  قرآنِ  مجیدس  منٛز  چھِ  ژۅداہ  ﴿14﴾  آیہِ  کریمہ  تِمن  ہٕندِ  پرنہٕ  سٍتۍ  تہٕ  بوزنہٕ  سٍتۍ  سجدٕہ  تلاوت  چُھ  مٹہِ  کھسان۔  اِمام  شافعی  صٲبس  چھِ  یِم  پنداہ  آیہِ  کریمہ۔  سجدٕہ  تِلاوت  چُھ  پرتھ  مسلمان  مردس  تہٕ  زنانہِ  پٮ۪ٹھ  یُس  عٲقٕل  تہٕ  بالغ  آسہِ  مٹہِ  کھسان۔  دیوانس  تہٕ  نا  بالغس  یا  عذُر  واجنہِ  زنانہِ  پٮ۪ٹھ  چُھنہٕ  پرنہٕ  سٍتۍ  تہٕ  بوزنہٕ  سٍتۍ  مٹہِ  کھسان۔  سجدُک  آیہِ  کریمہ  ہرگاہ  روان  ییہِ  پرنہٕ  تیٚلہِ  چُھ  سجدٕہ  مٹہِ  کھسان  ہرگاہ  ہیٚجہِ  کٔڈِتھ  الگ  الگ  حرُوف  پرنہٕ  یِن  تیٚلہِ  چُھنہٕ  مٹہِ  کھسان۔  سجدُک  کانہہ  آیہِ  کریمہ  ہرگاہ  بے  وضو  پرنہٕ  ییہِ  تتھ  چُھنہٕ  کانہہ  حرٕج۔  مگر  سجدٕہ  گژِھہ  نہٕ  بے  وضو  دیُن  بلکہ  گژِھہ  بیٚیہِ  کُنہِ  وقتہٕ  ییٚمہِ  ساعتہٕ  وضو  آسیٚس  سجدٕہ  دیُن۔  ہرگاہ  نٮ۪مازِ  اندرآیہ  سجدٕہ  پرنہٕ  ییہِ  سُہ  سجدٕہ  گژِھہ  تمی  ساعتہٕ  امام  سُند  تہٕ  مُقتدین  ہُندتہِ  ادا  کرُن۔  سجدے  تِلاوت  کرنٕکۍ  شرط  چھِ  شےٚ  ﴿6﴾  چیز۔  طہارت  بدن  آسُن  طہارت  لباس  آسُن۔  طہارت  جاے  آسُن،  استقبال  قبلہٕ  آسُن،  سترِ  عورت  آسُن  بیٚیہِ  سجدے  تِلاوتٕچ  نیت  کرٕنۍ  یِم  گٔے  شےٚ  چیز  یم  نٮ۪ماز  ہٕندِ  خٲطرٕ  ضروٗری  چھِ۔  یِتھہٕ  پٲٹھۍ  کانہہ  نٮ۪ماز  یِمو  شیو  چیزو  ورٲے  درُست  چھَنہٕ  یِتھے  پٲٹھۍ  چُھنہٕ  سجدے  تِلاوت  تہِ  یِمو  شییَو  چیزو  ورٲے  درست۔"
  }
]