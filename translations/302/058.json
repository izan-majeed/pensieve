[
  {
    "verse_id": 1,
    "translation": "بے  شک  بوٗز  اللہ  تعالیٰ  ہن  تس  خاتونہِ  ہٕنز  کتھ  یۅسہٕ  تۅہیہِ  سٍتۍ  پننِس  خاوندس  متعلق  تکرار  ٲس  کران  تہٕ  اللہ  تعالیٰ  ہس  ٲس  فریاد  کران،  تہٕ  اللہ  تعالیٰ  اوس  تۅہیہِ  دۅشوٕنۍ  ہٕندۍ  پانہ  وٲنۍ  سوال  جواب  بوزان،  بے  شک  چُھ  اللہ  تعالیٰ  وارٕ  پٲٹھۍ  بوزن  وول  وارٕ  پٲٹھۍ  وُچھن  وول۔"
  },
  {
    "verse_id": 2,
    "translation": "تۅہیہِ  منٛزٕ  یِم  لُکھ  پننیٚن  خاندارنیٚن  نش  ظِہار  کٔرتھ  گے  (یعنی  یہِ  چُھکھ  وۆنمت  زِ  ژٕ  چھَکھ  مے٘  پیٚٹھ  میانہِ  ماجہِ  ہٕندِ  پُشتٕکۍ  پٲٹھۍ)،  تیٚلہِ  چھَنہٕ  تِمہٕ  (یہِ  وَننہٕ  سٍتۍ)  تِہٕنزٕ  ماجہِ  (بنان)،  تِہٕنزٕ  ماجہِ  چھے٘  صرف  تِمَے  یِمن  تم  زامٕتۍ  چِھ،  تہٕ  بے  شک  چِھ  تِم  لُکھ  بُرٕ  تہٕ  اَپٕز  کتھ  ونان  تہٕ  بے  شک  چُھ  اللہ  تعالیٰ  ضرور  عفو  کرن  وول  سیٚٹھاہ  مغفرت  کرن  وول۔"
  },
  {
    "verse_id": 3,
    "translation": "تہٕ  یِم  لُکھ  پننیٚن  خاندارِنیٚن  سٍتۍ  ظِہارکرن،  پتہٕ  یہِ  وۆنُکھ  تَمہِ  نِشہِ  یژھن  پۆت  پھیرُن  تیٚلہِ  چھے٘  اَکھ  گردن  (غلام  یا  کنیز)  آزاد  کرٕنۍ  لٲزِم  اَمہِ  برونٛہہ  زِ  تِم  لاگن  اَکھ  أکِس  اَتھہٕ،  تۅہیہِ  چھَو  اَمہِ  کتھہِ  ہٕنز  نصیحت  یِوان  کرنہٕ،  تہٕ  اللہ  تعالیٰ  چُھ  تِمَو  کتھو  نِشہِ  وارٕ  پٲٹھۍ  باخبر  یِمہٕ  تۆہۍ  کران  چِھو۔"
  },
  {
    "verse_id": 4,
    "translation": "پتہٕ  ییٚمِس  (غلام  یا  کنیز)  دستیاب  آسہِ  نہٕ  تیٚلہِ  چھے٘  دۅن  ریٚتن  ہیٚتھٕے  روزٕہ  تھاونہِ  (لٲزِم)  اَمہِ  برونٛہہ  زِ  تِم  لاگن  اَکھ  أکِس  اَتھہٕ،  پتہٕ  ییٚمِس  شخصس  امِیُک  (تہِ)  طاقت  آسہِ  نہٕ  تیٚلہِ  چُھ  شیٹھن  مسکینن  کھیٚن  کھیاوُن  (لٲزِم)،  یہِ  چُھ  اَمہِ  موجوب  زِ  تۆہۍ  تھٲوِو  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  ایمان۔  تہٕ  یِم  چِھ  اللہ  تعالیٰ  سٕندۍ  (مقررکرنہٕ  آمٕتۍ) حد،  تہٕ  کٲفرن  خٲطرٕ  چُھ  دگ  تُلوُن  عذاب۔"
  },
  {
    "verse_id": 5,
    "translation": "بے  شک  یِمن  لُکن  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  سٍتۍ  عداوت  چُھ  تِم  یِن  تِتھے  پٲٹھۍ  ذلیل  کرنہٕ  یِتھہٕ  پٲٹھۍ  تِمن  بروٗنٹھِم  لُکھ  چِھ  آمٕتۍ  ذلیل  کرنہٕ  تہٕ  بے  شک  چِھ  اَسہِ  واضح  آیات  نٲزل  کٔرِمٕتۍ،  تہٕ  کٲفرن  خٲطرٕ  چُھ  ذِلتس  منٛز  تراوَن  وول  عذاب۔"
  },
  {
    "verse_id": 6,
    "translation": "ییٚمہِ  دۅہ  اللہ  تعالیٰ  یِمن  سارِنٕے  لُکن  (نَوِ  سرٕ  زندٕہ  کٔرِتھ)  تُلہِ  پتہٕ  کرِ  تِمن  تِہِندیٚو  اعمالو  نِشہِ  باخبر،  اللہ  تعالیٰ  ہن  چھے٘  (تِہٕنز)  پۯتھ  عمل  گٕنزرٲوِتھ  تھٲومٕژ  حالانکہ  تِمن  چھے٘  سۅ  مٔشِتھ  (تہِ)  گٔمٕژ،  تہٕ  اللہ  تعالیٰ  چُھ  پۯتھ  چیزس  پیٚٹھ  زٲنِیاب  (تہٕ  باخبر)۔"
  },
  {
    "verse_id": 7,
    "translation": "(اے  انسانہٕ!)  کیا  ژے٘  چھے  نا  پے  زِ  اللہ  تعالیٰ  چُھ  تِمن  سارِنٕے  چیزن  زانان  یِم  آسمانن  منٛز  چِھ  تہٕ  یِم  زمینس  منٛز  چِھ،  کُنہِ  جایہِ  تہِ  چھَنہٕ  تریٚن  (نفرن)  ہٕنز  کنہٕ  شیٚچھ  سپدان  مگر  یہِ  زِ  سُہ  (اللہ  تعالیٰ)  چُھ  (پننہِ  احاطہٕ  کرن  والہِ  علمہٕ  تہٕ  آگہی  سان)  تِہُنٛد  ژوٗرِم  آسان  تہٕ  نَہ  چھے٘  کانٛہہ  پانژن  (نفرن)  ہٕنز  کنہٕ  شیٚچھ  سپدان  مگر  سُہ  چُھ  (پننہِ  احاطہِ  کرن  والہِ  علمہٕ  سان)  تِہُنٛد  شیٚیُم  آسان،  تہٕ  نَہ  یِمَو  کھوتہٕ  کمن  (لُکن)  ہٕنزتہٕ  نَہ  زیادن  ہٕنز  مگر  سُہ  چُھ  (ہمیشہ)  تِمن  سٍتۍ  آسان  ییٚتہِ  تہِ  تِم  آسان  چِھ،  پتہٕ  کرِ  سُہ  تِمن  قیامت  کہ  دۅہ  تِمَو  کامیٚو  نِشہِ  باخبر  یِمہٕ  تِم  کران  ٲسۍ  روٗدِمٕتۍ،  بے  شک  چُھ  اللہ  تعالیٰ  پۯتھ  چیزس  وارٕ  پٲٹھۍ  زانن  وول۔"
  },
  {
    "verse_id": 8,
    "translation": "کیا  تۅہیہِ  وُچھووکھ  نا  تِم  لُکھ  یِمن  کنہٕ  شیٚچھہِ  کرنہٕ  نِشہِ  ٹھاکھ  اوس  کرنہٕ  آمُت  پتہٕ  لٲج  تِمَو  سۅے  کٲم  کرٕنۍ  ییٚمہِ  نِشہِ  تِم  پتھ  ٲسۍ  رٹنہٕ  آمٕتۍ  تہٕ  تِم  چِھ  گناہ  تہٕ  سرکشی  تہٕ  رسول  (صلی  اللہ  علیہ  وسلم)  سٕنزِ  نافرمٲنی  متعلق  کنہٕ  شیٚچِھہِ  (سِرکتھہٕ)  کران  تہٕ  ییٚلہِ  تۅہیہِ  نِشہِ  چِھ  حٲضر  سپدان  تیٚلہِ  چِھو  تۅہیہِ  تِمَو  (بے  شوٗب)  کلماتو  سان  سلام  کران  یِمَو  سٍتۍ  اللہ  تعالیٰ  ہن  تۅہیہِ  چھَو  نہٕ  سلام  فرمٲومٕژ  تہٕ  پننیٚن  دِلن  منٛز  چِھ  ونان  زِ  (اگر  یہِ  رسول  پٔزِیور  چُھ  تیٚلہِ)  کیازِ  چُھنہٕ  اللہ  تعالیٰ  اَسہِ  تِمن (کتھن) پیٚٹھ  عذاب  دِوان  یِمہٕ  أسۍ  ونان  چِھ  تِمن  چُھ  جہنم  (یعنی  جہنمُک  عذابٕے)  سیٚٹھاہ،  تِم  گژھن  تٔتھۍ  منٛز  دٲخل،  تہٕ  سُہ  چُھ  سیٚٹھہٕے  بُرٕ  ٹھکانہٕ۔"
  },
  {
    "verse_id": 9,
    "translation": "اے  ایمان  والیٚو!  ییٚلہِ  تۆہۍ  پانہٕ  وٲنۍکنہٕ  شیٚچھ  کٔرِو  تیٚلہِ  مَہ  ٲسِوگناہ  تہٕ  ظلم  تہٕ  رسالت  مآب  (صلی  اللہ  علیہ  وسلم)  سٕنزِ  نافرمٲنی  ہٕنز  کنہٕ  شیٚچھ  کران  تہٕ  نیکی  تہٕ  پرہیزگٲری  ہٕنزکتھ  ٲسِو  اَکھ  أکۍ  سٕندِس  کنس  منٛز  ونان،  بیٚیہِ  روٗزِو  اللہ  تعالیٰ  ہس  کھوژان  یَس  کُن  تۆہۍ  سٲری  جمع  یِیِو  کرنہٕ۔"
  },
  {
    "verse_id": 10,
    "translation": "(غلط  تہٕ  پھاٹوَن  وادٕچ)  کنہٕ  شیٚچھ  چھے٘  صرف  شیطان  سٕندی  طرفہٕ  آسان  یُتھ  زن  سُہ  ایمان  والیٚن  پریشان  کرِ  حالانکہ  سُہ  (شیطان)  ہیٚکہِ  نہٕ  تِمن  (مومنن)  کانٛہہ  نقصان  واتنٲوِتھ  مگر  اللہ  تعالیٰ  سٕندِ  حکمہٕ،  تہٕ  اللہ  تعالیٰ  سٕے  پیٚٹھ  پَزِ  مومنن  بھروسہٕ  تھاوُن۔"
  },
  {
    "verse_id": 11,
    "translation": "اے  ایمان  والیو!  ییٚلہِ  تۅہیہِ  وَننہٕ  یِیہِ  زِ  (پننیٚن)  مجلسن  منٛزکٔرِو  کُشادگی  پٲدٕ  تیٚلہِ  ٲسِو  کُشادٕہ  سپدان  اللہ  تعالیٰ  کریٚو  تۅہیہِ  کُشادگی  عطا  تہٕ  ییٚلہِ  وَننہٕ  یِیہِ  تھۆد  ؤتھِو  تیٚلہِ  ٲسِو  تۆہۍ  تھۆد  وۅتھان،  اللہ  تعالیٰ  کرِ  تِمن  لُکن  ہٕندۍ  درجات  بلند  یِمَو  تۅہیہِ  منٛزٕ  ایمان  اۆن  تہٕ  یِمن  علم  آو  عطا  کرنہٕ،  تہٕ  اللہ  تعالیٰ  چُھ  تِمَو  کامیٚو  نِشہِ  وارٕ  پٲٹھۍ  باخبر  یِمہٕ  تۆہۍ  کران  چِھو۔"
  },
  {
    "verse_id": 12,
    "translation": "اے  ایمان  والیو!  ییٚلہِ  تۆہۍ  رسولس  (صلی  اللہ  علیہ  وسلم)  سٍتۍ  کانٛہہ  سِرٕ  کتھ  تنہٲیی  منٛز  کرٕنۍ  یژِھو  تیٚلہِ  ٲسِو  پنٕنۍ  سِرٕ  کتھ  وَننہٕ  برونٛہہ  کینہہ  صدقہٕ  خٲرات  کران،  یہِ  (عمل)  چھے٘  تُہٕندِ  خٲطرٕ  بہتر  تہٕ  حدٕ  کھوتہٕ  پاک،  پتہٕ  اگر  (خٲرات  کرنہٕ  خٲطرٕ)  کِہِنۍ  آسیٚو  نہٕ  تیٚلہِ  چُھ  بے  شک  اللہ  تعالیٰ  سیٚٹھاہ  مغفرت  کرن  وول  سیٚٹھاہ  رحم  کرن  وول۔"
  },
  {
    "verse_id": 13,
    "translation": "کیا  تۆہۍ  کھوٗژِوا  (بارگاہِ  رسالت  صلی  اللہ  علیہ  وسلمس  منٛز)  تنہٲیی  تہٕ  رازدٲری  سان  کتھ  کرنہٕ  برونٛہہ  صدقات  تہٕ  خٲرات  دِنس ؟  پتہٕ  ییٚلہِ  تۅہیہِ  (یِتھہٕ  پٲٹھۍ)  کۆرُو  نہٕ  تہٕ  اللہ  تعالیٰ  ہن  تُج  تۅہیہِ  نِشہِ  پٕۯژٕھہ  گٲر  (یعنی  یہِ  پابندی  تُجِن)  لہٰذا  تھٲوِو  (وۅنۍ)  نماز  قٲیم  تہٕ  زکوٰۃ  روٗزِو  دِوان  بییٚہ  روزو  اللہ  تعالیٰ  تہٕ  تمۍ  سٕندِس  رسول  (صلی  اللہ  علیہ  وسلم)  سٕنز  اطاعت  کران،  تہٕ  اللہ  تعالیٰ  چُھ  تُہٕنزو  تمام  کامیٚو  نِشہِ  وارٕ  پٲٹھۍ  باخبر۔"
  },
  {
    "verse_id": 14,
    "translation": "کیا  تۅہیہِ  وُچھووکھ  نا  تِم  لُکھ  یِم  تِتھِس  جماعتس  سٍتۍ  دوستی  چِھ  تھاوان  یِمن  پیٚٹھ  اللہ  تعالیٰ  ہن  غضب  کۆر،  نَہ  چِھ  تِم  تۅہیہِ  منٛزٕ  تہٕ  نَہ  چِھ  تِمَو  منٛزٕ  بیٚیہِ  چِھ  اَپٕزۍ  قسم  کھیٚوان  ییٚلہِ  زن  تِم  زانان  چِھ۔"
  },
  {
    "verse_id": 15,
    "translation": "اللہ  تعالیٰ  ہن  چُھ  تِہِندِ  خٲطرٕ  سخت  عذاب  تھوومُت  تیار  کٔرِتھ،  بے  شک  چھے٘  سۅ  بُرٕ  (کام)  یۅسہٕ  تِم  کران  چِھ۔"
  },
  {
    "verse_id": 16,
    "translation": "تِمَو  چِھ  پنٕنۍ  اَپٕزۍ  قسم  سِپر  بنٲوِمٕتۍ  لہٰذا  چِھ  تِم  (باقین)  خداے  سٕنزِ  وَتہِ  نِشہِ  پتھ  رَٹان،  لہٰذا  چُھ  تِہِندِ  خٲطرٕذِلّتہٕ  وول  عذاب۔"
  },
  {
    "verse_id": 17,
    "translation": "اللہ  تعالیٰ  ہس  (یعنی  اللہ  تعالیٰ  سٕندِ  عذاب)  نِشہِ  نَہ  ہیٚکن  تِمن  تِہِندۍ  مال  بچٲوِتھ  تہٕ  نَہ  (ہیٚکن)  تِہِندۍاَولادٕے  (تِمن  بچٲوِتھ)،  یِمَے  لُکھ  چِھ  جہنمی،  یِم  چِھ  تَتھ  منٛز  ہمیشہ  روزن  وٲلۍ۔"
  },
  {
    "verse_id": 18,
    "translation": "ییٚمہِ  دۅہ  اللہ  تعالیٰ  تِمن  سارِنٕے  (نَوِ  سرٕ  زندٕہ  کٔرِتھ)  تُلہِ  پتہٕ  کھیٚن  تِم  تٔمۍ  سٕندِس  دربارس  منٛز  (تہِ)  قسم  یِتھہٕ  پٲٹھۍ  تۅہیہِ  برونٛہہ  کنہِ  قسم  چِھ  کھیٚوان  تہٕ  تِم  چِھ  گمان  کران  زِ  تِم  چِھ  کُنہِ  (جان)  چیزس  (یعنی  طریقس)  پیٚٹھ۔  باخبر  روٗزِو  یِم  لُکھ  چِھ  اَپزِیٲرۍ۔"
  },
  {
    "verse_id": 19,
    "translation": "تِمن  پیٚٹھ  چُھ  شیطانن  کۆرمُت  غلبہٕ  حٲصل  لہٰذا  چھے٘  تٔمۍ  تِمن  اللہ  تعالیٰ  سٕنز  ذکر  مٔشرٲومٕژ،  یِمَے  لُکھ  چِھ  شیطان  سُنٛد  لشکر۔  زٲنِو  زِ  بے  شک  چِھ  شیطان  سٕندِ  دَرِکی  لُکھ  خسارٕہ  تُلن  وٲلۍ۔"
  },
  {
    "verse_id": 20,
    "translation": "بے  شک  یِمن  لُکن  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  سٍتۍ  عداوت  چُھ  تِمَے  چِھ  ذلیل  ترین  لُکو  منٛزٕ۔"
  },
  {
    "verse_id": 21,
    "translation": "اللہ  تعالیٰ  ہن  چُھ  لیۆکھمُت  زِ  یقینا  روزَو  بہٕ  تہٕ  میٲنۍ  رسول  ضرور  غٲلب  سپدِتھ،  بے  شک  چُھ  اللہ  تعالیٰ  سیٚٹھاہ  قُوت  وول  سیٚٹھاہ  غلبہٕ  وول۔"
  },
  {
    "verse_id": 22,
    "translation": "تۆہۍ  وُچھوٗکھ  نہٕ  تِم  لُکھ  یِمن  اللہ  تعالیٰ  ہس  تہٕ  ٲخرت  کِس  دۅہس  پیٚٹھ  ایمان  چُھ  زانٛہہ  تس  شخصس  سٍتۍدوستی  کران  یَس  اللہ  تعالیٰ  ہس  تہٕ  تٔمۍ  سٕندِس  رسولس  (صلی  اللہ  علیہ  وسلم)  سٍتۍ  دشمنی  چھے٘  خواہ  تِم  تِہِندۍ  مٲلۍ  (تہٕ  بُڈِ  بب)  آسن  یا  نیٚچِوۍ  (تہٕ  زُرۍ)  آسن  یا  تِہِندۍ  بٲے  آسن  یا  تِہِندۍ  قریبی  رشتہٕ  دارآسن۔  یِمَے  چِھ  تِم  لُکھ  یہِندیٚن  دِلن  منٛز  تٔمۍ  (اللہ  تعالیٰ  ہن)  ایمان  چُھ  ثبت  کۆرمُت  تہٕ  تِمن  چھَن  پننہِ  روح  (یعنی  خاص  فیض)  سٍتۍدلس  مضبوطی  عطا  کٔر  مٕژ۔  تہٕ  تِمن  کرِ  (تِتھیٚن)  جنتن  منٛز  دٲخل  یِمن  بٔنۍ  کِنۍ  کۅلہٕ  چھے٘  پکان،  تِم  چِھ  تِمن  منٛز  ہمیشہ  روزن  وٲلۍ،  اللہ  تعالیٰ  چُھ  تِمن  رٲضۍ  گۆمُت  تہٕ  تِم  چِھ  اللہ  تعالیٰ  ہس  رٲضۍ  گٔمٕتۍ،  یٔہے  چھے٘  اللہ  (والیٚن)  ہٕنز  جماعت،  یاد  تھٲوِو!  بے  شک  چھے٘  اللہ  (والیٚن)  ہٕنزٕے  جماعت  مُرادلبن  واجِنۍ۔"
  }
]