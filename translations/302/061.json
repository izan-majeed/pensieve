[
  {
    "verse_id": 1,
    "translation": "یِکینٛژھاہ  آسمانن  منٛز  چُھ  تہٕ  یِکینٛژھاہ  زمینس  منٛز  چُھ  (سٲری)  چِھ  اللہ  تعالیٰ  سٕنز  تسبیح  کران،  تہٕ  سُہ  چُھ  سیٚٹھاہ  عزت  تہٕ  غلبہٕ  وول  سیٚٹھاہ  حکمت  وول۔"
  },
  {
    "verse_id": 2,
    "translation": "اے  ایمان  والیو!  تۆہۍ  کیازِ  چِھو  تِمہٕ  کتھہٕ  ونان  یِمہٕ  تۆہۍ  کران  چِھو  نہٕ۔"
  },
  {
    "verse_id": 3,
    "translation": "اللہ  تعالیٰ  ہس  نزدیک  چھے٘  سیٚٹھاہ  سخت  ناپسندکرنہٕ  آمٕژکتھ  یہِ  زِ  تۆہۍ  ؤنِو  سۅ  کتھ  یۅسہٕ  پانہٕ  چِھو  نہٕ  کران۔"
  },
  {
    "verse_id": 4,
    "translation": "بے  شک  چُھ  اللہ  تعالیٰ  تِمن  لُکن  پسند  کران  یِم  (ظلم  ختم  کرنہٕ  تہٕ  حق  کہ  مددٕ  خٲطرٕ)  تٔمۍ  سٕنزِ  وَتہِ  منٛز  (تِتھہٕ  پٲٹھۍ)  صفہٕ  گٔنڈِتھ  لڑان  چِھ  زنتہٕ  تِم  سُہ  دیوار  چِھ  یَتھ  ناگ  آسہِ  کٲرِتھ  تۯاونہٕ  آمُت۔"
  },
  {
    "verse_id": 5,
    "translation": "تہٕ  (اے  ٹاٹھہِ  سُہ  وقت  کٔرِو  یاد!)  ییٚلہِ  موسیٰ  ہن  (علیہ  السلام)  پننِس  قومس  وۆن،  اے  میانہِ  قومہٕ!  تۆہۍ  کیازِ  چِھو  مے٘  تکلیف  دِوان  ییٚلہِ  زن  تۆہۍزانان  چِھو  زِ  بہٕ  چُھس  اللہ  تعالیٰ  سٕندِ  طرفہٕ  تۅہیہِ  کُن  سوزنہٕ  آمُت  (رسول)۔  پتہٕ  ییٚلہِ  تِمَو  ہجر  تھوو  جٲری  پتہٕ  کٔرۍاللہ  تعالیٰ  ہن  تِہِندۍ  دِل  ۂلۍ،  تہٕ  اللہ  تعالیٰ  چُھنہٕ  نافرمان  لُکن  ہدایت  دِوان۔"
  },
  {
    "verse_id": 6,
    "translation": "تہٕ  (سُہ  وقت  تہِ  کٔرِو  یاد)  ییٚلہِ  عیسیٰ  بن  مریمن  (علیہ  السلام)  وۆن،  اے  بنی  اسرائیل!  بے  شک  چُھس  بہٕ  تۅہیہِ  کُن  اللہ  تعالیٰ  سُنٛد  سوزنہٕ  آمُت  (رسول)،  پانس  بروٗٹھِمہِ  کتابِہ  توراتُک  تصدیق  کرن  وول  چُھس  تہٕ  تس  رسول  (معظم  صلی  اللہ  علیہ  وسلم)  سٕنز  (یِنٕچ)  خۅش  خبر  بوزناون  وول  چُھس  یِم  مے٘  پتہٕ  تشریف  چِھ  اَنن  وٲلۍ  یُہُنٛد  ناو  (آسمانن  منٛز  وُنۍکیٚنس)  احمد  (صلی  اللہ  علیہ  وسلم)  چُھ،  پتہٕ  ییٚلہِ  تِمَو  (رسولِ  آخرالزماں  صلی  اللہ  علیہ  وسلمو)  واضح  نِشٲنِیہِ  ہیٚتھ  تِمن  نِشہِ  تشریف  اۆن  پتہٕ  لوگ  تِمَو  وَنُن،  یہِ  چُھ  ٹاکارٕہ  جود۔"
  },
  {
    "verse_id": 7,
    "translation": "تہٕ  تس  شخصہٕ  سٕندِ  کھوتہٕ  کٔھسِتھ  ظٲلم  کُس  ہیٚکہِ  ٲسِتھ  یُس  اللہ  تعالیٰ  ہس  پیٚٹھ  اَپُز  بہتان  کھالہِ  ییٚلہِ  زن  تس  اِسلامس  کُن  ناد  آسہِ  یِوان  دِنہٕ،  تہٕ  اللہ  تعالیٰ  چُھنہٕ  ظٲلم  لُکن  ہدایت  دِوان۔"
  },
  {
    "verse_id": 8,
    "translation": "یِم  (حقس  انکار  کرن  وٲلۍ)  چِھ  یژھان  زِ  تِم  کرہن  اللہ  تعالیٰ  سٕندِس  نوٗرس  پننہِ  ٲسہٕ  (کیٚو  پھۅکو)  سٍتۍ  ژھیٚتہٕ،  ییٚلہِ  زن  اللہ  تعالیٰ  پننِس  نوٗرس  پوٗرٕ  کرن  وول  چُھ  اگر  چہ  کٲفرن  کوتاہ  تہِ  ناپسند  گٔژھۍتن۔"
  },
  {
    "verse_id": 9,
    "translation": "سُے  چُھ  ییٚمۍ  پَنُن  رسول  (صلی  اللہ  علیہ  وسلم)  ہدایت  تہٕ  دینِ  حق  دِتھ  سوٗز  تاکہ  اَتھ  کرِ  تمام  دیٖنن  پیٚٹھ  غٲلب  تہٕ  سربلند  خواہ  مشرکن  گٔژھۍتن  کوتاہ  تہِ  ناپسند۔"
  },
  {
    "verse_id": 10,
    "translation": "اے  ایمان  والیو!  کیا  بہٕ  وَنہۆوا  تۅہیہِ  اَکھ  تِیُتھ  تجارت  یُس  تۅہیہِ  دگ  تُلوٕنہِ  عذاب  نِشہِ  بچاویٚو  ؟"
  },
  {
    "verse_id": 11,
    "translation": "(سُہ  چُھ  یہِ  زِ)  تۆہۍ  تھٲوِو  اللہ  تعالیٰ  ہس  پیٚٹھ  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  (مکمل)  ایمان  تہٕ  اللہ  تعالیٰ  سٕنزِ  وَتہِ  منٛز  کٔرِو  پننہِ  مال  تہٕ  جان  سٍتۍ  جہاد،  یی  چُھ  تُہٕندِس  حقس  منٛز  بہتر  اگر  تۆہۍ  زانان  چِھو۔"
  },
  {
    "verse_id": 12,
    "translation": "سُہ  کرِ  تُہٕندیٚن  گناہن  مغفرت  تہٕ  تۅہیہِ  کریو  جنتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان  تہٕ  سیٚٹھاہ  بہترین  روزن  جاین  منٛز  (ٹٔھہراویٚو)  یِم  جناتِ  عدن  (یعنی  ہمیشہ  روزنہٕ  کیٚن  جنتن)  منٛز  چِھ،  یٔہے  چھے٘  زبردست  کامیٲبی۔"
  },
  {
    "verse_id": 13,
    "translation": "تہٕ  (اَمہِ  اُخروی  نعمتہٕ  علاوٕہ  کرِ)  بیاکھ  اَکھ  (دنیٲوی  نعمت  تہِ  عطا)۔  یَس  تۆہۍسیٚٹھاہ  یژھان  چِھوٗ  (سۅ)  چِھ  اللہ  تعالیٰ  سٕندِ  طرفہٕ  مدد  تہٕ  جلد  حٲصل  سپدن  واجِنۍ  فتح،  تہٕ  (اے  نبیِ  مکرّم!)  تۆہۍ  بوزنٲوِیوٗکھ  مومن  خۅش  خبر  (یہِ  دۯایہِ  فتحِ  مکّہ،فارس  تہٕ  روم  کیٚن  فتوحاتن  منٛز  نٔنۍ)۔"
  },
  {
    "verse_id": 14,
    "translation": "اے  ایمان  والیو!  تو٘ہۍ  بٔنِو  اللہ  تعالیٰ  سٕندۍ  مددگار  یِتھہٕ  پٲٹھۍ  زن  عیسیٰ  ابن  مریمن  (علیہما  السلام  پننی٘ن)  حوارین  وو٘نمُت  اوس،  اللہ  تعالیٰ  ہس  (یعنی  اللہ  تعالیٰ  سٕنزِوَتہِ)  کُن  کم  چِھ  میٲنۍ  مددگار،حواری٘و  وو٘ن،أسۍ  چِھ  اللہ  تعالیٰ  سٕندۍ  مددگار۔  پتہٕ  او٘ن  بنی  اسرائیلٕکۍ  أکۍ  دٔرۍ  ایمان  تہٕ  بیاکھ  دو٘ر  سپُد  کٲفر،  لہٰذا  کو٘ر  اَسہِ  تِمن  لُکن  یِمَو  ایمان  اوس  او٘نمُت  تِہِندی٘ن  دشمنن  پی٘ٹھ  مدد،  پتہٕ  سپٕدۍ  تِم  غٲلب۔"
  }
]