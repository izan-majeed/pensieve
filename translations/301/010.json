[
  {
    "verse_id": 1,
    "translation": "امیُک  مطلب  زانہِ  اللہ  تعالیٰ،  یِم  آیات  برونٹھ  کُن  بیان  یِن  کرنہٕ  یِم  چھِ  آیات  پُر  حِکمت  تہٕ  مضبوط  کتابِ  ہٕندۍ  یعنی  قرآنِ  مجیدٕکۍ  یِم  آیات  پٔزۍ  آسنہٕ  مۅکھہٕ  قٲبلِ  قبولت  چھِ۔  یِمن  پٮ۪ٹھ  یِم  آیات  نٲزِل  سپدان  چھِ،  کٲفر  چھِ  تِہٕندِس  نبوتس  انکار  کران۔  تِمنٕے  چُھ  اللہ  تعالیٰ  جواب  فرماوان۔"
  },
  {
    "verse_id": 2,
    "translation": "کیاہ  یِمن  مکہٕ  کین  لوٗکن  چھا  عجٲیِب  بوزنہٕ  یِوان  یہِ  کتھ  کہ  اسہِ  سوٗزوحی  تِموٕے  اندر  أکِس  شخصس  پٮ۪ٹھ  یُس  تِمنٕے  ہیو  بشر  تہٕ  انسان  چُھ،  سۅ  وحی  چھےٚ  یی  کہ  بیم  کٔرِو  تِمن  لوٗکن  یِم  خداے  سٕندین  حُکمن  خلاف  کران  چھِ۔  یِمو  ایمان  اوٚن  تِمن  فرمٲوِو  یہِ  خۅشخبر  کہِ  تِہٕندِ  خٲطرٕ  چھُ  تِہِندِس  خدایس  نِشہِ  تھوٚد  مرتبہٕ،  کٲفر  ییٚلہِ  حٲران  گٔے  یہِ  کلامِ  پاک  بوٗزِتھ۔  دپنہِ  لٔگۍ  پٔزۍ  پٲٹھۍ  چُھ  یہِ  شخص  نعوذ  باللہ  ساحر  تہٕ  جادوگر۔"
  },
  {
    "verse_id": 3,
    "translation": "پٔزۍ  پٲٹھۍ  چُھ  تُہُند  پروردِگار  اللہ  تعالیٰ  ییٚمۍ  پٲدٕ  کٔرۍ  آسمان  تہٕ  زمین  شیٚن  دۅہن  برابر  مُدتس  منٛز۔  بس  چُھ  سُہ  اعلیٰ  درجُک  قادِر،  توپتہٕ  سپدسُہ  مستوی  عرشس  پٮ۪ٹھ  تِتھہٕ  پٲٹھۍ  یِتھہٕ  پٲٹھۍ  تِہٕندِس  شانس  شوٗبہِ۔  چنانچہِ  فرماوان  چُھ،  سُوے  چُھ  پرتھ  کُنہِ  کامہِ  ہُند  مُنٲسِب  تدبیر  کران  بس  چُھ  سُہ  حکیٖم،  تس  برونٹھ  کنہِ  ہیٚکہ  نہٕ  کانہہ  اکھ  شفاعت  کٔرِتھ  تِہٕندِ  اجازت  ورٲے۔  پس  چُھ  سُہ  عظیم  تہِ۔  یۅہے  معبودِ  برحق  چُھ  تُہُند  پروردِگار،  حقیقی  ربّ۔  پس  کٔرِو  تِہٕنزٕے  پرستش۔  شرکہِ  نِشہِ  روزِو  پتھ،  کیاہ  یِمہٕ  دلیلہٕ  بوٗزِتھ  تہِ  چُھو  نا  تۅہیہِ  فکرِ  تران  کینہہ  یمہِ  سٍتۍ  توٚہۍ  نصیحت  رٔٹِو۔"
  },
  {
    "verse_id": 4,
    "translation": "تس  کُن  چُھو  تۅہیہِ  سارنٕے  واتُن۔  یہِ  چُھ  اللہ  تعالیٰ  سُند  پوٚز  وعدٕہ،  پٔزۍ  پٲٹھۍ  سُے  چُھ  گۅڈٕ  پٲدٕ  کران  مخلوقن۔  توپتہٕ  کرِ  بیٚیہِ  دُبارٕہ  تِمن  پٲدٕ  قیامتٕکۍ  دۅہ،  یُتھ  بدلہٕ  دِیہِ  سُہ  تِمن  لوٗکن  پوٗرٕ  پوٗرٕ،  یِمو  ایمان  اوٚن  بیٚیہِ  کریٚکھ  رٕژٕ  عملہٕ،  عدل  وانصافہٕ  موجوب۔  تتھ  منٛز  کرِ  نہٕ  کُنہِ  قسمہٕ  کمی  بلکہ  کرِ  زیادے  عطا،  بیٚیہِ  یِمو  لوٗکو  کُفر  کوٚر،  تِہںدِ  چیٚنہٕ  خٲطرٕ  چھےٚ  ٲخرتس  منٛز  جہنمٕچ  رسٕر  بیٚیہِ  تمہِ  علاوٕہ  عذاب  کڈُر،  تِکیازِ  تِم  کیاہ  ٲسۍ  کفُر  کران۔"
  },
  {
    "verse_id": 5,
    "translation": "سُہ  قادر  متعلق  گو  سُے  ییٚمۍ  آفتاب  کوٚر  نپہٕ  نپہٕ  کروُن۔  زوٖن  کٔرٕن  پرزلہٕ  وٕنۍ،  مقرر  کٔرِن  یِمو  أندرٕ  پرتھ  أکۍ  سٕندِ  سیرٕ  خٲطرٕ  بُرج  تہٕ  منزل۔  آفتاب  سٍتۍ  چُھ  یِوان  دۅہ  پرزٕناونہٕ  تہٕ  زوٗنہِ  سٍتۍ  چُھ  یِوان  ریٚتھ  تہٕ  ؤرِی  پرزٕ  ناونہٕ،  یُتھ  توٚہۍ  زٲنِو  ؤرِین  ہٕنٛز  گرنٛد  تہٕ  ریٚتن  تہٕ  دۅہن  ہُند  حِساب،  اللہ  تعالیٰ  ہن  کٔرۍ  نا  یِم  چیز  پٲدٕ  مگر  پٔزۍ  پٲٹھۍ  بجیٚن  حِکمژن  پٮ۪ٹھ  مُشتمِل،  ویٚژھناوان  چُھ  اللہ  تعالیٰ  پننہِ  قدرتچہِ  دلیلہٕ  زانن  والین  ہٕندِ  خٲطرٕ۔"
  },
  {
    "verse_id": 6,
    "translation": "پٔزۍ  پٲٹھۍ  رات  کِس  تہٕ  دۅہہٕ  کِس  اختلافس  اکھ  أکِس  پتہٕ  یِنس  اندر،  بیٚیہِ  یِم  چیز  اللہ  تعالیٰ  ہن  آسمان  وزمینس  اندر  پٲدٕ  کٔرۍ،  تِمن  اندر  چھِ  بٔڈۍ  بٔڈۍ  نِشانہٕ  تہٕ  دلیلہٕ  خداے  سٕندِس  آسنس  پٮ۪ٹھ  تِمن  لوٗکن  ہٕندِ  خٲطرٕ  یِم  خدایس  کھوژٕ  وٕنۍ  چھِ۔"
  },
  {
    "verse_id": 7,
    "translation": "پٔزۍ  پٲٹھۍ  یِم  لوٗکھ  امید  چھِنہٕ  تھاوان  سانہِ  مُلاقاتٕچ  تتھ  چھِ  انکار  کران،  بیٚیہِ  یِم  رٲضۍ  سپٕدۍ  دنیاچہِ  زِںدگٲنی  پٮ۪ٹھٕے،  ٲخرتُک  طلب  چُھنہٕ  تِمن  کِہِنۍ،  بیٚیہِ  یِم  تٔتھۍ  دنیاہس  پٮ۪ٹھ  مُطمعین  سپٕدۍ۔  دِل  لٔگِتھ  چھِ  تورکُن  متوجہ،  بیٚیہِ  یِم  سانیو  آیاتو  نِشہِ  چھِ  بے  خبرٕے،  یِمن  منٛز  مرنہٕ  پتہٕ  بیٚیہِ  زِندٕہ  گژھنٕچ  فکِر  چھَنہٕ۔"
  },
  {
    "verse_id": 8,
    "translation": "تِمنٕے  لوٗکن  ہٕنٛز  جاے  چھےٚ  نارِ  جہنم،  تِمن  یچھ  کامین  ہُند  سزا  یِم  تِم  کران  ٲسۍ۔"
  },
  {
    "verse_id": 9,
    "translation": "پٔزۍ  پٲٹھۍ  یِمو  لوٗکو  ایمان  اوٚن  بیٚیہِ  کریٚکھ  رٕژٕ  عملہٕ  تِمن  ہاوِ  وَتھ  پنُن  پروردِگار  تِہٕندِ  ایمان  کہ  برکتہٕ  جنتس  کُن،  درخواست  تِہُند  آسہِ  جنتس  اندر۔  یعنی  کانہہ  چیزہے  طلب  کرُن  آسیٚکھ  تمہِ  ساعتہٕ  پرن  سُبحانک  اللہم،  یکدم  آسہِ  سُہ  چیز  پیش  سپدان۔"
  },
  {
    "verse_id": 10,
    "translation": "مُنزہ  تہٕ  پاک  چھُکھ  ژٕ  یااللہ،  تُہُند  تعظیم  و  تکریم  آسہِ  جنتس  اندر  سلام،  ملٲیک  آسن  تِمن  نِشہِ  یِوان۔  تِم  آسن  تِمن  سلام  کران۔  جنتی  آسن  اکھ  أکِس  سٍتۍ  مُلاقات  کران  تِم  تہِ  آسن  تمہِ  ساعتہٕ  سلام  کران،  ٲخری  دعا  آسہِ  تِہُند،  سٲری  تعریف  چھِ  سزاوار  معبودِ  برحقس  یُس  عالمینن  ہُند  ربّ  چُھ۔"
  },
  {
    "verse_id": 11,
    "translation": "ہرگاہ  اللہ  تعالیٰ  لوٗکن  پٮ۪ٹھ  تِہٕندِ  بجلدی  شر  ژھانڈنس  موٲفِق  بجلدی  عذاب  واقع  کرِ  ہا  یِتھہٕ  پٲٹھۍ  تِم  خٲر  ژھانڈنس  اندر  بےٚ  تٲبی  کران  چھِ  تہٕ  اللہ  تعالیٰ  چُھ  خٲر  تِمن  جلد  واتناوان۔  ہرگاہ  یِتھے  پٲٹھۍ  شر  تہِ  جلدی  واتناوِ  ہیکھ  تیٚلہِ  آسِہا  تِہٕندِ  عذابُک  وعدٕہ  ڈیٹھ  کنہِ  پوٗرٕہ  سپُدمُت،  پس  چھِکھ  أسۍ  تِم  لوٗکھ  یِمن  نہٕ  اسہِ  نِشہِ  واتنٕچ  تہٕ  اسہِ  سٍتۍ  مُلاقات  کرنٕچ  امید  چھےٚ  یَلہٕ  تراوان  یُتھ  تِم  سرکشی  اندر  اورٕ  یور  پھیرن  بالآخر  کروکھ  أسۍ  تِم  عذابس  گرفتار۔"
  },
  {
    "verse_id": 12,
    "translation": "بیٚیہِ  ییٚلہِ  کٲنسہِ  انسانس  کانہہ  سختیاہ  واتان  چھےٚ  أتِی  چُھ  ہیٚوان  اسہِ  سُہ  منگُن  پرتھ  حالس  اندر۔  شۅنگِتھ  تہِ،  بِہِتھ  تہِ،  وۅتھہٕ  وُن  تہِ۔  تمہِ  ساعتہٕ  چُھس  نہٕ  معبودانِ  بٲطِلو  أندرٕ  کانہہ  تہِ  ژیٚتس  پیٚوان،  توپتہٕ  ییٚلہِ  أسۍ  سۅ  سختی  دوٗر  چھِس  کران  تِہٕندِ  منگنہٕ  تہٕ  التجا  کرنہٕ  پتہٕ۔  توپتہٕ  چُھ  سُہ  واتان  پننِس  اصلی  حالس  کُن۔  بیٚیہِ  چُھ  شرکٕچہِ  کامہِ  تہٕ  کتھہٕ  کران۔  پکان  چُھ  اسہِ  سٍتۍ  تمہِ  طریقہٕ  زن  نہٕ  اسہِ  کُن  کُنہِ  سختی  وِزحاجتھٕے  پیٚومُت  چُھ  تس۔  اسہِ  سٍتۍ  چُھ  بےتعلقی  ظٲہر  کران۔  یِتھے  پٲٹھۍ  چُھ  سُہ  زینت  دِنہِ  آمُت  حدٕ  نِشہِ  تجاوُز  کروٕنین  ہٕنٛزن  تِمن  یچھ  عملن  یِم  تِم  کران  ٲسۍ۔"
  },
  {
    "verse_id": 13,
    "translation": "بتحقیق  گاجہِ  تہٕ  ہلاک  کٔرِاسہِ  مختلف  عذابو  سٍتۍ  وارِیاہ  جمٲژ  تۅہیہِ  برونٹھ  ییٚلہِ  تِمو  ظلم  کوٚر  یعنی  کُفر  و  شرک  کوٚرُکھ۔  تِمن  نِشہِ  تہِ  ٲسۍ  وٲتمٕتۍ  پیغمبر  نَنہِ  دلیلہٕ  ہیٚتھ،  ٲسۍ  نہٕ  تِم  تمہِ  قسمٕکۍ  کہ  پژھ  کرہن  تہٕ  ایمان  اَنہن،  یِتھے  پٲٹھۍ  کیاہ  چھِ  أسۍ  جُرم  کروٕنین  سزا  دِوان۔"
  },
  {
    "verse_id": 14,
    "translation": "توپتہٕ  کرو  أسۍ  توٚہۍ  دنیاہس  اندر  تِہٕنٛزِ  جایہِ  آباد۔  یُتھ  أسۍ  وُچھو  توٚہۍ  کِتھہٕ  پٲٹھۍ  کٔرِو  کٲم  ﴿لہٰذا  ہرگاہ  تۅہیہِ  تہِ  تِی  کوٚرُو  یہِ  بروںٹھمیو  کوٚر  تیٚلہِ  بنہِ  تۅہیہِ  تہِ  تی  یہِ  تِمن  بنیوو۔"
  },
  {
    "verse_id": 15,
    "translation": "بیٚیہِ  ییٚلہِ  پرنہٕ  چھِ  یِوان  تِمن  پٮ۪ٹھ  واضح  تہٕ  روشن  آیات،  ونان  چھِ  تِم  لوٗکھ  یِمن  نہٕ  اُمیدٕے  چھےٚ  اسہِ  سٍتۍ  مُلاقات  کرنٕچ۔  اے  پیغٕمبر  ییٚمہِ  قرآنِ  مجید  بدل  أنِو  بیاکھ  قرآن  یتھ  مںٛز  نہٕ  تمہِ  قسمٕکۍ  مضمون  آسن  یِم  سٲنِس  مسلکس  خلاف  آسن،  یا  کٔرِو  اتھ  اندر  کُنہِ  قسمہٕ  ترمیم۔  تِم  آیات  کٔڈِو  امہِ  منٛزٕ  یِم  اسہِ  خلاف  چھِ،  توٚہۍ  فرمٲوِیوکھ،  مےٚ  چُھنہٕ  اختیارٕے  بہٕ  کیاہ  بدلاوٕ  اتھ  کینہہ  پننہِ  طرفہٕ  کیازِ  یہِ  چھا  مےٚ  پنُن  کلام،  بہٕ  چُھس  نہٕ  پکان  مگر  تمِی  حُکمہٕ  موجوب  یُس  مےٚ  کُن  سوزنہٕ  یِوان  چُھ،  پٔزۍ  پٲٹھۍ  بہٕ  چُھس  کھۅژان  ہرگاہ  بہٕ  نافرمٲنی  کرٕ  پننِس  مٲلکہٕ  سٕنٛز  بڈِ  دۅہ  کِس  عذابس  سُہ  گو  روزِ  قیامت۔"
  },
  {
    "verse_id": 16,
    "translation": "توٚہۍ  فرمٲوِیوکھ  حض،  ہرگاہ  اللہ  تعالیٰ  یژِھہ  ہا  بٕہ  پرٕ  ہانہٕ  تۅہیہِ  پٮ۪ٹھ  قرآنِ  مجید۔  بہٕ  کرٕ  ہانہٕ  تۅہیہِ  أمِچ  خبر،  بہٕ  رودُس  تۅہیہِ  منٛز  عُمرِ  ہٕندِس  أکِس  بٔڈِس  حصس،  ژتجِہن  ﴿40﴾  ؤرِین  امہِ  برونٹھ  ﴿ہرگاہ  مےٚ  پننہِ  طرفہِ  کینہہ  پیش  کرُن  آسِہا  تٚیٚلہِ  کرٕ  ہا  بہٕ  تتھ  وقتس  اندر  تہِ  پیش۔  مگر  تۅہیہِ  چُھ  معلوم  میون  سورُے  حال  لۅکچار  پٮ۪ٹھہٕ﴾،  کونہٕ  چھِو  توٚہۍ  عقل  کران۔"
  },
  {
    "verse_id": 17,
    "translation": "پس  کُس  اکھاہ  چُھ  یُتھ  ظٲلِم  تس  شخصہٕ  سٕندِ  کھوتہٕ  یُس  اپُز  نوراوِ  معبودِ  برحقس  پٮ۪ٹھ  یا  زانہِ  اَپُزۍ  تِہٕندۍ  آیات،  پٔزۍ  پٲٹھۍ  کامیاب  گژھن  نہٕ  نافرمان۔  خدایس  شریک  ٹھہراوٕوُنۍ۔"
  },
  {
    "verse_id": 18,
    "translation": "بیٚیہِ  چھِ  یِم  پرستش  کران  معبودِ  برحقس  ورٲے  تِمن  چیزن  ہٕنٛز  یِم  نہٕ  تِمن  کانہہ  ضرر  ہیٚکن  واتنٲوِتھ،  نہ  کانہہ  فٲیدٕہ،  بیٚیہِ  چھِ  ونان  تِم  مُشرک  یِم  چیز  کرن  اسہِ  سُفٲرِش  خدایس  نِشہِ  ﴿تمِی  چھِ  أسۍ  یِہٕنٛز  پرستش  کران﴾،  توٚہۍ  فرمٲوِیوکھ  کیاہ  توٚہۍ  چھِوٕہ  خدایس  ونان  تِمہٕ  خبرٕ  یِمہٕ  نہٕ  سُہ  زانہِ  نَہ  آسمانس  اندر  تہٕ  نَہ  زمینس  اندر ﴿یعنی  ییٚلہِ  تس  کانہہ  شریک  آسہِ  ہا  کُنہِ  چیزس  اندر  تیٚلہِ  ونہِ  ہا  سُہ  پانہٕ  تتھ  مُتعلق﴾  مُنزہ  تہٕ  پاک  چُھ  سُہ  تِمو  ساروٕے  چیزو  نِشہِ  یِم  چیز  لوٗکھ  تس  شریک  چھِ  ٹھہراوان۔  معلوم  سپُد  شِرک  چُھ  عقلاً  تہٕ  شرعاً  بٲطِل  آسنہٕ  کہ  علاوٕہ  مںٛزے  ٹھہراونہٕ  آمُت۔  چِنانچہِ  اللہ  تعالیٰ  چُھ  فرماوان۔"
  },
  {
    "verse_id": 19,
    "translation": "بیٚیہِ  ٲسۍ  نہٕ  لوٗکھ  ابتداہس  اندر  مگر  أکےٕ  اُمتاہ  موحدن  ہٕنٛز  کیازِ  حضرتِ  آدم  علیہ  السلام  تِم  ٲسۍ  موحد۔  تِمن  پتہٕ  تِہٕندۍ  اولاد  تِم  تہِ  ٲسۍ  موحد  أکۍسٕے  عقیدس  پٮ۪ٹھ۔  پس  کوٚر  تِمو  أندرٕ  بعضو  اختلاف۔  تِم  سپٕدۍ  مُشرِک،  ہرگاہ  نے  فٲصلہٕ  ازلی  آسِہا  برونٹھ  سپُدمُت  تُہٕندِس  پروردِگارٕہ  سٕندِ  طرفہٕ،  سُہ  گوٚودنیا  چُھ  دارُالعمل  ٲخرت  چُھ  دارُالجزا۔  نتہٕ  ییہِ  ہا  ضروٗر  یِمن  درمیان  فٲصلہٕ  کرنہٕ  تتھ  مسلس  منٛز  یتھ  منٛز  یِم  اختلاف  کران  چھِ  یعنی  تِم  مُشرِک  یِہَن  دنیاسٕے  اندر  عذابس  گرفتار  کرنہٕ۔"
  },
  {
    "verse_id": 20,
    "translation": "بیٚیہِ  چھِ  ونان  یِم  مکٕکۍ  مُشرِک  محض  عنادٕ  کِنۍ  باوجودِ  ظہور  معجزات  کثیراہ  کہ  أمِس  پیغمبرس  پٮ۪ٹھ  کونہٕ  سپُد  نٲزِل  برونٹھمین  ہٕںٛدۍ  پٲٹھۍ  فرمٲیشی  معجزاہ۔  چونکہ  معجزٕہ  أندرٕ  چُھ  مقصود  ثبوت  نبوت۔  یہِ  سپدِ  حٲصِل  پرتھ  معجزٕہ  سٍتۍ۔  لہٰذا  چَھنہٕ  ضروٗرت  فرمٲیشی  معجزن  ہٕندِ  واقع  سپد  نٕچ۔  مگر  ممکن  چُھ  تِمو  معجزوأندرٕ  سپدَن  واقع  کینہہ  معجزہ  یا  سپدن  نہٕ۔  یہِ  چُھ  غٲیبی  اموروأندرٕ  اکھ  چیزاہ۔  بہٕ  علمِ  غٲب  زاننہٕ  کینہہ  تہِ،  پس  فرمٲوِیوکھ  توٚہۍ  کہ  غٲبٕچ  خبر  چھےٚ  مگر  خداے  سٕے  یٲژ۔  پس  پرٲرِو  بہٕ  تہِ  چُھس  توٚہی  سٍتۍ  پراوٕنیو  أندرٕ۔  اتھ  چُھنہٕ  منصبِ  رِسالتس  سٍتۍ  کانہہ  تعلق۔"
  },
  {
    "verse_id": 21,
    "translation": "ییٚلہِ  أسۍ  مزٕہ  چھِکھ  ژٕ  ہہٕ  ناوان  یِم  لوٗکھ  کُنہِ  نعمتُک۔  تمِہ  سختی  پتہٕ  یۅسہٕ  تِمن  وٲژمٕژ  آسان  چھےٚ،  تانۍ  چھِ  تِم  شرارت  ہیٚوان  کرُن  سانین  آیاتن  نسبت۔  یعنی  تِمو  آیاتو  نِشہِ  چھِ  اعراض  کران۔  تِمن  پٮ۪ٹھ  چھِ  اعتراض  کران،  تِمن  نسبت  چھِ  ٹھٹھہٕ  تہٕ  استہزا  کران،  توٚہۍ  فرمٲوِیوکھ  اللہ  تعالیٰ  چُھ  تِہٕندِ  کھوتہٕ  تیز  کارسٲزِی  اندر۔  امہِ  شرارتُک  سزا  دِیہِ  سُہ  تۅہیہِ  سٮ۪ٹھاہ  جلد،  پٔزۍ  پٲٹھۍ  سٲنۍ  سوٗزمٕتۍ  لیٚکھن  وٲلۍ  چھِ  لیٚکھان  سۅ  کار  سٲزی  تہٕ  شرارت  یۅسہٕ  توٚہۍ  کران  چھِو۔  پروردِگارس  معلوم  آسنٕکہ  علاوٕہ  چھےٚ  تُہٕنٛزٕ  شرارتٕچہِ  کامہِ  سٲنِس  دفترس  اندر  تہِ  محفوظ۔"
  },
  {
    "verse_id": 22,
    "translation": "سُہ  گوٚوسُے  پرودِگار  یُس  تۅہیہِ  سیر  کرناوان  چُھ  خۅشکی  پٮ۪ٹھ  تہِ  دریاون  منٛز  تہِ۔  یعنی  یِمو  آلاتو  تہٕ  سامانو  سٍتۍ  بری  وبحری  وتھ  طے  کران  چِھو،  سٲرِی  آلات  و  اسباب  چھِ  اللہ  تعالیٰ  نٕے  عطا  کٔرِمٕتۍ،  تا  اینکہ  توٚہۍ  کُنہِ  ساعتہٕ  دنیاہس  منٛز  چھِو  آسان  ناون  تہٕ  جہازن  منٛز  سوار۔  ناوٕ  تہٕ  جہازٕ  چھِ  مُوٲفِق  ہواہٕ  سٍتۍ  پکان،  سٲرِی  سوار  چھےٚآسان  خۅش  اَتِی  چُھ  ہنگہٕ  تہٕ  منٛگہٕ  نیران  مُخٲلِف  تیز  ہوا،  توپتہٕ  چھِ  یِوان  یِمن  ناون  ہٕندین  سوارن  دریاوُک  موج  پرتھ  طرفہٕ۔  زانان  چھ،  تِم  لوٗکھ  کہ  أسۍ  آے  ولنہٕ  مُصیبت  سٍتۍ،  تمہِ  ساعتہٕ  چھِ  ہیٚوان  تِم  منگہٕ  منگ  کرٕنۍ  خدایس  یہِ  زٲنِتھ  کہ  منگُن  شوبہِ  تٔسۍ  یوت۔  بعاجزی  چھِ  لگان  دپنہِ،  یا  اللہ  ہرگاہ  ژٕ  اسہِ  ییٚمہِ  بلایہِ  نِش  نجات  دِکھ،  ضروٗر  بنو  أسۍ  شُکر  گذار  تہٕ  حق  شناسو  أندرٕ  یعنی  موحدو  أندرٕ۔"
  },
  {
    "verse_id": 23,
    "translation": "ادٕ  ییٚلہِ  اللہ  تعالیٰ  یِمن  امہِ  بلایہِ  نِشہِ  نجات  چُھ  دِوان  اتِی  چھِ  تِم  زمینس  منٛز  بیٚیہِ  سرکشی  ہیٚوان  کرٕنۍ  ناحق  بیٚیہِ  چھِ  تِمے  شرک  و  مُصیبت  چہِ  کامہِ  ہیٚوان  کرنہِ،  اے  لوٗکو  وارٕ  بوٗزِو  کہ  تُہٕنٛزِ  سرکشی  تہٕ  نافر  مٲنی  ہُند  ضرر  چُھنہٕ  مگر  تۅہیہِ  پننین  پانن  پٮ۪ٹھ،  بس  دنیاچہِ  زندگی  ہُند  تمتاہ  چھُو  تُلان  کینژھن  دۅہن،  توپتہٕ  چُھو  اسہِ  کُن  تۅہیہِ  واتُن۔  پس  خبر  کرو  أسۍ  تۅہیہِ  تۅہیہِ  تِمن  سارنٕے  یچھ  عملن  ہٕنٛز  یِم  توٚہۍ  کران  ٲسِو۔"
  },
  {
    "verse_id": 24,
    "translation": "بس  دنیاچہِ  زندگی  ہٕنٛز  مِثال  چھَنَہ  تمہِ  آبٕچ  مِثال  یُس  أسۍ  تراوان  چھِ  آسمان  کہ  طرفہٕ،  مِلناونٕہ  چھِ  یوان  تتھ  سٍتۍ  تِم  چیز  یِم  زمین  مںٛزٕ  کھسان  چھِ  غلات  وغٲرٕ،  تِمو  چیزو  أندرٕ  یِم  انسان  کھیٚوان  چُھ  بیٚیہِ  یِم  چیز  چارپا  کھیٚوان  چھِ،  تا  اینکہ  ییٚلہِ  زمین  پوٗرٕرٹان  چُھ  پنٕنۍ  رونق،  بیٚیہِ  سپُد  زمین  سر  سبزی  سٍتۍ  مُزین،  خیال  کوٚر  زمیندارو  کہ  پٔزۍ  پٲٹھۍ  اسہِ  چُھ  وۅنۍ  یہِ  زراعت  امہِ  زمینُک  پٲداوار  پننِس  اتھس  منٛز،  اَتِی  چُھ  واتان  تتھ  سون  حُکم  رٲتھۍ  کیُت  یا  دۅہلہِ،  پس  چھِن  تراوان  أسۍ  سُہ  لوٗنِتھ،  زن  نہٕ  اوسمُتُے  اوس  کینہہ  یَوٕہ۔  یِتھے  پٲٹھۍ  عالِم  بالاکہ  طرفہٕ  روح  یِوان  بدن  اِنسانیتس  سٍتۍ  رٔلِتھ،  قوت  حٲصِل  کٔرِتھ،  پوٗرٕ  طاقتور  تہٕ  ہُنر  مند  اِنسان  بنان،  أمِس  اِنسان  سٕنٛدۍ  تعلق  دار  چھِ  امید  وار  روزان  أمِس  نِشہِ  فٲیدٕہ  تُلنس  پٮ۪ٹھ۔  اَتِی  چُھ  ناگہٲنی  موت  یِوان  تہٕ  سُہ  اِنسان  چُھ  ہنگہٕ  تہٕ  منگہٕ  مران۔  أمۍ  سٕنٛدین  متعلقن  ہٕںٛدۍ  سٲرِی  خیالات  چھِ  وُڈان۔  زن  نہٕ  یہِ  اِنسان  پٲدے  سپُدمُت  چُھ  آسان،  یِتھے  پٲٹھۍ  چھِ  أسۍ  پنٕنۍ  آیات  ویٚژھنٲوِتھ  بیان  کران  تِمن  لوٗکن  ہٕنٛدِ  خٲطرٕ  یِم  فِکر  کرن۔  پس  سپُد  ثٲبت  کہ  دنیاہ  چُھ  دارُالزوال۔"
  },
  {
    "verse_id": 25,
    "translation": "اللہ  تعالیٰ  چُھ  ناد  دِوان  لوٗکن  دارالسلامس  کُن۔  سلامتی  ہٕندِس  گرس  کُن  ﴿سُہ  گوٚو  جنت﴾،  بیٚیہِ  چُھ  وتھ  ہاوان  یِمن  یژھان  چُھ  راہِ  راستس  کُن۔"
  },
  {
    "verse_id": 26,
    "translation": "تِمن  لوٗکن  ہٕںٛدِ  خٲطرٕ  چھےٚ  رٕژ  مزوٗرۍ،  یعنی  جنت  یِم  رٕژ  عمل  کرن  بیٚیہِ  تمہِ  کھوتہٕ  زیادٕہ  ﴿رٕژ  مزوٗرۍ  گوٚو  جنت،  تمہِ  کھوتہٕ  زیادٕہ  گوٚو  دیدارِ  خدا﴾،  ولنہٕ  ییہِ  نہٕ  تِہٕندین  بُتھین  سیٲہی  بیٚیہِ  نہ  رُسوٲیی۔  یِمے  کیاہ  گٔے  جنتٕکۍ  لوٗکھ  تِمے  کیاہ  آسن  جنتن  منٛز  ہمیشہ۔"
  },
  {
    "verse_id": 27,
    "translation": "بیٚیہِ  یِمو  لوٗکو  یچھہِ  کامہِ  کرِ  یعنی  کُفر  تہٕ  شرک۔  یچھ  کامہِ  ہٕنٚز  مزوٗرۍ  تہِ  چھےٚ  تِژٕھے  تہٕ  تِژٕے ییٖژ  تہٕ  یِژھ  سۅ  بٔڈآسہِ،  تمہِ  علاوٕہ  ییہِ  تِہٕندین  بُتھین  خوٲری  تہٕ  رسوٲیی،  آسہِ  نہٕ  تِمن  خدایس  نِشہِ  کانہہ  بچاون  وولاہ،  زن  تِہٕندۍ  بُتھۍ  ٲسۍ  ولنہٕ  آمٕتۍ  تاریک  رٲژہٕںٛزو  چھلو  سٍتۍ،  یِمے  کیاہ  گٔے  نارٕکۍ  لوٗکھ۔  تِمنٕے  چُھ  روزُن  تتھ  نارس  منٛز  ہمیشہ۔"
  },
  {
    "verse_id": 28,
    "translation": "سُہ  دۅہ  تہِ  چُھ  قٲبلِ  ذکر  ییٚمہِ  دۅہہ  أسۍ  سٲرِی  مخلوقات  سوٚنٛبروکھ  میدانِ  محشرس  منٛز۔  قیامتٕکۍ  دۅہہ  اِکہٕ  وٹہٕ،  توپتہٕ  ونو  أسۍ  مُشرکن،  ٹھہرِو  توٚہۍ  بیٚیہِ  تُہٕندۍ  شریک۔  پننِی  جایہِ  روٗزِو،  توپتہٕ  تراوو  أسۍ  تِمن  منٛز  تفرقہٕ  تہٕ  دوٗریر۔  تِم  کرن  پانہٕ  وٲنۍ  اکھ  أکِس  سٍتۍ  مقابلہٕ،  ونن  تِہٕنٛدۍ  بٲطِل  معبود  توٚہۍ  ٲسِو  نہٕ  سٲنۍ  عبادت  کران۔"
  },
  {
    "verse_id": 29,
    "translation": "پس  چُھ  بس  اللہ  تعالیٰ  گواہ  آسنہٕ  کِنۍ  اسہِ  منٛز  تہٕ  تۅہیہِ  منٛز  یتھ  کتھہِ  پٮ۪ٹھ  کہ  أسۍ  ٲسۍ  تِہٕںٛزِ  عبادتہٕ  نِشہِ  بلکل  بے  خبر  کیازِ  أسۍ  ٲسۍ  بے  جان۔"
  },
  {
    "verse_id": 30,
    "translation": "امی  وقتہٕ  کرِ  امتحان  پرتھ  اکھاہ  تتھ  سٲرسٕے  یہِ  تٔمۍ  کوٚرمُت  آسہِ  برونٹھ،  واتناونہٕ  یِن  تِم  خداے  سٕندِس  عذابس  کُن  یُس  تُہُند  حقیقی  معبود  چُھ،  تِم  سٲرِی  بٲطِل  معبود  یِم  تِمو  ٹھہرٲومٕتۍ  ٲسۍ،  یِمن  ہٕںٛز  تِمن  پرستش  کران  ٲسۍ  گژھن  تِمن  نِشہِ  غٲب  تہٕ  ختم۔  تِمو  منٛزٕییہِ  نہٕ  تِمن  کانہہ  تہِ  بکار۔"
  },
  {
    "verse_id": 31,
    "translation": "پرژِھو  توٚہۍ  یا  رسول  اللہؐ  یِمن  مُشرکن  کہ  سُہ  کُس  چُھ  یُس  تۅہیہِ  رزق  عطا  کران  چُھو  آسمان  و  زمین  کہ  طرفہٕ  یعنی  آسمان  کہ  طرفہٕ  بٲرش  تراوان  زمین  منٛزٕ  غلہٕ  کھاران،  یُس  تُہُند  رزق  بنان  چُھ،  بیٚیہِ  ؤنِتو  کُس  چُھ  مٲلِک  تُہٕندِ  بوزنٕکہ  تہٕ  وُچھنٕکہ  قوتُک،  بیٚیہِ  کُس  چُھ  زِندس  کڈان  مۅردس  نِشہِ،  مۅردس  کڈان  زِندس  نِشہِ،  بیٚیہِ  کُس  چُھ  سارِنٕے  کامین  ہُند  تدبیر  کران،  یِمن  سارِنٕے  کتھن  ونن  تِم  جواب  کہ  یِم  سارے  کامہِ  کر  وُن  چُھ  اللہ  تعالیٰ،  توٚہۍ  فرمٲوِیوکھ  ادٕکونہٕ  چھِوتوٚہۍ  تس  شریک  اننہٕ  نِشہِ  پتھ  روزان۔"
  },
  {
    "verse_id": 32,
    "translation": "ییٚمۍ  سٕندۍ  یِم  اوصاف  وافعال  چھِ  پس  یۅہے  چُھ  معبودِ  برحق  تُہُند  حقیقی  پروردِگار،  پزِ  کتھہِ  پتہٕ  کیاہ  چُھ  باقٕی  روزان  گُمرٲہی  ورٲے،  پس  پوٚزترٲوِتھ  کیازِ  چھِو  توٚہۍ  اپزِس  کُن  گژھان۔"
  },
  {
    "verse_id": 33,
    "translation": "یِتھے  پٲٹھۍ  سپٕز  ثٲبِت  تُہٕندِس  پروردِگارٕہ  سٕںٛز  ازلی  کتھ  یِمن  نافرمانن  پٮ۪ٹھ  کہ  یِم  انن  نہٕ  زانہہ  تہِ  ایمان۔"
  },
  {
    "verse_id": 34,
    "translation": "یہِ  تہِ  پرژِھیوُکھ  یا  رسول  اللہؐ  اے  مُشرِکو  کیاہ  تُہٕندیو  یِمو  اپزیو  معبودو  أندرٕ  چھا  کانہہ  یُس  گۅڈٕ  مخلوقات  پٲدٕ  ہیٚکہ  کٔرِتھ  توپتہٕ  بیٚیہِ  دُبارٕہ  پٲدٕ  ہیٚکہ  کٔرِتھ۔  اتھ  پھورنہٕ  یِمن  جوابےٕ  کینہہ،  توٚہۍ  فرمٲوِیوٗکھ  اللہ  تعالیٰ  چُھ  گۅڈٕ  پٲدٕ  کران،  سُے  کرِ  بیٚیہِ  سارِنٕے  مخلوقاتن  پٲدٕ۔  یہِ  چھےٚ  تِہٕنزٕے  کٲم،  ادٕ  کوکُن  چھِو  پٔزۍ  معبود  ترٲوِتھ  اپزیٚن  معبودن  کُن  گژھان۔  "
  },
  {
    "verse_id": 35,
    "translation": "یِتہِ  پرژھتوکھ  زِ  اے  مُشرِکو  کیاہ  تُہٕندیو  اپزیو  معبودو  أندرٕ  چھا  کانہہ  یُس  پٔزِس  کُن  وتھ  ہٲوِتھ  ہیٚکہِ،  توٚہۍ  فرمٲوِیوکھ  کہ  اللہ  تعالیٰ  ہٕے  چُھ  پٔزِس  کُن  وتھ  ہاوان،  کیاہ  یُس  معبود  وتھ  ہاوِ  پٔزِس  کُن  سُہ  چھا  زیادٕہ  سزاوار  پیروی  کرنس  کِنہٕ  یُس  نہٕ  پانہٕ  بے  سٕندِ  وتھ  ہاونہٕ  ورٲے  وتھ  لبان  چھُ،  پس  کیاہ  گو  تۅہیہِ  یہِ  کیُتھ  لغو  فٲصلٕہ  چُھو  کران  توحید  ترٲوِتھ  چھِو  شرک  اختیار  کران  یُس  نہٕ  اتباعس  قٲبِل  ہیٚکہ  ٲسِتھ  سُہ  ہیٚکیاہ  عبادتس  قٲبِل  ٲسِتھ۔"
  },
  {
    "verse_id": 36,
    "translation": "بیٚیہِ  چھِنہٕ  یِمو  لوٗکو  أندرٕ  پیروی  کران  مگر  فٲسِد  خیالاتن  ہٕنٛز،  پٔزۍپٲٹھۍ  فٲسِد  خیال  چُھنہٕ  کانہہ  فٲیدٕہ  دِوان  پٔزِس  برونٹھ  کنہِ،  پٔزۍ  پٲٹھۍ  اللہ  تعالیٰ  چُھ  پوٗرٕ  زانان  یہِ  تِم  کران  چھِ۔  وقتس  پٮ۪ٹھ  رٹہِ  سُہ  تِمن  پانے۔"
  },
  {
    "verse_id": 37,
    "translation": "یہِ  قرآنِ  مجید  چُھنہٕ  تِژھ  کتاباہ  یۅسہٕ  ٹھہراونہٕ  آیہِ  پننہِ  طرفہٕ  خدایس  ورٲے،  بلکہ  چُھ  یہِ  نٲزِل  کرنہٕ  آمُت  تصدیق  کروُن  تِمن  کتابن  یِمہٕ  امہِ  برونٹھ  چھےٚ  نٲزِل  کرنہٕ  آمژٕ،  بیٚیہِ  چُھ  یہِ  تِمنٕے  کتابن  ہُند  تفصیل  تٕہ  توضیح  بیان  کران،  کانہہ  شک  چُھنہٕ  امہِ  کِس  کتابِ  آسمٲنی  آسنس  اندر  یۅہے  چُھ  نٲزِل  آمُت  کرنہٕ  عالمینن  ہٕندِس  پروردِگارٕہ  سٕندِ  طرفہٕ۔"
  },
  {
    "verse_id": 38,
    "translation": "بلکہ  باوجودآں  چھِ  یِم  لوٗکھ  ونان  یہِ  قرآن  مجید  چُھ  پننِی  طرفہٕ  ٹھہروومُت  حضرتِ  محمدن  ﴿نعُوذ  باللہ﴾،  توٚہۍ  فرمٲوِیوکھ  کہ  تیٚلہِ  أنِتو  اتھ  ہِیوٗاکھ  سوراہ۔  توٚہۍ  تہِ  ہے  عربی  زبانہِ  ہٕنٛدۍ  مٲہر  فصیح  وبلیغ  چھِو،  بیٚیہِ  دِیتو  ناد  یِمن  توٚہۍ  ہیٚکِو  تہٕ  تِمن  پننہِ  مددٕ  خٲطرٕ  معبودِ  برحقس  ورٲے  ہرگاہ  توٚہۍ  پوٚز  ونہٕ  وٕنۍ  چھِو۔  یعنی  ہرگاہ  یہِ  قرآنِ  مجیدمیون  تصنیف  چُھ  توٚہۍ  تہِ  أنِتو  اتھ  ہِیو  اکُے  سوراہ  تصنیف  کٔرِتھ۔"
  },
  {
    "verse_id": 39,
    "translation": "بلکہ  چھِ  یِم  انکار  کران  اپُز  زانان  تتھ  چیزس  ییٚمِچ  نہٕ  تِمن  پوٖرٕ  وٲقفیتھٕے  چھےٚ،  وُنہِ  کتہِ  ننے  یہِ  یِمن  أمِچ  حقیقت،  یِہٕندِی  پٲٹھۍ  کوٚر  تکذیب  تِمو  لوٗکو  تہِ  یِم  یِمن  برونٹھ  ٲسۍ  پننین  پیغمبرن،  پس  وُچھ  کیاہ  انجام  اوس  تِمن  ظٲلِمن  ہُند  تِتھُے  انجام  آسہِ  یِمن  ظٲلِمن  ہُند  تہِ۔"
  },
  {
    "verse_id": 40,
    "translation": "بیٚیہِ  چھِ  یِمو  أندرٕ  بعض  یِم  آیِندٕہ  پژھ  کرن  اتھ  قرآنِ  مجیدس،  بیٚیہِ  چھِ  بعض  یِم  نہٕ  پژھ  کرن  اتھ،  تُہُند  پروردِگار  چُھ  پوٗرٕ  زانان  مُفسِدن،  وقتِ  مُقرر  ییٚلہِ  واتہِ  تمہِ  ساعتہٕ  کرِ  اللہ  تعالیٰ  ضروٗر  تِمن  عذابس  گرفتار۔"
  },
  {
    "verse_id": 41,
    "translation": "وۅنۍ  ہرگاہ  یِمن  دلیلن  ہٕندِ  باوجود  یِم  لوٗکھ  تۅہیہِ  انکار  کرن،  توٚہۍ  فرمٲوِیوکھ  مےٚ  چھےٚ  مزوٗرۍ  پننہِ  کامہِ  ہٕنٛز  تۅہیہِ  چھو  مزوٗرۍ  پننہِ  کامہِ  ہٕنٛز،  توٚہۍ  چھِو  بری  میانہِ  کامہِ  نِشہِ  بہٕ  چُھس  بری  تُہٕنٛزِ  کامہِ  نِشہِ۔"
  },
  {
    "verse_id": 42,
    "translation": "توٚہۍ  مہ  تھٲوِو  توقع  تِم  کیاہ  انن  ایمان  اگرچہ  تِمو  منٛزٕ  چھِ  بعض  یِم  کن  تھاوان  چھِ  ییٚمہِ  ساعتہٕ  توٚہۍ  قرآنِ  مجید  پران  چھِو۔  مگر  تِہُند  بوزُن  نہ  بوزُن  چُھ  برابرٕے۔  کیازِ  تِمن  چُھنہٕ  ایمانُک  اِرادٕہ  لہٰذا  چھےٚ  تِہٕنٛز  حالت  زرین  ہٕنٛز  ہِش،  کیاہ  تۅہیہِ  ہیٚکوٕہ  زٔرۍ  بوزٕ  نٲوِتھ  ییٚلہِ  نہ  تِمن  عقٕل  تہِ  آسہِ  کینہہ۔"
  },
  {
    "verse_id": 43,
    "translation": "بیٚیہِ  چھِ  تِمو  أندرٕ  بعض  یِم  تۅہیہِ  معجزات  وکمالتو  سان  وُچھان  چھِ۔  مگر  طلبِ  حق  نہ  آسنہٕ  مۅکھہٕ  چُھ  تِہُند  وُچھن  بےکار،  کیاہ  توٚہۍ  چھِو  یژھان  أنین  وتھ  ہاوٕنۍ  ییٚلہِ  نہٕ  تِمن  دریٖںٹھۍ  یِوان  آسہِ  کینہہ۔"
  },
  {
    "verse_id": 44,
    "translation": "پٔزۍ  پٲٹھۍ  اللہ  تعالیٰ  چُھنہٕ  کٲنسہِ  ظلم  کران  قٲبلیت  نہ  عطا  کٔرِتھ  مواخذہ  تہٕ  گرفت  کران۔  لیکن  لوٗکھ  چھِ  ظلم  کران  پٲنۍ  پانس  عطا  کرنہٕ  آمٕژ  قٲبلیت  ضایع  کرنہٕ  سٍتۍ۔"
  },
  {
    "verse_id": 45,
    "translation": "تِمن  پٲوِو  سُہ  دۅہ  ژیٚتس  ییٚمہِ  دۅہ  اللہ  تعالیٰ  تِمن  سارِنٕے  یِتھہٕ  پٲٹھۍ  سونٛبراوِ  کہ  تِم  کرن  خیال  زن  تِم  روٗدۍ  مٕتۍ  آسن  دنیاہس  منٛز  یا  قبرن  منٛز  سارِوٕے  دۅہہ  منزہ  أکِس  گرِ،  لوٗکھ  آسن  اکھ  أکِس  پرزٕ  ناوان  لیکن  اکھ  أکِس  ہیٚکن  نہٕ  کانہہ  مدد  کٔرِتھ۔  سٲرِی  آسن  پننہِ  پننہِ  پریشٲنی  گرفتار،  بتحقیق  تاوان  تہٕ  نقصان  آسہِ  تمہِ  دۅہہ  تِمن  لوٗکن  یِمو  اپُز  ووٚن  خدایس  سٍتۍ  مُلاقات  کرُن  بیٚیہِ  ٲسۍ  نہٕ  تِم  دنیاہس  منٛز  ہِدایت  لبہٕ  وٕنۍ۔"
  },
  {
    "verse_id": 46,
    "translation": "بیٚیہِ  ہرگاہ  تۅہیہ  ضروٗر  ہاوو  أسۍ  تِمو  عذابو  أندرٕ  بعض  عذاب  یِمن  ہُند  وعدٕہ  أسۍ  یِمن  کران  چھِ،  یا  ہرگاہ  اسہِ  سُہ  عذاب  نٲزِل  کرنہٕ  بروںٹھٕے  توٚہۍ  ییٚمہِ  عالمہٕ  نِمو  توتہِ  کیاہ  گوٚو،  ٲخٕر  کار  چُھ  تِمن  واتُن  اَسِی  نِشہِ،  توپتہٕ  چُھ  اللہ  تعالیٰ  ہٕے  شٲہِد  تتھ  سٲرسٕے  پٮ۪ٹھ  یہِ  تِم  کران  چھِ۔  سُہ  دِیہِ  تِمن  پانے  سزا۔  دنیاہس  منٛز  تِمن  سزایٖتن  دِنہٕ  یا  متہٕ  یٖتن  دِنہٕ  مگر  ٲخرتس  منٛز  یِیکھ  ضروٗر  پننِس  موقعس  پٮ۪ٹھ  سزا  دِنہٕ۔"
  },
  {
    "verse_id": 47,
    "translation": "بیٚیہِ  چُھ  پرتھ  اُمت  خٲطرٕ  احکام  واتناوٕ  خٲطرٕ  اکھ  پیغمبراہ،  ادٕ  ییٚلہِ  تِہُند  پیغمبر  تِمن  نِشہِ  آو  تہٕ  پیغام  واتنووُن  تِمن،  فٲصلہٕ  چُھ  تِمن  منٛز  کرنہٕ  یِوان  عدل  وانصاف  موجوب،  بیٚیہِ  ییہِ  نہٕ  تِمن  لوٗکن  کُنہِ  قسمہٕ  ظلُم  کرنہٕ۔  کیازِ  اتمام  حُجتہٕ  پتہٕ  سزا  دِیُن  ظلُم  گوٛونہٕ۔"
  },
  {
    "verse_id": 48,
    "translation": "بیٚیہِ  چھِ  دپان  لوٗکھ  عذابُک  وعید  بوزِتھ  تتھ  انکار  کرنہٕ  خٲطرٕ  کہ  اےپیغمبر  کر  سپدِ  واقع  یہِ  وعدے  عذاب  ہرگاہ  توٚہۍ  پوٚز  ونان  چِھو  تیٚلہِ  کونہٕ  چُھ  عذاب  واقع  سپدان۔"
  },
  {
    "verse_id": 49,
    "translation": "توٚہۍ  فرمٲوِیوکہ  جواب  یا  رسول  اللہ  صلی  اللہ  علیہ  و سلم،  بہٕ  چُھس  نہٕ  خود  پننہِ  پانہٕ  خٲطرٕ  تہِ  اختیار  تھاوان،  نہ  کُنہِ  نفعُک  نہ  کُنہِ  ضررُک  مگر  تِیتُے  اختیار  یوٗت  اللہ  تعالیٰ  ہس  منظور  آسہِ۔  پس  کِتھہٕ  پٲٹھۍ  ہیٚکہٕ  بہٕ  تۅہیہِ  عذاب  أنِتھ  یا  وعدے  عذاب  تھٲوِتھ،  پرتھ  امت  کہ  عذاب  خٲطرٕ  تہٕ  تبٲہی  خٲطرٕ  چُھ  اللہ  تعالیٰ  ہس  نِشہِ  اکھ  وقتاہ  مُقرر  دنیاہس  اندر  یا  ٲخرتس  اندر،  ییٚلہِ  سُہ  مُقرر  کرنہٕ  آمُت  وقت  تُہُند  واتہِ  پس  ہیٚکن  نہٕ  تِم  نہ  پتھ  گٔژِتھ  أکِس  ساتس  نہ  برونٹھ  یِتھ۔"
  },
  {
    "verse_id": 50,
    "translation": "توٚہۍ  فرمٲوِیوکھ  تلا  مہ  ؤنِتو  ہرگاہ  تۅہیہِ  خداے  سُند  عذاب  واتہِ  رٲتھۍ  کیُت  یا  دۅہلہِ  تمہِ  منٛزٕ  کُس  چیز  چُھ  سُہ  یتھ  جلٕدچھِ  ژھانڈان  نافرمان  از  چھِو  انکار  کران  تتھ۔  حالانکہ  یہِ  اوس  اقرارُک  تہٕ  تصدیقک  وقت۔"
  },
  {
    "verse_id": 51,
    "translation": "کیاہ  ییٚلہِ  سُہ  عذاب  واقع  سپدِ  ادٕ  أنِوٕہ  توٚہۍ  تمہِ  ساعتہٕ  ایمان۔  تتھ  ایمان  اننس  فٲیدٕہ  چُھنہٕ  کینہہ،  ﴿وننہٕ  ییہِ  تۅہیہِ  تمہِ  ساعتہٕ﴾  اے  مُنکرو  وۅنۍ  کٔرِو  نا  پژھ  توٚہۍ  مگر  بے  سود۔  حالانکہ  یہِ  گوٚو  سُے  عذاب  یُس  توٚہۍ  جلٕد  ژھاندان  ٲسِوٹھٹھہٕ  پٲٹھۍ۔"
  },
  {
    "verse_id": 52,
    "translation": "توپتہٕ  ییہِ  وننہٕ  تِمن  لوٗکن  یِمو  ظلُم  کوٚر  یعنی  مُشرکن،  ژٕہِو  مزٕہ  ہمیشگی  ہٕندِ  عذابُک۔  تۅہیہِ  چُھنہٕ  سزادِنہٕ  یِوان،  مگر  تِمنٕے  کامیٚن  ہُند  یِمہٕ  توٚہۍ  کران  ٲسِو۔"
  },
  {
    "verse_id": 53,
    "translation": "بیٚیہِ  چھِ  یِم  تۅہیہِ  نِشہِ  دریافت  کران  تہٕ  پرژھان  ٹسنہٕ  پٲٹھۍ  تہٕ  ٹھٹھہٕ  پٲٹھۍ  کیاہ  عذاب  چھا  پوٚزُے،  توٚہۍ  فرمٲوِیوکھ  ادٕ  مےٚ  چُھ  پننِس  پروردِگارٕہ  سُندقسم  یہِ  نے  پوٚز  چُھ،  توٚہۍ  ہیٚکیُون  نہٕ  اللہ  تعالیٰ  عٲجِز  کٔرِتھ  کُنہِ  صورتس  اندر۔  سُہ  چُھ  قادرِ  مُطلق۔  تس  ہیٚکہِ  نہٕ  کانہہ  عٲجِز  کٔرِتھ۔"
  },
  {
    "verse_id": 54,
    "translation": "سُہ  عذاب  آسہِ  تیوٗت  سخت  کہ  ہرگاہ  آسہے  پرتھ  کٲنسہِ  گنہگار  شخصس  تیوٗت  مال  ییٚمہِ  سٍتۍ  سورُے  روے  زمین  پُر  سپدِ  ہے،  سُہ  تیوٗت  مال  تہِ  دِیہِ  ہے  پنُن  پان  بچاونہٕ  خٲطرٕ  تمہِ  دۅہ  کہ  عذاب  نِشہِ،  بیٚیہِ  تھاون  تِم  گنہگار  ندامت  تہٕ  خجالت  پوٗشیدٕہ،  ییٚلہِ  وُچھن  سُہ  عذاب  ٹینٹھ  تھاونہٕ  خٲطرٕ  عذاب  نِشہِ،  بیٚیہِ  ییہِ  فٲصلہٕ  تِہُند  عدل  و  انصافہٕ  موجوب  کرنہٕ۔  تِمن  ییہِ  نہٕ  ظلُم  کرنہٕ۔  یہِ  وووٕمُت  آسیٚکھ  تِی  لوٚنن۔"
  },
  {
    "verse_id": 55,
    "translation": "وارٕ  بوٗزِو  لوٗکو،  یہِ  آسمانن  منٛز  تہٕ  زمینن  منٛز  چُھ  تہِ  سورُے  چُھ  ملک  معبودِ  برحق  سُند۔  تٔتھۍ  منٛز  آے  یِم  مُجرم،  وارٕ  بوٗزِو  خداے  سُند  وعدٕہ  چُھ  حق  تہٕ  پوٚز۔  پس  قیامت  ییہِ  ضروٗر۔  لیکن  اکثر  لوٗکھ  چھِنہٕ  زانان  تہٕ  یقین  کران۔"
  },
  {
    "verse_id": 56,
    "translation": "سے  چُھ  زِندٕہ  کران  سُے  چُھ  ماران  پس  کیاہ  مشکِل  چُھ  تس  نِشہِ  دُبارٕہ  پٲدٕ  کرُن۔  بیٚیہِ  ییِو  توٚہۍ  سٲرِی  تٔسۍ  کُن  واتناونہٕ  توپتہٕ  ہیٚیہِ  سُہ  سارِنٕے  عذاب۔"
  },
  {
    "verse_id": 57,
    "translation": "اے  لوٗکو  بتحقیق  آو  تۅہیہِ  کُن  تُہٕندِس  پروردِگارٕہ  سٕندِ  طرفہٕ  سُہ  چیز  یُس  یچھ  کامیو  نِشہِ  پتھ  رٹنہٕ  خٲطرٕ  بوٚڈ  وعظ  تہِ  نصیحت  چُھ،  یُس  شخص  تمہِ  وعظہٕ  سٍتۍ  یچھ  کامیو  نِشہِ  پتھ  روٗزِ  تِہٕندِ  خٲطرٕ  چُھ  بوٚڈ  شفا۔  تِمن  سارِنٕے  مرضن  خٲطرٕ  یِم  دِلن  منٛز  چھِ  گناہَو  سٍتۍ  پٲدٕ  سپدان،  بیٚیہِ  چُھ  سُہ  بوٚڈ  ہِدایت  رٕژٕ  کامہِ  کرنہٕ  خٲطرٕ۔  بیٚیہِ  بٔڈرحمت  با  ایمانن  ہٕندِ  خٲطرٕ  ﴿سُہ  گو  قرآنِ  مجید﴾۔"
  },
  {
    "verse_id": 58,
    "translation": "فرمٲوِیوکھ  قرآنِ  مجید  ییٚلہِ  یُتھ  با  برکت  چیز  چھُ،  لہٰذا  شوبہِ  لوٗکن  خداے  سٕندِ  فضل  و  رحمت  سٍتۍ  خۅش  سپدُن۔  یہَ  قرآنِ  مجید  گژھہِ  زانُن  بٔڈدولت،  یہِ  قرآنِ  مجید  چُھ  بدر  جہا  بہتر  تمہِ  کھۅتہٕ  یہِ  یِم  سونٛبران  چھِ  مالِ  دنیا  أندرٕ،  کیازِ  دنیاہُک  نفع  چُھ  کم  تہٕ  فٲنی،  قرآنِ  مجیدُک  نفع  تہٕ  فٲیدٕہ  چھُ  سٮ۪ٹھاہ  تہٕ  پوشہٕ  وُن۔"
  },
  {
    "verse_id": 59,
    "translation": "فرمٲوِیوکھ  توٚہۍ  تلا  ؤنِتو،  خداین  یُس  رزق  نٲزِل  کوٚر  تِہٕندِ  نفع  خٲطرٕ  توٚہۍ  کٔرِو  پانے  بے  دلیل  تمہِ  منٛزٕ  أڈۍ  چیز  حرام  تہٕ  أڈۍ  چیز  حلال،  توٚہۍ  پرژِھتوکھ  کیاہ  خداین  دیُتاہ  تۅہیہِ  امیُک  اجازت  کِنہٕ  بٔلۍ چھِو  خدایس  پٮ۪ٹھ  اپُز  نوراوان۔"
  },
  {
    "verse_id": 60,
    "translation": "بیٚیہِ  کیاہ  خیال  چُھو  تِمن  لوٗکن  یِم  خدایس  پٮ۪ٹھ  اپُز  نوراوان  چھِ  قیامتٕکۍ  دۅہ ﴿تِم  چھا  زانان  کہ  تِمن  ییہِ  نہٕ  تمیُک  پرژھنے  کینہہ  تمہِ  دۅہہ﴾ پٔزۍ  پٲٹھۍ  اللہ  تعالیٰ  چُھ  لوٗکن  پٮ۪ٹھ  فضل  کران۔  گناہ  تہٕ  نافرمٲنی  کٔرِتھٕے  چُھکھ  نہٕ  گرفتارِ  عذاب  کران،  بلکہ  چُھکھ  مہلت  دِوان  دیو  توبہٕ  کرن،  معٲفی  منگن۔  مگراکثر  لوٗکھ  چھِنہٕ  شُکر  گذاری  کران،  امہِ  مہلتُک  نفع  تہٕ  فٲیدٕہ  تُلان۔"
  },
  {
    "verse_id": 61,
    "translation": "بیٚیہِ  ٲسِتو  توٚہۍ  حالو  أندرٕ  کُنہِ  حالس  اندر،  تِمو  حالو  أندرٕ  گوٚو  تُہُند  قرآنِ  مجید  پرُن،  بیٚیہِ  توٚہۍ  سٲرِی  لوٗکھ  چِھو  نہٕ  کانہہ  کٲماہ  کران،  مگر  أسۍ  چِھو  آسان  تۅہیہِ  نِشہِ  حٲضر۔  اسہِ  چھےٚ  خبر  سپدان  تُہٕندین  سارنٕے  حالاتن  ہٕنٛز،  ییٚمہِ  ساعتہٕ  پٮ۪ٹھہٕ  توٚہۍ  سۅ  کٲم  کرٕنۍ  ہیٚوان  چِھو،  کھٔٹِتھ  چھَنہٕ  روزان  تُہٕندِس  پروردِگارس  نِشہِ  أکِس  ذرس  برابر  کانہہ  چیزاہ  نہ  آسمانن  اندر  نہ  زمینن  اندر،  بیٚیہِ  چُھنہٕ  اکہِ  ذرٕہ  کھوتہٕ  لۅکُٹ  نہ  تمہِ  کھوتہٕ  بوٚڈ،  مگر  یُس  نہٕ  درج  تہٕ  واضح  چُھ  روشن  کِتابہِ  اندر ﴿سُہ  گوٚو  لوحِ  محفوظ﴾ امہِ  قسمہٕ  چُھ  خداے  سُند  احاطہٕ  علمی  موجوداتن  ہٕندِ  حقہٕ۔  "
  },
  {
    "verse_id": 62,
    "translation": "وارٕ  بوٗزِو  خداے  سٕندۍ  دوست  یِم  چھِ،  تِمن  نہٕ  چُھ  کانہہ  خوف  نہ  سپدن  تِم  کُنہِ  قسمہٕ  غمگین۔"
  },
  {
    "verse_id": 63,
    "translation": "تِم  گٔے  تِمے  یِمو  ایمان  اوٚن  خدایس  بیٚیہِ  روٗدۍ  تس  کھوٚژان۔"
  },
  {
    "verse_id": 64,
    "translation": "تِہٕندِی  خٲطرٕ  چھےٚ  دنیاچہِ  زِندگی  منٛز  تہٕ  ٲخرتس  منٛز  بٔڈ  بشارت  تہٕ  خۅشخبری  کامیٲبی  ہٕنٛز،  تغیر  وتبدیل  چُھنہٕ  خداے  سٕنٛزن  کتھن  یعنی  وعدن۔  تٔمۍ  سُند  وعدٕہ  چُھ  پختہٕ  تہٕ  پوٚز  وعدٕہ،  یٔہے  گٔیہِ  بٔڈر ستگٲری  تہِ  کامیٲبی۔"
  },
  {
    "verse_id": 65,
    "translation": "بیٚیہِ  مہٕ  کٔرِن  تۅہیہِ  غمگین  تہٕ  آزردٕہ  دُشمنن  ہٕنٛزٕ  بیٚہودٕہ  کتھہٕ،  پٔزۍ  پٲٹھۍ  عزت  بیٚیہِ  قدرت  تہٕ  غلبہٕ  چُھ  سورُے  خدایس۔  سُہ  کرِ  تۅہیہِ  پننہِ  وعدٕہ  موجوب  پوٗرٕ  حفاظت  تہٕ  رٲچھ۔  دُشمن  ہیٚکن  نہٕ  تۅہیہِ  پٮ۪ٹھ  غلبہٕ  لٔبِتھ،  سُہ  چُھ  سورُےبوزوُن  سارچِی  خبر  تھاوٕ  وُن۔"
  },
  {
    "verse_id": 66,
    "translation": "وارٕ  بوزِو  یِم  مخلوق  آسمانن  تہٕ  زمینن  منٛز  چھِ۔  ملٲیک  جِن  تہٕ  انسان  تِم  سٲرِی  چھِ  خداے  سٕندِی  ملک  یِمن  اَتھہِ  کینہہ  چُھنہٕ،  کٔمِچ  سناپیروۍ  چھِ  کران  تِم  لوٗکھ  یِم  لوٗکھ  اللہ  تعالیٰ  ہس  ورٲے  بیٚین  معبودن  ہٕنٛز  عبادت  چھِ  کران۔  خدایس  چھےٚ  خبر  کٔمِچ  پیروی  چھِ  تِم  کران۔  تِمن  نِشہِ  کیاہ  سنا  دلیل  چھےٚ  امہِ  اعتقادٕچ،  تِم  چھِنہٕ  پیروی  کران  مگر  بے  سَند  خیالن  تہٕ  اَوہامن  ہٕنٛز  بیٚیہِ  چھِنہٕ  تِم  مگر  اندازاہ  تہٕ  قیاساہ  لگاوان۔  حقیقتھاہ  چھَنہٕ  تٔمِچ  کینہہ۔"
  },
  {
    "verse_id": 67,
    "translation": "سُہ  پروردِگار  گوٚو  سُے  ییٚمۍ  راتھ  کٔرپٲدٕ  یُتھ  توٚہۍ  تتھ  منٛز  آرام  کٔرِو  بیٚیہِ  ییٚمۍ  دۅہ  کوٚر  پٲدٕ  یُتھ  تتھ  منٛز  وُچھِتھ  کٔرِتھ  پنٕنۍ  ضرورِیات  پوٗرٕ  کٔرِو،  پٔزۍ  پٲٹھۍ  شب  و  روز  پٲدٕ  کرنس  اندر  چھِ  قدرتٕکۍ  بٔڈۍ  بٔڈۍ  ںِشانہٕ  توحید  چہِ  بجہِ  بجہِ  دلیلہٕ  تِمن  لوٗکن  ہٕندِ  خٲطرٕ  یِم  دلٲیل  قدرت  وارٕ  بوزان  آسن۔  مُشرک  چھِنہٕ  یِمن  دلیلن  اندر  غور  کران  تِم  چھِ  شرکٕچے  کتھہٕ  کران۔"
  },
  {
    "verse_id": 68,
    "translation": "چناچہِ  مُشرک  چھِ  ونان  اللہ  تعالیٰ  ہس  چھِ  اولاد۔  حالانکہ  مُنزہ  تہٕ  پاک  چُھ  سُہ  اولادو  ںِشہِ،  سُہ  چُھ  بے  نیاز،  کٲنسہِ  کُن  چُھنہٕ  محتاج،  سٲرِی  چھِ  تس  محتاج،  یہِ  آسمانن  تہٕ  زمینن  اندر  چُھ  تہِ  سورُے  چُھ  تِہُندُے،  چھَنہٕ  تۅہیہِ  نِشہِ  کانہہ  دلیلاہ  اتھ  پٮ۪ٹھ،  کیاہ  توٚہۍ  چھِو  خدایس  نسبت  تِی  ونان  ییٚمِچ  نہٕ  تۅہیہِ  کانہہ  خبراہ  چھےٚ۔"
  },
  {
    "verse_id": 69,
    "translation": "توٚہۍ  فرمٲوِیوکھ  بتحقیق  یِم  لوٗکھ  خدایس  پٮ۪ٹھ  اپُز  نوراوان  چھِ  تِم  سپدن  نہٕ  زانہہ  کامیاب۔"
  },
  {
    "verse_id": 70,
    "translation": "دنیاہس  اندر  چُھ  یِمن  کینہہ  کالاہ  تمتع  تہٕ  فٲیدٕہ  تُلُن  توپتہٕ  چُھ  مٔرِتھ  اَسی  کُن  تِمن  واتُن،  توپتہٕ  ژٕہناووکھ  أسۍ  تِم  سخت  عذابُک  مزٕہ  تِہٕندِ  کُفر  کرنہٕ  سببہٕ۔"
  },
  {
    "verse_id": 71,
    "translation": "بیٚیہِ  پٔرِو  توٚہۍ  یا  رسول  اللہؐ  تِمن  پٮ۪ٹھ  قصہٕ  حضرتِ  نوح،  ییٚلہِ  تِمو  دوٚپ  پننِس  قومس  اے  میانہِ  قومہٕ،  ہرگاہ  گۅ  بیٚو  تہٕ  ناگوار  سپدیو  تۅہیہِ  پٮ۪ٹھ  میون  تۅہیہِ  منٛز  روزُن  بیٚیہِ  میون  واعظ  پرُن  خداے  سٕندیو  آیاتو  سٍتۍ،  سپدِتن  ناگوار  تۅہیہِ۔  بہٕ  چُھس  نہٕ  تمیُک  پرواہ  کران  کیازِمےٚ  چُھ  خداے  سٕے  پٮ۪ٹھ  اعتماد  تہٕ  ڈوٚکھ  کوٚرمُت،  مےٚ  ضریٚر  واتناونہٕ  خٲطرٕ  کٔرِو  توٚہۍ  پنٕنۍ  کٲم۔  معبودانِ  بٲطِل  ﴿یِم  توٚہۍ  خداے  سٕندۍ  شریک  چُھوکھ  زانان﴾ تِم  رٔٹیوکھ  پانس  سٍتۍ،  توپتہٕ  مہ  ٲسِن  سۅ  کٲم  یۅسہٕ  تۅہیہِ  مےٚ  نسبت  کرٕنۍ  چھےٚ  تۅہیہِ  أندرٕہ  کٲنسہِ  پٮ۪ٹھ  پوٗشیدٕہ  یعنی  نٔنۍ  پٲٹھۍ  کٔرِو  یہِ  تۅہیہِ  کرُن  چُھو،  توپتہٕ  یہِ  تۅہیہِ  مےٚ  نسبت  کرُن  چُھ  تہِ  کٔرِو  تٲر  کرنہٕ  ورٲے  بہٕ  چُھسنہٕ  تۅہیہِ  کُنہِ  قسمہٕ  کھوژان۔  نہ  تراوٕ  بہٕ  تُہٕندِ  بیمہٕ  وعظ  پرُن  تہٕ  تبلیغ  کرُن۔"
  },
  {
    "verse_id": 72,
    "translation": "ہرگاہ  توٚہۍ  توتہِ  روزِو  بُتھٕے  پھِران  تمیُک  وجہ  کیاہ  چُھ،  مےٚ  مٔنٛجۍ  نہٕ  تۅہیہِ  اتھ  وعظ  و  نصیحت  کرنس  پٮ۪ٹھ  کانہہ  مزوٗریاہ  تہٕ  عِوضاہ۔  بہٕ  کیازِ  منٛگہٕ  ہا  تۅہیہِ  مزوٗرۍ،  میٲنۍ  مزوٖرۍ  چھنہٕ  کٲنسہ  مٹہِ  خدایس  ورٲے،  غرض  نہ  چُھس  بہٕ  تۅہیہِ  کھوژان  نہ  چُھسو  کینہہ  منگان،  مےٚ  آو  حکُم  کرنہٕ  کہ  بہٕ  روزو  فرماں بردارو  أندرٕہ۔  لہٰذا  چُھس  بہٕ  تعمیلِ  حکُم  کٔرِتھ  تۅہیہِ  وعظ  و  نصیحت  کران۔  ہرگاہ  توٚہۍ  مٲنِو  نہٕ۔  مےٚ  کیاہ  نقصان  چُھ  تتھ  اندر۔"
  },
  {
    "verse_id": 73,
    "translation": "یُتھ  تبلیغ  ووعظ  تہٕ  یِژھ  فہمٲیش  کرنہٕ  پتہٕ  تہِ  کوٚر  تِمو  تس  انکارٕے۔  اتھ  انکار  کرنس  پٮ۪ٹھ  سوٗز  اسہِ  تِمن  پٮ۪ٹھ  عذابِ  طوفان  ییٚمہِ  سٍتۍ  تِم  سٲرِی  ہلاک  سپٕدۍ،  پس  دیُت  اسہِ  نجات  حضرتِ  نوحس  بیٚیہِ  یِم  تِمن  سٍتۍ  ٲسۍ  ناوِ  منٛز  ژتجی  مرد  تہٕ  ژتجی  زنانہٕ،  بیٚیہِ  کٔرۍ  اسہِ  تِم  زمینس  پٮ۪ٹھ  آباد،  باقٕی  پھاٹٕوۍ  اسہِ  تِم  لوٗکھ  یِمو  انکار  کوٚر  سانین  آیاتن،  پس  وُچھِو  توٚہۍ  یا  رسول  اللہ  کیُتھ  سپُد  انجام  تِمن  لوٗکن  ہُند  یِمن  بیٖم  کرنہٕ  یِوان  اوس  یعنی  بے  خبری  منٛز  دِتُکھ  نہٕ  سزابلکہ  وارٕ  فکرِ  تٲرِتھ  سمجھٲوِتھ  مگر  ییٚلہِ  نہٕ  تِمو  مون  اَدٕ  آکھ  سزا  دِنہٕ  یۅہے  حال  بنہِ  تِمن  تہِ  یِم  تۅہیہِ  انکار  کران  چھِ۔"
  },
  {
    "verse_id": 74,
    "translation": "توپتہٕ  سوٗزۍ  اسہِ  حضرتِ  نوحس  پتہٕ  بیٚیہِ  پیغمبر  پننین  پننین  قومن  کُن،  پس  آے  تِم  پیغمبر  تِمن  نِشہِ  ننہِ  دلیلہٕ  ہیٚتھ،  پس  ٲسۍ  نہٕ  تِم  تمہِ  قسمٕکۍ  لوٗکھ  تِم  کیاہ  کرہن  پژھ  تتھ  یتھ  تِمو  امہِ  بروںٹھ  انکار  کوٚرمُت  اوس،  یِتھے  پٲٹھۍ  کیاہ  چھِ  أسۍ  مُہر  کران  حدٕ  ڈلہٕ  وٕنین  ہٕندین  دِلن  پٮ۪ٹھ۔"
  },
  {
    "verse_id": 75,
    "translation": "توپتہٕ  سوٗزۍ  تِمن  پیغمبرن  پتہٕ  اسہِ  حضرتِ  موسیٰ  تہٕ  حضرتِ  ہارون  فرعونس  تہٕ  تِہٕندین  ہمنشینن  کُن  پنٕنۍ  معجزات  عصاتہٕ  بیضا  ہیٚتھ،  پس  کوٚر  تِمو  تصدیق  کرنہٕ  نِشہِ  تکبُر۔  بیٚیہِ  ٲسۍ  تِم  لوٗکھ  جرٲیمن  ہٕنٛدۍ  خۅگر،  تمہِ  مۅکھہٕ  کٔر  نہٕ  تِمو  اطاعت۔"
  },
  {
    "verse_id": 76,
    "translation": "پس  ییٚلہِ  واژٕ  تِمن  نِشہِ  نبوت  موسوی  یس  پٮ۪ٹھ  سانہِ  طرفہٕ  صحیح  دلیلہٕ  یعنی  معجزات،  دپنہَ  لٔگۍ  بیشک  یہِ  چُھ  نوٚن  سحرٕ  تہٕ  جود۔"
  },
  {
    "verse_id": 77,
    "translation": "حضرتِ  موسیٰ  ہن  دوٚپُکھ  اے  کٲفرو  کیاہ  توٚہۍ  چھِوٕہ  یِژھ  کتھ  ونان  اتھ  صحیح  دلیلہِ  ییٚلہِ  سۅ  تۅہیہِ  نِشہِ  وٲژ،  کیاہ  یہِ  چھا  جود  تہٕ  سحرٕ،  حالانکہ  جادو  گر  چھِنہٕ  کامیاب  سپدان  نبوتُک  دعویٰ  کرنس  اندر۔"
  },
  {
    "verse_id": 78,
    "translation": "تِم  لٔگۍ  تورٕ  وننہِ  اے  موسیٰ  کیاہ  ژٕ  آکھہٕ  اسہِ  تمہِ  کامہِ  نِشہِ  پھِرنہٕ  خٲطرٕ،  یۅسہِ  کٲم  کران  وُچھ  اسہِ  پانہٕ  پنٕنۍ  مٲلۍ  تہٕ  بُڈِبب،  بیٚیہِ  چھِو  توٚہۍ  یژھان  کہ  تۅہیہِ  گژِھہ  اسہِ  پٮ۪ٹھ  سردٲری  تہٕ  زِٹھِل  حٲصِل  سپدٕنۍ  دنیاہس  اندر،  أسۍ  ہرگِز  تۅہیہِ  پژھ  کرو  نہٕ۔"
  },
  {
    "verse_id": 79,
    "translation": "بیٚیہِ  ووٚن  فرعونن  پننین  ہمنشینن  توٚہۍ  دِیوُکھ  أنِتھ  مےٚ  سٲرِی  زانن  وٲلۍ  جادوگر۔"
  },
  {
    "verse_id": 80,
    "translation": "ادٕ  ییٚلہِ  آے  تِم  جادوگر،  تِمن  دوٚپ  حضرتِ  موسیٰ  ہن  ترٲوِو  پتھر  مٲدانس  منٛز  یہِ  تۅہیہِ  تراوُن  چُھو  جادِ  أندرٕہ۔"
  },
  {
    "verse_id": 81,
    "translation": "پس  ییٚلہِ  ترٲو  تِمو  یہِ  تراوُن  اوسُکھ،  حضرتِ  موسیٰ  ہن  دوٚپُکھ  اےساحِرو  توٚہۍ  یہِ  ہیٚتھ  آمٕتۍ  چھِویہِ  گو  جود۔  تہِ  چُھنہٕ  جود  یتھ  فرعون  سٕندۍ  لوٗکھ  جود  وونان  چھِ۔  تِم  گٔے  معجزات،  اللہ  تعالیٰ  کرِ  اتھ  تُہٕندِس  جٲدِس  ضروٗ  ر  بٲطِل  تہٕ  بےکار،  پٔزۍ  پٲٹھۍ  اللہ  تعالیٰ  چُھنہٕ  شیران  تہٕ  سنبھالان  مُفسِدن  ہٕنٛزٕ  کامہِ۔  یِم  معجِزن  سٍتۍ  مُقابلہٕ  کرن۔"
  },
  {
    "verse_id": 82,
    "translation": "بیٚیہِ  چُھ  اللہ  تعالیٰ  پٔزِس  مضبوط  تہٕ  محکم  کران  حسبِ  وعدٕہ  پننہِ  حکمہٕ  سٍتۍ  اگرچہِ  ناگوٲرٕے  گژھن  کٲفرن  تہٕ  نافرمانن۔"
  },
  {
    "verse_id": 83,
    "translation": "پس  پژھ  کٔرنہٕ  حضرتِ  موسیٰ  ہس  گۅڈٕ  گۅڈٕ  مگر  پننہِ  قوم  کیو  کینژھو  شخصو  یِم  یِہٕندۍ  رشتہٕ  دار  ٲسۍ۔  سُہ  تہِ  فرعونس  تہٕ  تِہٕندین  ہمنشینن  نِشہِ  کھوٚژۍ  کھوٚژۍ  یُتھنہٕ  سُہ  تِمن  سختی  کٔرِتھ  پانس  کُن  پھِرِ۔  واقعی  تِہُند  کھوژُن  بے  معنی  اوس  نہٕ  کیازِ،  فرعون  اوس  نا  زبردست  بادشاہ  زمینِ  مِصرس  منٛز،  بیٚیہِ  اوس  نا  سُہ  سٮ۪ٹھاہ  زیادتی  تہٕ  ظلم  کروُن۔  حضرتِ  موسیٰ  ہن  ییٚلہِ  وُچھ  یِم  چھِ  فرعونس  نِشہِ  سخت  تھاریمٕتۍ۔"
  },
  {
    "verse_id": 84,
    "translation": "ہرگاہ  تۅہیہِ  پژھ  کٔروٕ  کُنِس  خدایس  پس  کٔرِو  تتھ  پٮ۪ٹھ  اعتماد،  چھِوہے  توٚہۍ  فرماں بردار۔"
  },
  {
    "verse_id": 85,
    "translation": "پس  ووٚن  تِمو  اسہِ  کوٚرتس  معبودِ  برحقس  پٮ۪ٹھ  واقعی  توکل  تہٕ  اعتماد    ﴿توپتہٕ  کرُکھ  دعا﴾،  اے  سانہِ  پروردِگارٕہ  اسہِ  مہ  بنٲوِو  تختہٕ  مشق  یِمن  ظٲلِمن  لوٗکن  ہٕنٛز۔"
  },
  {
    "verse_id": 86,
    "translation": "بیٚیہِ  دِ  نجات  اسہِ  محض  پننہِ  رحمت  سٍتۍ  یِمن  کٲفرن  ںِشہِ۔"
  },
  {
    "verse_id": 87,
    "translation": "بیٚیہِ  سوزاسہِ  وحی  حضرتِ  موسیٰ  بیٚیہِ  تِہٕندِس  برادر  حضرتِ  ہارونس  کُن  کہ  توٚہۍ  تھٲوِو  بدستور  پننہِ  قوم  خٲطر  رِہایشی  انتظام  مِصرس  اندر  یُتھنہٕ  فرعونین  ہٕندیو  گرو  مںٛزٕ  نیرِتھ  ژٔلوِ۔  أسۍ  کرو  تُہٕنٛز  حفاظت،  بیٚیہِ  ٲسِو  نٮ۪مازن  ہٕندِ  وقتہٕ  تِمے  پنٕنۍ  گرٕ  بناوان  مسجد۔  نٮ۪ماز  ٲسِو  گرنٕے  منٛز  پران،  یہِ  چُھ  سٮ۪ٹھاہ  ضروٗری  کہ  نٮ۪ماز  تھٲوِو  برپا۔  یُتھ  نٮ۪مازِ  ہٕندِ  برکت  اللہ  تعالیٰ  جلٕد  مُصیبت  دوٗر  کریٚو،  اے  موسیٰ  بشارت  دِیو  باایمانن  نجاتٕچ  تہٕ  کامیٲبی  ہٕنٛز۔"
  },
  {
    "verse_id": 88,
    "translation": "بیٚیہِ  کٔرۍ  مناجات  حضرتِ  موسیٰ  ہن،  اے  سانہِ  پروردِگارٕہ  بیشک  ژےٚ  دِتُتھ  فرعونس  بیٚیہِ  تِہٕندین  اہلکارن  دنیاہس  اندر  بوٚڈ  شان  وشوکت  بیٚیہِ  وارِیاہ  مال  و  دولت،  اے  سانہِ  پروردِگارٕہ  یہِ  کرتکھ  یُتھ  یِم  ڈالن  لوٗکن  چانہِ  وتہِ  نِشہِ۔  پس  ییٚلہِ  نہٕ  ہدایت  تِہٕندِ  نصیبہٕ  چُھ ،  یۅسہٕ  حِکمت  اتھ  منٛز  ٲس  سۅ  سپٕزۍ  حٲصِل۔  وۅنۍ  کیازِ  یِن  یِم  تہِ  تُہُند  مال  باقٕی  تھاونہِ،  اے  سانہِ  پروردِگارٕہ  پھش  پھِر  تِہٕندین  مالن  تہٕ  جایدادن،  سخت  کرُکھ  دِل  تِہٕندۍ،  یُتھنہٕ  تِم  ایمان  انن  توٚتانۍ  یوٚتانۍ  نہٕ  کڈُر  عذاب  پنہٕ  نیو  أچھو  وُچھن۔  حضرتِ  موسیٰ  ٲسۍ  یہِ  دعا  کران  تہٕ  حضرتِ  ہارون  ٲسۍ  آمین  آمین  کران۔"
  },
  {
    "verse_id": 89,
    "translation": "اللہ  تعالیٰ  ہن  فرمووُکھ  اے  موسیٰ  اے  ہارون  بتحقیق  قبول  آو  کرنہٕ  دعا  تُہُند  ﴿آمین  کرُن  تہِ  گوٚو  دعاہس  منٛز  شٲمِل  سپدُن﴾  پس  روزِو  توٚہۍ  پننِس  فرضِ  منصبیس  پٮ۪ٹھ  استقامت  کٔرِتھ،  یُتھنہٕ  پیروی  کٔرِو  توٚہۍ  تِمن  لوٗکن  ہٕنٛز  یِم  بے  علم  چھِ،  یِمن  نہٕ  معلوم  چُھ  سانہِ  وعدٕہ  کہ  پوٚز  آسنُک۔  ییٚلہِ  فرعون  سٕندِ  ہلاکتُک  وقت  قریب  ووت  اسہِ  کوٚر  حکُم  حضرتِ  موسیٰ  ہس  کہ  بنی  اسرایل  کٔڈیوکھ  مصرٕ  منٛزٕ  نیٚبر۔  چنانچہِ  دراے  تِم  بنی  اسرایل  ہیٚتھ  مِصرٕ  منٛزٕ  ہ ،  وتہِ  آکھ  برونٹھ  دریاے  قلزُم۔  حضرتِ  موسیٰ  سٕندِ  دعا  سٍتۍ  بنےیہِ  اتھ  دٔریاوٕسٕے  باہ  کوچہِ۔"
  },
  {
    "verse_id": 90,
    "translation": "بیٚیہِ  ییٚلہِ  اپور  تٲرۍ  اسہِ  بنی  اسرایل  دریاے  قلزُمس،  پس  دوریو  تِمن  پتہٕ  فرعون  پنُن  لشکر  ہیٚتھ  ظلمہٕ  کِںۍ  بیٚیہِ  حدٕ  نِشہِ  تجاوز  کرنہٕ  کِںۍ۔  خیال  اوسُس  کہ  دریاو  نِشہِ  اپور  تٔرِتھ  کرکھ  بہٕ  سٲرِی  بنی  اسرایل  قتل۔  لیکن  تِم  گٔے  اپور  ترنہٕ  برونٹھٕے  یتھ  دریاوس  اندر  غرق،  تا  اینکہ  ییٚلہِ  فرعون  پھٹُن  ہیٚوتُن،  تمہِ  ساعتہٕ  لوٚگ  دپنہِ  ایمان  اوٚن  مےٚ۔  کانہہ  معبوداہ  چُھنہٕ  تس  ذاتِ  پاکس  ورٲے  یس  ایمان  اوٚن  بنی  اسرایلو۔  بیٚیہِ  چُھس  بہٕ  تہِ  فرماں بردارو  أندرٕ۔"
  },
  {
    "verse_id": 91,
    "translation": "اللہ  تعالیٰ  ہن  فرمووُس  ملٲکن  ہٕندِ  ذریعہ  اے  فرعون  وٕنۍکیٚنس  چُھکھ  فرماں بردٲری  ہُند  اقرار  کران،  ییٚمہِ  ساعتہٕ  نہٕ  اقرار  کرنس  کانہہ  فٲیدٕہ  چُھے۔  کیازِ  عالمِ  آخرتُک  معاینہٕ  کرنہٕ  پتہٕ  چُھنہٕ  اقرار  کرنس  کانہہ  اعتبار۔  بتحقیق  أزِکہ  برونٹھ  کٲژاہ  نافرمٲنی  تہٕ  سرکشی  کٔرٕتھ۔  بیٚیہِ  اوسُکھ  تبٲہی  کروٕنیو  أندرٕ۔"
  },
  {
    "verse_id": 92,
    "translation": "پس  چھِن  أسۍ  چون  بدن  بچاوان  نیست  ونابود  گژھنہٕ  نِشہِ  یُتھ  ژےٚ  پتہٕ  ینہٕ  والین  ہٕندِ  خٲطرٕ  عبرتُک  اکھ  نِشاناہ  روزن۔  چٲنۍ  بدحٲلی  تہٕ  تبٲہی  وُچھِتھ  روزن  احکامِ  الٰہین  ہٕندِ  مخالفت  ںِشہِ  دوٗر،  بیشک  لوٗکو  أندرٕ  چھِ  وارِیاہ  سانیو  قدرت  کیو  نِشانو  نِشہِ  بے  خبر۔  مُخالفت  احکام  کرنہٕ  ںِشہِ  چھِنہٕ  کھوژان  تہٕ  پتھ  روزان۔"
  },
  {
    "verse_id": 93,
    "translation": "پٔزۍ  پٲٹھۍ  فرعون  سٕندِ  ہلاک  کرنہٕ  پتہٕ  بسٲوۍ  اسہِ  بنی  اسرایل  رٕژِ  جایہِ۔  تِم  سپٕدۍ  مِصرٕکۍ  مٲلِک،  بیٚیہِ  کوٚر  اسہِ  عطا  تِمن  رزق،  رٔتۍ  رٔتۍ  چیز  اتھ  مِصرس  اندر۔  اتھ  کُن  نظر  کٔرِتھ  پزِ  ہا  تِمن  اطاعت  تہٕ  فرماں بردٲری  کرٕنۍ  مگر  تِمو  کوٚر  تتھ  بدل۔  تِمو  کوٚر  دینس  اندر  اختلاف۔  افسوس  کہ  یہِ  اختلاف  تروو  نہٕ  تِمو  نادٲنی  تہٕ  جہلہٕ  کِںۍ،  پس  کوٚرنہٕ  تِمو  اختلاف  مگر  احکامن  ہُند  علم  واتنہٕ  پتہٕ،  پٔزۍ  پٲٹھۍ  تِہُند  پروردِگار  کرِ  فٲصلہٕ  تِمن  اختلاف  کروٕنین  منٛز  قیامت  کہ  دۅہ  تِمن  سارِنٕے  چیزن  ہُند  یِمن  تِم  اختلاف  کران  ٲسۍ۔"
  },
  {
    "verse_id": 94,
    "translation": "یا  رسول  اللہؐ،  ہرگاہ  بلفرض  تۅہیہِ  کُنہِ  قسمہٕ  تردُو  تہٕ  شک  آسہِ  قرآنِ  مجیدس  منٛز  یُس  اسہِ  کُن  نٲزِل  کوٚر۔  یہِ  شُبہٕ  رفع  کرنہٕ  خٲطرٕ  چُھ  اکھ  سہل  طریقہٕ،  توٚہۍ  کٔرِو  دریافت  تِمن  لوٗکن  نِشہِ  یِم  لوٗکھ  برونٹھمہِ  کتابہٕ  پران  چھِ۔  تِم  ونن  تۅہیہِ  بیشک  قرآنِ  مجید  چُھ  خداے  سٕندِ  طرفہٕ  نٲزِل  سپدان،  بتحقیق  شک  وشُبہٕ  ورٲے  آیہِ  تۅہیہِ  کُن  پٔزۍ  کتاب  تُہٕندِس  پروردِگارٕہ  سٕندِ  طرفہٕ،  پس  مہ  حض  ٲسِو  توٚہۍ  شک  تہٕ  تردُد  کروٕنیو  أندرٕ۔"
  },
  {
    "verse_id": 95,
    "translation": "بیٚیہِ  مہ  ٲسِو  ہرگِز  توٚہۍ  تِمو  لوٗکو  أندرٕ  یِمو  اپُز  زٲنِتھ  انکار  کوٚر  خداے  سٕندین  آیاتن۔  پس  سپدِو  توٚہۍ  تہِ  نقصان  تُلہٕ  وٕنیو  أندرٕ۔"
  },
  {
    "verse_id": 96,
    "translation": "پٔزۍ  پٲٹھۍ  یِمن  لوٗکن  ہٕندِ  خٲطرٕ  یہِ  ازلی  حُکم  چٲنِس  پروردِگارٕہ  سٕندِ  طرفہٕ  ثٲبت  سپُدمُت  چُھ  تِم  زانہہ  ایمان  انن  نہٕ۔"
  },
  {
    "verse_id": 97,
    "translation": "ہرگاہے  تِمن  نِشہِ  سٲرِی  آیات  تہِ  واتن  توتہِ  انن  نہٕ  تِم  ایمان  یوٚتاںۍ  نہٕ  وُچھن  کڈُر  عذاب۔  مگر  تمہِ  وقتہٕ  ایمان  اَنُن  چُھ  بے  کار  تہٕ  بے  اعتبار۔"
  },
  {
    "verse_id": 98,
    "translation": "پس  ٲسۍ  نہٕ  کُنہِ  شہرٕکۍ  لوٗکھ  یِمو  عذاب  وُچھِتھ  ایمان  اوٚن۔  توپتہٕ  دِتُکھ  تٔمۍ  ایمانن  فٲیدٕہ  حضرتِ  یونس  سٕندِ  قوم  ورٲے۔  تِمن  پٮ۪ٹھ  ییٚلہِ  عذاب  ہیُوٚتُن  نٲزِٰل  سپدُن  اَتِی  اوٚن  تِمو  ایمان،  ییٚلہِ  تِمو  ایمان  اوٚن  اَتِی  تُل  اسہِ  تِمن  خوٲری  ہُند  عذاب  دنیاچہِ  زندگی  اندر۔  بیٚیہِ  تُلنٲوۍ  زِندگی  ہُند  تمتع  مرنٕکِس  وقتس  تانۍ۔"
  },
  {
    "verse_id": 99,
    "translation": "بیٚیہِ  ہرگاہ  تُہُند  پروردِگار  یژھہِ  ہا  تیٚلہِ  انہٕ  ہن  ایمان  تِم  سٲرِی  لوٗکھ  یِم  زمینس  پٮ۪ٹھ  چھِ  یِکہٕ  وٹہٕ۔  مگر  تٔمۍ  یوٚژھ  نہٕ  تہِ  بعض  حِکمتن  کُن  نظر  کٔرِتھ،  کیاہ  توٚہۍ  کٔرِیوکھ  لوٗکھ  مجبور  ایمان  انہٕ  نس  پٮ۪ٹھ  تااینکہ  سٲرِی  بنن  باایمان"
  },
  {
    "verse_id": 100,
    "translation": "حالنکہ  مُمکِنٕے  چُھنہٕ  کٲنسہِ  شخصس  ایمان  انُن  خداے  سٕندِ  حُکمہٕ  ورٲے  تِہٕندِ  یژھنہٕ  ورٲے،  بیٚیہِ  چُھ  اللہ  تعالیٰ  کُفرٕچہِ  نافرمٲنی  اندر  تراوان  بے  عقلن  یِم  نہٕ  عقلہِ  کٲم  ہیٚوان  چھِ۔"
  },
  {
    "verse_id": 101,
    "translation": "فرمٲوِو  توٚہۍ  یا  رسول  اللہؐ  لوٗکن  اے  لوکو  وُچھتو  کہ  کیاہ  چُھ  آسمانن  تہٕ  زمینن  اندر  اللہ  تعالیٰ  ہن  پٲدٕ  کوٚرمُت  تمِی  سٍتۍ  سپدِہا  تۅہیہِ  معلوم  خداے  سٕندِ  آسنُک  بیٚیہِ  کُنُے  آسنُک۔  بیٚیہِ  کیاہ  فٲیدٕہ  دِن  آیات  بیٚیہِ  بیم  کرن  وٲلۍ  پیغمبر،  تِمن  لوٗکن  یِم  ازلی  بے  ایمان  آسن۔"
  },
  {
    "verse_id": 102,
    "translation": "پس  چھِنہٕ  یِم  لوٗکھ  انتطار  کران  مگر  تِتھنٕے  مشکل  دۅہن  ہُند  یِم  گُذرے  یِمن  برونٹھ،  توٚہۍ  فرمٲوِیوکھ  کٔرِو  انتظار  بہٕ  تہِ  چُھس  توٚہی  سٍتۍ  انتظار  کروِنیو  أندرٕ۔"
  },
  {
    "verse_id": 103,
    "translation": "توپتہٕ  ٲسۍ  أسۍ  نجات  دِوان  پننین  پیغمبرن  بیٚیہِ  تِمن  لوٗکن  یِمو  ایمان  اوٚن،  یِتھے  پٲٹھۍ  چُھ  مٹہِ  اسہِ  پٮ۪ٹھ  نجات  دیُن  سارِنٕے  باایمانن۔  پس  ہرگاہ  یِمن  کٲفرن  پٮ۪ٹھ  کانہہ  عذاباہ  نٲزِل  سپدِ،  باایمان  لبن  تمہِ  عذاب  نِشہِ  نجات۔  خواہ  دنیاہس  اندر  خواہ  آخرتس  اندر۔"
  },
  {
    "verse_id": 104,
    "translation": "فرمٲوِیوکھ  توٚہۍ  یا  رسول  اللہؐ  اے  لوٗکو  ہرگاہ  تۅہیہِ  شک  چُھو  میٲنِس  دِنس  مُتعلق  پس  وارٕ  صاف  صاف  چُھسو  بہٕ  فرماوان،  پس  بہٕ  چُھس  نہٕ  عبادت  کران  تِمن  معبودانِ  بٲطلن  ہٕنٛز  یِمن  توٚہۍ  عبادت  کران  چھِو  معبودِ  برحقس  ورٲے،  بلکہ  چُھس  بہٕ  عبادت  کران  تس  خداے  سٕںٛز  یُس  تۅہیہِ  قبض  روح  کران  چُھو،  بیٚیہِ  آو  مےٚ  حکُم  کرنہٕ  خداے  سٕںدِ  طرفہٕ  باایمانو  أندرٕ  آسنُک۔"
  },
  {
    "verse_id": 105,
    "translation": "بیٚیہِ  آو  مےٚ  حکُم  کرنہٕ  مُتوجہ  روزنُک  دین  توحیدس  کُن  سٲرِی  باقٕی  دین  ترٲوِتھ۔  بیٚیہِ  آم  وننہٕ  یُتھنہٕ  ہرگِز  ژٕ  آسکھ  مُشرِکو  أندرٕ۔"
  },
  {
    "verse_id": 106,
    "translation": "بیٚیہِ  یُتھنہٕ  خدایس  ورٲے  بیٚیہِ  کٲنسہِ  منگان  آسکھ۔  یُس  نہٕ  ژےٚ  تِہٕنٛز  عبادت  کٔرِتھ  کانہہ  نفع  ہیٚکِی  واتہٕ  نٲوِتھ۔  عبادت  نہ  کٔرِتھ  کانہہ  ضریٚر  ہیٚکِی  واتنٲوِتھ،  پس  ہرگاہ  ژٕ  یِژھ  کٲم  کرکھ  یعنی  معبودِ  برحقس  ورٲے  بیٚیہِ  کٲنسہِ  عبادت  کرکھ  پس  چُھکھ  ژٕ  تیٚلہِ  ظٲلِمو  أندرٕ  یِمو  خداے  سُند  حق  ضایع  کوٚر۔"
  },
  {
    "verse_id": 107,
    "translation": "بیٚیہِ  آو  مےٚ  وننہٕ  ہرگاہ  اللہ  تعالیٰ  کانہہ  سختیاہ  واتنٲوِی  ژےٚ۔  پس  چُھنہٕ  کانہہ  سۅ  سختی  دوٗر  کروُن  تس  ورٲے،  بیٚیہِ  ہرگاہ  سُہ  یژِھہ  کانہہ  خٲراہ  چانہِ  خٲطرٕ  پس  ہیٚکہ  نہٕ  پتھ  رٔٹِتھ  کانہہ  اکھاہ  تِہٕندِس  فضلس،  بلکہ  چُھ  سُہ  فضل  پنُن  واتناوان  پنہٕ  نیو  بندو  أندرٕ  یس  یژھان  چُھ  تہٕ  تس،  بیٚیہِ  چُھ  سُہ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 108,
    "translation": "فرمٲوِو  توٚہۍ  لوٗکن  اے  لوٗکو  بتحقیق  آو  تۅہیہِ  کُن  دینِ  حق  پنِس  پروردِگارٕہ  سٕندِ  طرفہٕ،  پس  یُس  سیٚزِ  وتہِ  پٮ۪ٹھ  ییہِ  پننہِ  فٲیدٕہ  خٲطرٕ  بیٚیہِ  یُس  شخص  تمہِ  ںِشہِ  ڈلہِ  سُہ  ڈلہِ  پننہِ  پان  کہ  ضریٚرٕ  خٲطرٕ،  مےٚ  چھنہٕ  تِہٕنٛز  کٲم  پُشرٕنہٕ  آمٕژ۔  بہٕ  کرو  وٕ  تۅہیہِ  ہدایت  قبول  کرنس  پٮ۪ٹھ  مجبور۔"
  },
  {
    "verse_id": 109,
    "translation": "بیٚیہِ  کٔرِو  توٚہۍ  پیروی  تتھ  یہِ  تۅہیہِ  کُن  وحی  سوزنہٕ  یِوان  چُھ۔  بیٚیہِ  کٔرِو  کٲفرن  ہٕندِس  کُفرس  تہٕ  تکلیفس  پٮ۪ٹھ  توٚہۍ  صبر۔  یوٚتانۍ  اللہ  تعالیٰ  پنُن  فٲصلہٕ  تہٕ  حکُم  جٲرِی  کرِ۔  سُے  چُھ  رُت  حکُم  تہٕ  فٲصلہٕ  کروُن۔"
  }
]