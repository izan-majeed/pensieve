[
  {
    "verse_id": 1,
    "translation": "اے  نبی!  (مسلمانن  فرمٲوِو)  ییٚلہِ  تۆہۍ  زنانن  طلاق  دِیُن  یژِھو  تیٚلہِ  دِیِو  تِہِندِس  طُہر  کِس  زمانس  منٛزتِمن  طلاق  تہٕ  عِدّت  گٕنزرٲوِو  تہٕ  اللہ  تعالیٰ  ہس  روٗزِو  کھوژان  یُس  تُہُنٛد  ربّ  چُھ،  تہٕ  تِمہٕ  مَہ  کٔڑِیوٗکھ  تِہِندیٚو  گرو  منٛزٕ  نیٚبر  تہٕ  نَہ  مَہ  نیٖرِن  تِمہٕ  پانہٕ  نیٚبراَمہِ  وَرٲے  زِ  تِمہٕ  کرن  نَنہِ  وانہٕ  بے  حیٲیی،تہٕ  یِم  چِھ  اللہ  تعالیٰ  سٕندۍ  (مقررکرنہٕ  آمٕتۍ)  حد،  تہٕ  یُس  شخص  اللہ  تعالیٰ  سٕندیٚو  حدو  نِشہِ  نیرِ  تیٚلہِ  چُھ  بے  شک  تٔمۍ  پننِس  نفسس  پیٚٹھ  ظلم  کۆرمُت،  (اے  شخصا!) ژے٘  چھے  نہٕ  پَے  بنان  چُھ  اللہ  تعالیٰ  کرِ  أمۍ  سٕندِ  (طلاق  دِنہٕ)  پتہٕ  (رجوع  کرنٕچ)  کانٛہہ  نٔو  صورت  پٲدٕ۔"
  },
  {
    "verse_id": 2,
    "translation": "پتہٕ  یی٘لہِ  تِمہٕ  پننِس  مقرر  میعاد  (کِس  ختم  سپدنس)  نکھہٕ  واتن  تی٘لہِ  رُکٲوِیوٗکھ  تِمہٕ  رٕژرٕ  سان  (پننِس  زوجیتس  منٛز)  نَتہٕ  کٔرِیوٗکھ  رٕژرٕ  سان  الگ۔  تہٕ  پننی٘و  منٛزٕ  بنٲوِیوٗکھ  زٕ  عدل  کرن  وٲلۍ  مرد  گواہ  تہٕ  گوٲہی  ٲسِو  اللہ  تعالیٰ  سٕندِ  خٲطرٕ  قٲیِم  کران،  یِمَو  (کتھو)  سٍتۍ  چھے٘  تٔمۍ  سٕے  شخصس  نصیحت  یِوان  کرنہٕ  یی٘مِس  اللہ  تعالیٰ  ہس  تہٕ  ٲخرت  کِس  دۅہس  پی٘ٹھ  ایمان  چُھ،  تہٕ  یُس  اللہ  تعالیٰ  سُندتقویٰ  پانناوان  چُھ  سُہ  چُھ  تٔمۍ  سٕندِ  خٲطرٕ  (دنیا  تہٕ  ٲخرت  کہ  رنج  و  غم  نِشہِ)  نیرنٕچ  وَتھ  پٲدٕ  کران۔"
  },
  {
    "verse_id": 3,
    "translation": "تہٕ  تس  چُھ  تِژِھہ  جایہِ  پیٚٹھہٕ  رِزق  عطا  کران  ییٚتہِ  پیٚٹھہٕ  تٔمۍ  سُنٛد  گمان  تہِ  چُھنہٕ  آسان،  تہٕ  یُس  شخص  اللہ  تعالیٰ  ہس  پیٚٹھ  توکّل  چُھ  کران  تیٚلہِ  چُھ  سُہ  (اللہ  تعالیٰ)  تس  سیٚٹھاہ،  بے  شک  چُھ  اللہ  تعالیٰ  پنٕنۍ  کٲم  پوٗرٕ  کرن  وول،  بے  شک  چُھ  اللہ  تعالیٰ  ہن  پۯتھ  چیزٕ  خٲطرٕ  تھوومُت  اندازٕہ  مقرر  کٔرِتھ۔"
  },
  {
    "verse_id": 4,
    "translation": "تہٕ  تُہٕنزو  زنانو  منٛزٕ  یِمہٕ  حیض  (ماہوری)  نِشہِ  مایوس  آسن  گٔمژٕ  ہرگاہ  تۅہیہِ  شک  آسہِ  (زِ  تِہُنٛد  عدت  کیا  آسہِ)  تیٚلہِ  چُھ  تِہُنٛد  عدت  ترے٘  ریٚتھ  تہٕ  تِمہٕ  خاتونہٕ  یِمن  (وُنہِ)  ماہوری  آونہٕ  (تِہُنٛد  عدت  تہِ  چُھ  یی)،  تہٕ  گۅبِہ  کھۅر  خاتونہٕ  (تیٚلہِ)  چُھ  تِہُنٛد  عدّت  تِہُنٛد  خلاص  سپدُن،  تہٕ  یُس  شخص  اللہ  تعالیٰ  ہس  کھوژان  چُھ  (تیٚلہِ)  چُھ  سُہ  تٔمۍ  سٕنزِ  کامہِ  منٛز  آسٲنی  کران۔"
  },
  {
    "verse_id": 5,
    "translation": "یہِ  چُھ  اللہ  تعالیٰ  سُنٛد  حکم  یُس  تٔمۍ  تۅہیہِ  کُن  چُھ  نٲزل  کۆرمُت۔  تہٕ  یُس  شخص  اللہ  تعالیٰ  ہس  کھوژان  چُھ  سُہ  چُھ  تٔمۍ  سٕندۍ  لۅکٕٹۍ  گناہ  تس  (سٕندِ  اعمال  نامہٕ)  نِشہِ  مِٹاوان  تہٕ  اجرو  ثواب  چُھ  تٔمۍ  سٕندِ  خٲطرٕ  ہُرراوان۔"
  },
  {
    "verse_id": 6,
    "translation": "تۆہۍ  تھٲوِیوٗکھ  تِمہٕ  (طلاق  دِنہٕ  آمژٕ)  زنانہٕ  تٔتی  ییٚتہِ  تۆہۍ  پننہِ  وُسعتہٕ  مطٲبق  روزان  چِھو  تہٕ  تِمن  مَہ  واتنٲوِو  تکلیف  زِ  تِمن  پیٚٹھ  کٔرِو  (روزن  جاے)  تنگ،  تہٕ  ہرگاہ  تِمہٕ  گۅبِہ  کھۅر  آسن  تیٚلہِ  روٗزِو  تِمن  پیٚٹھ  خرچ  کران  اۆت  تام  زِ  تِمن  زیٚوِ  شُر،پتہٕ  ہرگاہ  تِمہٕ  تُہٕندِ  خٲطرٕ  (شُرِس)  دۅدچاوَن  تیٚلہِ  روٗزِو  تِمن  تِہُنٛد  معاوضہٕ  دِوان،  تہٕ  پانہٕ  وٲنۍ  ٲسِو  (اَکھ  أکِس  سٍتۍ)  نیک  کتھہِ  ہُنٛد  مشورٕہ  (حسبِ  دستور)  کران،  تہٕ  ہرگاہ  تۅہیہِ  پانہٕ  وٲنۍ  دُشوٲری  باسیو  تیٚلہِ  چاوِ  تس  (وۅنۍ)  بیاکھ  (کانٛہہ)  خاتون  دۅد۔"
  },
  {
    "verse_id": 7,
    "translation": "ییٚمِس  وُسعت  آسہِ  تس  پَزِ  پننہِ  وُسعت  (مطٲبق)  خرچ  کرُن،  تہٕ  یس  شخصس  پیٚٹھ  تٔمۍسُنٛد  رِزق  آسہِ  تنگ  کرنہٕ  آمُت  تیٚلہِ  کٔرِن  سُہ  تَمی  (روٗزی)  منٛزٕ  (نفقہٕ  رٔنگۍ)  خرچ  یُس  تٔمِس  اللہ  تعالیٰ  ہن  عطا  چُھ  کۆرمُت۔اللہ  تعالیٰ  چُھنہٕ  کٲنسہِ  شخصس  مکلّف  (یعنی  ذمہٕ  دار)  قرار  دِوان  مگر  تٔتھۍ  حدس  تام  یوٗتاہ  زن  تٔمۍتس  عطا  چُھ  کٔرِتھ  تھوومُت،  اللہ  تعالیٰ  کرِ  عنقریب  تنگی  پتہٕ  آسٲنی  پٲدٕ۔"
  },
  {
    "verse_id": 8,
    "translation": "تہٕ  کٲژاوَے  بستی  آسہٕ  تِژٕھہ  یِمو  (یعنی  ےیہنٛدیوروزن  والیٚو)  پننِس  ربّ  سٕندِس  حکمس  تہٕ  تٔمۍ  سٕندِیٚو  رسولو  نِشہِ  بُتھ  پھِیُر  پتہٕ  کۆر  اَسہِ  تِمن  سخت  حساب  کِس  صورتس  منٛز  محاسبہٕ  تہٕ  تِم  کٔرۍ  تِتھِس  سخت  عذابس  منٛز  مبتلا  یُس  نہَ  وُچھنہٕ  (اوس  آمُت)  تہٕ  نہ  اوس  (کَنَو)  بوزنہٕ  آمُت۔"
  },
  {
    "verse_id": 9,
    "translation": "لہٰذا  وُچھ  تِمَو  پننہِ  وَبالُک  مزٕہ  تہٕ  تِہِنزِکامہِ  ہُنٛد  انجام  سپُدصرف  خسارٕہ۔"
  },
  {
    "verse_id": 10,
    "translation": "اللہ  تعالیٰ  ہن  چُھ  تِہِندِ  خٲطرٕ  (ٲخرتس  منٛز  تہِ)  سخت  عذاب  تھوومُت  تیار  کٔرِتھ۔لہٰذا  ٲسِو  اللہ  تعالیٰ  ہس  کھوژان  روزان  اے  عقلہِ  والیو!  یِمَو  ایمان  چُھو  اۆنمُت،  بے  شک  چھے٘  اللہ  تعالیٰ  ہن  تۅہی  کُن  نصیحت  (قرآن)  نٲزل  کٔرمٕژ۔"
  },
  {
    "verse_id": 11,
    "translation": "(تہٕ)  رسول  (صلی  اللہ  علیہ  وسلم  تہِ  چِھن  سوٗزِمٕتۍ)  یِم  تۅہیہِ  پیٚٹھ  اللہ  تعالیٰ  سٕندۍ  واضح  آیات  چِھ  پٔرِتھ  بوزناوان  تاکہ  تِمن  لُکن  یِمَو  ایمان  چُھ  اۆنمُت  تہٕ  نیک  عملہٕ  چِھ  کران  نِیہِ  اَنہِ  گٹو  نِشہِ  گاشس  کُن  کٔڑِتھ،  تہٕ  یس  شخصس  اللہ  تعالیٰ  ہس  پیٚٹھ  ایمان  چُھ  بیٚیہِ  چُھ  نیک  عمل  کران  سُہ  کرِ  تس  تِمن  جنتن  منٛز  دٲخل  یِمن  بٔنۍ  کِنۍکۅلہٕ  چھے٘  جٲری  تِم  چِھ  یِمن  منٛز  ہمیشہ  روزن  وٲلۍ،  بے  شک  چُھ  اللہ  تعالیٰ  ہن  تٔمۍ  سٕندِ  خٲطرٕ  سیٚٹھاہ  رُت  رِزق  (تیار  کٔرِتھ)  تھوومُت۔"
  },
  {
    "verse_id": 12,
    "translation": "اللہ  تعالیٰ  (ہٕے)  چُھ  ییٚمۍ  ستھ  آسمان  کٔرۍ  پٲدٕ  تہٕ  زمین  (کِس  تشکیلس)  منٛز  تہِ  (بنٲوِن)  یِمنٕے  ہِوۍ  (تہہ  بہ  تہہ  سَتھ  طبقہٕ)  یِمن  درمیان  چُھ  (نظامِ  قدرت  کہ  تدبیرُک)  حکم  وَسان  روزان  تاکہ  تۆہۍ  لگیٚو  پے  زِ  اللہ  تعالیٰ  چُھ  پۯتھ  چیزس  پیٚٹھ  سیٚٹھاہ  قدرت  تھاوان،  بیٚیہِ  یہِ  زِ  اللہ  تعالیٰ  ہن  چُھ  پۯتھ  چیزس  پننہِ  علمہٕ  سٍتۍ  احاطہٕ  کٔرِتھ  تھوومُت۔  (یعنی  یِنہٕ  والیٚن  زمانن  منٛز  ییٚلہِ  سائنسی  اکتشافات  مکمل  سپدن  پتہٕ  سپدیٚو  تۅہیہِ  اللہ  تعالیٰ  سٕندِ  قدرتُک  تہٕ  مُحیط  علم  کہ  عظمتُک  اندازٕہ  زِ  کِتھہٕ  پٲٹھۍ  چھ  تٔمۍ  ہتہٕ  وادَو  ؤرِی  بر  ونٛہہ  یمہٕ  حقیقتہ  تُہٕندِ  خٲطرٕ  بیان  کٔرِتھ  تھاوِمژ) "
  }
]