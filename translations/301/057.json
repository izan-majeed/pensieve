[
  {
    "verse_id": 1,
    "translation": "اللہ  تعالیٰ  سٕنز  پٲکی  چھِ  بیان  کران  سٲری  مخلوق  یِم  آسمانن  منٛز  تہٕ  زمینن  منٛز  چھِ،  أڈۍ  بَزبانِ  قال،  أڈۍ  بَزبانِ  حال،  سُہ  چھُ  سٮ۪ٹھاہ  زبردست  سٮ۪ٹھاہ  حکمت  وول۔"
  },
  {
    "verse_id": 2,
    "translation": "تُہَندُے  راج  تہٕ  حکومت  چھُ  آسمانن  تہٕ  زمینن  اندر،  سُے  چھُ  زندگی  عطا  کران،  سُے  چھُ  ماران،  بیٚیہِ  چھُ  سُے  پرٛتھ  چیزس  پٮ۪ٹھ  قدرت  وول۔"
  },
  {
    "verse_id": 3,
    "translation": "سُے  چھُ  سارِنٕے  مخلوقن  برونٛٹھ،  سُے  چھُ  سارِنٕے  مخلوقن  پتہٕ،  سُے  چھُ  دلیلن  ہٕندِ  اعتبارٕہ  ظٲہر  تہٕ  نوٚن۔  (سُے  چھُ  ییٚمہِ  اعتبارٕہ  کہ  تٔہندِ  ذاتُک  کُنہِ  تہٕ  اِدراک  کیا  ہیٚکہِ  نہٕ  کانٛہہ  تہِ  کٔرِتھ  بٲطن  تہٕ  پوٗشیدٕہ۔)  سُے  چھُ  پرٛتھ  چیزَہ  پوٗرٕ  زانہٕ  وُن۔"
  },
  {
    "verse_id": 4,
    "translation": "سُے  چھُ  تِیُتھ  قدرت  وول  کہ  تٔمۍ  کوٚر  آسمان  تہٕ  زمین  پٲدٕہ  شیٚن  دۅہن  ہٕندِس  مُدتس  اندر،  توپتہٕ  رُود  قٲیم  تہٕ  جلوٕہ  فرماں  عرشس  پٮ۪ٹھ  یُس  بمنزِلۂ  تختِ  سلطنت  چُھ،  تِتھہٕ  پٲٹھۍ  یِتھہٕ  پٲٹھۍ  تٔہندِس  شانس  شوٗبہِ۔  سُے  چھُ  زانان  تہِ  سورُے  یہِ  وَسان  تہٕ  واتان  تہٕ  اَژان  چھُ  زمینس  اندر،  بیٚیہِ  تہِ  سورُے  یہِ  تَمہِ  منٛزٕ  کھسان  تہٕ  نیران  چھُ،  بیٚیہِ  تہِ  سورُے  یہِ  وسان  چھُ  آسمان  کہ  طرفہٕ،  بیٚیہِ  تہِ  سورُے  یہِ  کھسان  چھُ  توکُن۔  چنانچہ  سُہ  چھُ  علم  و  اطلاع  کہ  اعتبارٕہ  تۅہیہِ  سٍتۍ  سٍتۍ  اَدٕہ  ییٚتہِ  تہِ  توٚہۍ  ٲسِو  تہِ  تَتہِ۔  بیٚیہِ  چھُ  سُہ  معبودِ  برحق  تُہنزٕ  سارے  کامہِ  وُچھان،  توٚہۍ  ہیٚکِو  نہِ  کُنہِ  شایہِ  تَس  نِشہِ  ژوٗرِ  تہٕ  کھٔٹِتھ  روٗزِتھ۔"
  },
  {
    "verse_id": 5,
    "translation": "تٔہٕنزٕی  سلطنت  تہٕ  حکومت  چھےٚ  آسمانن  تہٕ  زمینن  منٛز۔  پٮ۪ٹھہٕ  تہِ  آو  بیان  کرنہٕ  لَہٗ  مُلکُ  السمٰوٰت  و  الارض،  تتہِ نَس  چھُ  مراد  احیاء  و  اِماتت،  یعنی  زندٕہ  کرنُک  تہٕ  مارنُک  مَسلہٕ  چھُنہٕ  تَس  ورٲے  کٲنسہِ  ہٕندِس  اختیارس  اندر،  ییٚتہِ نَس  فرمووُکھ  بیٚیہِ  لَہٗ  مُلک  السمٰوٰت  و  الارض  یُتھ  ثٲبت  تہٕ  محقق  سپدِ  کہ  مرنہٕ  پتہٕ  بیٚیہِ  پٲدٕہ  کرُن  تہِ  چھُ  تٔۂندسٕے  اختیارس  اندر،  لہٰذا  چھُنہٕ  اَتھ  آیۂ  کریمس  اندر  تکرار  کینٛہہ  تہِ۔"
  },
  {
    "verse_id": 6,
    "translation": "سُے  چھُ  رٲژ  ہٕںدیٚن  حصن  دۅہ  کیٚن  حصن  منٛز  مِلناوان،  ییٚمہِ  سٍتۍ  دۅہ  چھُ  بڑان۔  سُے  چھُ  دۅہ  کیٚن  حصن  رٲژ  سٍتۍ  مِلناوان  ییٚمہِ  سٍتۍ  رات  چھےٚ  بڑان۔  اَتھ  قدرتس  سٍتۍ  چھُ  تُہَنٛد  علم  تَمہِ  قٕسمہٕ  کٲمل  کہ  سُہ  چھُ  زانان  لوٗکن  ہٕندیٚن  دِلن  ہٕنزٕ  کتھہٕ  تہٕ  رایہِ  تانۍ  تہِ۔  (وۅنۍ  ییٚلہِ  تٔۂنز  وحدٲنیت  مکمل  طور  ثٲبت  سپٕز)"
  },
  {
    "verse_id": 7,
    "translation": "اے  لوٗکو!  ایمان  أنِو  تہٕ  پَژھ  کٔرِو  کُنِس  خدایس،  سُہ  زٲنیوٗن  مُنزّہ  تہٕ  پاک  کُنہِ  چیزس  اندر  شریک  آسنہٕ  نِشہِ،  بیٚیہِ  کٔرِو  پَژھ  تٔہندِس  پیغمبرس۔  (کیازِ  تٔہندِس  رسالتس  پٮ۪ٹھ  پَژھ  کرنہٕ  ورٲے  چھُنہٕ  توحید  نجات  دِوُن  تَس  شخصس  یَس  پیغمبر  سٕنز  خبر  وٲژمٕژ  آسہِ،  بلکہ  چھُ  لٲزم  اقرارِ  الُوہیتس  سٍتۍ  اقرارِ  رسالت  تہِ  کرُن۔)  اَمہِ  پتہٕ  فرمووُکھ  اصلی  حکمس  سٍتۍ  فروعی  حُکمَہ  تہِ،  سُہ  گوٚو  بیٚیہِ  کٔرِو  خرچ  تمہِ  مالہٕ  اندرٕہ  ییٚمِکۍ  توٚہۍ  اللہ  تعالیٰ  ہن  خلیفہٕ  تہٕ  قٲیِم  مقام  کٔرِنَو  تٔہندِی  خٲطرٕ۔  (کیازِ  تٔہنزِ  وَتہِ  اندر  مال  خرچ  کرُن  چھُ  علامت  کہ  تۅہیہِ  چھَو  پوٗرٕ  پَژھ  خداے  سٕنز  تہٕ  تٔہندِس  پیغمبر  سٕنز۔  بیٚیہِ  سپدِ  مال  خرچ  کرنہٕ  سٍتۍ  اشاعتِ  اسلام  یُس  مقصودِ  اعظم  چھُ،  یعنی  پانہٕ  تہِ  أنِو  ایمان  خدایس  تہٕ  تٔہندِس  پیغمبرس  بیٚیہِ  کٔرِو  کوٗشش  بیٚیَن  لوٗکن  ہٕندِ  ایمان  اننٕچ۔)  مَما  جَعلکم  مُستخلفین  فِیہ  فرماونہٕ  سٍتۍ  کوٚرُکھ  اشارٕہ  یَتھ  کَتھہِ  کُن  کہ  یہِ  مال  اوس  تۅہیہِ  برونٛٹھ  بیٚیہِ  کٲنسہِ  نِشہِ،  توٚہۍ  بنٲوِنو  تٔۂندۍ  خلیفہٕ۔  (وۅنۍ  ییٖتِس  کالس  تۅہیہِ  نِشہِ  چھُ  یہِ  مال،  تیٖتِس  کالس  تُلِو  اَمہِ  سٍتۍ  فٲیدٕہ،  رٕژن  کامیٚن  اندر  خرچ  کرنہٕ  سٍتۍ،  تۅہیہِ  پتہٕ  واتہِ  یہِ  مال  بیٚیہِ  کٲنسہِ  نِشہِ،  سُہ  سپدِ  خلیفہٕ  اَمہِ  مالُک،  یہِ  مال  پوشہِ  وُن  چھُنہٕ،  یہِ  أتی  تھاوُن  جمع  کٔرِتھ  تھاوُن،  ضروری  مصرفن  اندر  خرچ  نہ  کرُن  چھےٚ  محض  حماقت۔)  اَتھ  کُن  نظر  کٔرِتھ  یِمو  لوٗکو  تۅہیہِ  اندرٕہ  ایمان  اوٚن  خدا  و  پیغمبرِ  خدایس،  بیٚیہِ  کوٚرُکھ  مال  خرچ  تٔہنزَن  وَتن  اندر،  تِہندِ  خٲطرٕ  چھُ  بوٚڈ  ثواب۔  (یِمَو  لوٗکو  ایمان  اوٚن  نہٕ  تِمن  چھِ  أسۍ  پٕرٛژھان)"
  },
  {
    "verse_id": 8,
    "translation": "بیٚیہِ  کیا  وجہ  چھُ  کہ  توٚہۍ  چھِو  نہٕ  پَژھ  کران  معبودِ  برحقس  بیٚیہِ  تٔہندِس  رسولِ  برحقس،  حالانکہ  تمِکۍ  قوی  اسباب  تہٕ  دواعی  چِھو  سٲری  موجود۔  یہِ  بوٚڈ  پیغمبر  چھُ  تۅہیہِ  ناد  دِوان  کہ  کٔرِو  پَژھ  پننِس  پروردِگارس،  دوٚیُم  دواعی  گوٚو  یہِ  کہ  پانہٕ  چھُ  تُہٕنٛدۍ  پروردِگارن  تۅہیہِ  نِشہِ  ایمان  اننس  پٮ۪ٹھ  میثاقِ  اَلَستہٕ  کہ  دۅہ  عہد  روٚٹمُت،  ییٚمیُک  اجمالی  اثر  تُہندِس  فطرتس  منٛز  موجود  تہِ  چھُ،  ییٚمِچ  یاد  دہٲنی  پیٚغمبرانِ  کِرامَو  تہِ  تۅہیہِ  کٔرمٕژ  چھےٚ  وقتاً  فوقتاً،  اگر  تۅہیہِ  ایمان  اَنُن  چھُو  یِم  چیز  چھِ  تُہندِ  حقہٕ  کٲفی۔"
  },
  {
    "verse_id": 9,
    "translation": "سُہ  معبودِ  برحق  چھُ  تِیتھُے  رحمت  وول  کہ  سُہ  چھُ  پننِس  بندۂ  خاص  حضرت  محمد  صلی  اللہ  علیہ و سلمس  پٮ۪ٹھ  صاف  صاف  تہٕ  نٔنۍ  آیات  نٲزل  کران،  یُتھ  سُہ  بندۂ  خاص  تۅہیہِ  لوٗکن  کُفرٕچو  تہٕ  جہلٕچو  تٲریکیو  نِشہِ  کٔڑِتھ  ایمان  و  عرفان  کِس  نوٗرس  کُن  واتناوِ۔  بے  شک  اللہ  تعالیٰ  چھُ  تۅہیہِ  نسبت  سٮ۪ٹھاہ  مہربان  تہٕ  سٮ۪ٹھاہ  رحم  کروُن۔  (ییٚمۍ  تۅہیہِ  کُن  شفقت  وول  یُتھ  پیغمبرِ  برحق  سوٗز،  اَتھ  اندر  اوس  سوال  ایمان  نَہ  اننس  پٮ۪ٹھ،  اَمہِ  پتہٕ  چھُ  سوال  یِوان  کرنہٕ  مال  خرچ  نَہ  کرنس  پٮ۪ٹھ  یعنی  مال  کۅنہٕ  چھِو  خرچ  کران۔)"
  },
  {
    "verse_id": 10,
    "translation": "بیٚیہِ  کیا  وجہ  چھُ  کہ  توٚہۍ  چھِو  نہٕ  مال  خرچ  کران  خداے  سٕنزِ  وتہِ  اندر  دِل  چہِ  خوشی  سٍتۍ۔  اَمہِ  تُہٕندِ  مالٕچ  کیا  چھےٚ  کتھٕے،  سورُے  آسمان  تہٕ  زمین  سپدِ  پتولاکہ  خداے  سُندُے۔  (ییٚلہِ  سٲری  عارضی  مٲلک  مرن  تہٕ  ختم  سپدن،  سورُے  واتہِ  مالکِ  حقیقی یَس  نِشہِ،  دنیاہس  اندر  چھُ  یہِ  مال  تۅہیہِ  اَکہِ  نتہٕ  اَکہِ  دۅہ  ترٛاونُے،  لہٰذا  کۅنہٕ  دِیِو  تٔہندِ  رضا  خٲطرٕ  ییٚمہِ  تۅہیہِ  ثوابَہ  تہٕ  اجرَہ  حٲصل  سپدِ۔)  خرچ  کرنس  اندر  تہِ  چھےٚ  واریاہ  فرق  تہٕ  تفاوت،  برابر  چھِنہٕ  تِم  لوٗکھ  یِمو  مال  خرچ  کوٚر  خداے  سٕنزِ  وتہِ  اندر  یا  جہاد  کوٚر  خداے  سٕنزِ  وَتہِ  اندر  فتحِ  مکہ  برونٛٹھ۔  یِم  لوٗکھ  چھِ  درجہِ  کِنۍ  سٮ۪ٹھاہ  تٔھدۍ  تِمن  لوٗکن  ہٕندِ  کھۅتہٕ  یِمو  خرچ  تہٕ  جہاد  کوٚر  فتحِ  مکہ  پتہٕ۔  کیازِ  فتحِ  مکہ  برونٛٹھ  ٲس  زُو  تہٕ  مال  خرچ  کرنس  خداے  سٕنزِ  وتہِ  اندر  زیادٕہ  قدر،  کیازِ  مسلمان  ٲسۍ  کم  دشمن  ٲسۍ  واریاہ،  مالِ  غنیمت  اوس  نہٕ  یِوان  کُنہِ  طرفہٕ،  لہٰذا  ٲس  جہاد  کرنس  تہٕ  مال  خرچ  کرنس  زیادٕہ  قدر۔  فتحِ  مکہ  پتہٕ  سپٕز  یِمن  چیزن  اندر  واریاہ  فرق،  فتحِ  مکہ  پتہٕ  آے  لوٗکھ  پرٛتھ  طرفہٕ  بَرضا  و  رغبت  دینِ  اسلامس  اندر  دٲخل  سپدنہٕ  خٲطرٕ  فوجو  فوجو۔  یِتھہٕ  پٲٹھۍ  چھُ  اللہ  تعالیٰ  ہَن  ثواب  عطا  کرنُک  وعدٕہ  سارِنٕے  سٍتۍ  کوٚرمُت۔  اللہ  تعالیٰ  ہَس  چھےٚ  تُہنزَن  سارِنٕے  عملن  ہٕنز  پوٗرٕ  خبر،  کَس  کوٗت  اخلاص  چھُ  دِلس  اندر،  سُہ  دِیہِ  تمی  موجوب  سارِنٕے  موٚزوٗرۍ۔"
  },
  {
    "verse_id": 11,
    "translation": "(یِمن  لوٗکن  فتح  مکہ  برونٛٹھ  مال  خرچ  کرنُک  موقع  آو  نہٕ،  تِمن  تہِ  چھُ  اللہ  تعالیٰ  دین  چن  کامیٚن  اندر  مال  خرچ  کرنُک  ترغیب  دِوان۔  فرماوان  چھُکھ،)  چَھا  کانٛہہ  شخصَہ  یُس  اللہ  تعالیٰ  ہس  قرض  دِیہِ  رٕتہِ  طریقہٕ  یعنی  خلوصہٕ  سان۔  تَس  ہورِ  اللہ  تعالیٰ  دۅگنٲوِتھ،  بیٚیہِ  چھِ  تٔہندِ  خٲطرٕ  موٚزوٗریاہ  باعزت  یۅسہٕ  حسبِ  مدعا  و  مطلب  آسہِ۔  (اَمہِ  قرضُک  مطلب  چھُ  کہ  جہاد  کہ  وقتہٕ  پانے  جہادس  نیرُن،  تَمہِ  کیٚن  ضروریاتن  منٛز  خرچ  کرُن،  توپتہٕ  پانے  مالِ  غنیمت  حٲصل  کرُن،  یہِ  گوٚو  دنیاہس  اندر،  ٲخرتس  اندر  گوٚو  تھوٚد  مرتبہٕ  حاصل  کرُن۔)"
  },
  {
    "verse_id": 12,
    "translation": "سُہ  دۅہ  تہِ  چھُ  قٲبلِ  ذکر  ییٚمہِ  دۅہ  توٚہۍ  وُچھِو  باایمان  مردن  تہٕ  باایمان  زنانن  ہُنٛد  نوٗر  تِمن  برنٛٹھ  برونٛٹھ  بیٚیہِ  تِمن  دٔچھِنۍ  کِنۍ  دوران۔  (ییٚمہِ  ساعتہٕ  محشرکہ  میدان  نِشہِ  پُلِ  صراطس  کُن  لوٗکھ  گژھن،  تَمہِ  ساعتہٕ  آسہِ  سخت  تٲریکی  تہٕ  اَنہِ  گٹہٕ،  تَمہِ  وقتہٕ  آسہِ  ایمانٕچ  تہٕ  نیک  عملَن  ہٕنز  روشنی  پرٛتھ  أکِس  سٍتۍ،  یوٗت  ایمانس  تہٕ  عملہِ  اندر  قوّت  آسیٚس،  تِیژ  آسیٚس  تتھ  گاشس  اندر  زیادتی،  ایمانُک  نوٗر  آسیٚس  برونٛٹھ  برونٛٹھ،  عملن  ہُنٛد  نوٗر  آسیٚس  دٔچھِنہِ  طرفہٕ۔  بعضے  روایتن  اندر  چھُ  آمُت  کھۅورِ  طرفہٕ  تہِ  آسہِ  نوٗر۔)  تِمن  باایمان  مردن  تہٕ  باایمان  زنانن  یِیہ  وننہٕ،  بشارت  بوٚوِن  تۅہیہِ  أزِکہ  دۅہ،  تِمن  باغن  ہٕنز  یِمو  منٛزۍ  بجہِ  بجہِ  کۅلہٕ  پکان  چھےٚ،  یِمن  منٛز  تۅہیہِ  ہمیشہٕ  روزُن  چھُ۔  یٔہے  گٔیہِ  بٔڈ  کامیٲبی۔  (کیازِ  جنت  چھُ  اللہ  تعالیٰ  سٕنزِ  خۅشنودی  تہٕ  رضاہُک  مقام،  یُس  توٚت  ووت  سُہ  سپُد  پننیٚن  سارِنٕے  مطلبن  اندر  کامیاب۔)  (یہِ  گوٚو  سُے  دۅہ)"
  },
  {
    "verse_id": 13,
    "translation": "ییٚمہِ  دۅہ  منافق  مرد  تہٕ  منافق  زنانہٕ  وَنن  مسلمانن  پلِ  صراطس  پٮ۪ٹھ،  اے  مسلمانو!  اَسہِ  پیٲرۍتو  ہَنا،  أسۍ  تہِ  کرہَو  تُہُنٛد  گاش  حٲصل،  توپتہٕ  پکہَو  تُہٕندی  گاشہِ  سٍتۍ۔  وَننہِ  یِیَکھ  توٚہۍ  پِھیرِو  پانس  پتھ  کُن،  تٔتی  کٔرِو  تلاش  گاشُک۔  (تفسیرِ  دُرِ  منثورس  منٛز  چھُ  کہ  اَمہِ  پتھ  کُن  پھیرنہٕ  أندرٕ  چھُ  مُراد  سۅ  جاے  ییتِنس  سخت  انہِ  گٹہٕ  گٔژِھتھ  پُل  صراطس  کھسنہٕ  کہ  وقتہٕ  نوٗر  تقسیم  سپدیٚو،  یعنی  تتھ  نوٗر  تقسیم  سپدن  چہِ  جایہِ  گٔژِھو،  تٔتی  ژھٲنڈِو  گاش،  چنانچہ  تِم  گژھن  توٚت،  تَتہِ  ییٚلہِ  نہٕ  کینٛہہ  گاشَہ  حٲصل  سپدیٚکھ،  توپتہٕ  یِن  بیٚیہ  یمنٕے  مسلمانن  کُن۔)  پَس  یِیہِ  کھارنہٕ  تہٕ  قٲیم  کرنہٕ  مسلمانن  تہٕ  تِمن  منٛز  اَکھ  دیوارَہ  تہٕ  قلایَہ،  تتھ  آسہِ  دروازٕہ  تتھ  دروازس  آسن  زٕہ  ہال۔  ییٚمیُک  أندرِم  طرف  یُس  باایمانن  کُن  آسہِ،  سُہ  آسہِ  رحمت  تہٕ  نوٗر۔  تمیُک  نیٚبرِم  طرف،  یُس  تِمن  منافقن  کُن  آسہِ،  سُہ  آسہِ  عذاب  تہٕ  اَنہِ  گٹہٕ۔"
  },
  {
    "verse_id": 14,
    "translation": "تِم  منافق  دِن  آلو  تہٕ  آواز  مسلمانن،  اے  مسلمانو!  أسۍ  ٲسۍ  نا  دنیاہس  اندر  تۅہیہِ  سٍتۍ  اعمال  و  اطاعت  کران؟  اَز  تہِ  گٔژھۍ  أسۍ  پانسٕے  سٍتۍ  رٹٕنۍ۔  مسلمان  دپنکھ  واقعی  ٲسِو  توٚہۍ  دنیاہس  منٛز  اَسہِ  سٍتۍ  آسان  مگر  کیا  شرف  تتھ  سٍتۍ  آسنس،  توٚہۍ  ٲسوٕ  ظٲہرٕ  پٲٹھی  اَسہِ  سٍتۍ،  تُہٕندِ  بٲطنٕچ  حالت  ٲس  کہ  توٚہۍ  اوسوُ  تردّدَس  منٛز  پھسوومُت  پنُن  پان  بیٚیہِ  گمرٲہی  اندر،  سۅ  گمرٲہی  گٔیہِ  یٔہے  کہ  تُہٕندیٚن  دِلن  اندر  اوس  عداوت  پیغمبرِ  برحق  سُنٛد  بیٚیہِ  باایمانن  ہُنٛد۔  توٚہۍ  ٲسوٕ  پیاران  تہٕ  تمنا  کران  تِمن  گوٚژھ  کانٛہہ  تکلیفَہ  تہٕ  مصیبتَہ  واتُن،  بیٚیہِ  اوس  تۅہیہِ  اسلام  کِس  حق  آسنس  منٛز  شک  تہٕ  تردّد،  بیٚیہِ  ٲسِو  توٚہۍ  بے  ہوٗدٕہ  آرِزُوَو  دوکھس  منٛز  تھٲوِمٕتۍ،  توٚہیہِ  اوس  خیال  کہ  اسلام  گژِھہ  جلدی  ختم۔  أتھۍ  پٮ۪ٹھ  روٗدوٕ  توٚہۍ  عمرِ  یوٚتانۍ  خداے  سُنٛد  حکم  ووت  تُہندِ  خٲطرٕ  یعنی  مرنُک  حکم،  بیٚیہِ  دِیُت  تۅہیہِ  دوکھہٕ  باز  شیطانن  خداے  سٕندِ  حقہٕ  دوکھہٕ،  یِمَو  کُفرِیاتَو  سببہٕ  روٗدِو  نہٕ  توٚہۍ  اَتھ  قٲبل  کہ  ییٚتہٕ  تہِ  کیا  روٗزِہِو  توٚہۍ  اَسہِ  سٍتۍ۔"
  },
  {
    "verse_id": 15,
    "translation": "پَس  یِیہِ  نہٕ  رٹنہٕ  أزِکہ  دۅہ  نَہ  تۅہیہِ  نِشہِ  تہٕ  نَہ  کٲفرن  نِشہِ  کُنہِ  قسمہٕ  بدلہٕ  تہٕ  عوض،  (گۅڈٕہ  چِھنہٕ  تۅہیہِ  نِشہِ  عوض  پیش  کرنہٕ  خٲطرٕ  کٕہٕنۍ  چیز،  دوٚیُم  ہرگاہ  آسِہے  تہِ  تۅہیہِ  نِشہِ  کانٛہہ  چیز،  سُہ  یِیہِ  ہے  نہٕ  قبول  کرنہٕ،  کیازِ  یہِ  چھُ  دارُ  الجزا،  یہِ  چھُنہٕ  دارُ  العمل،  تِمہٕ  کتھہٕ  گُزرییہِ  دنیاہس  اندر۔)  تۅہیہِ  سارِنٕے  منافقن  تہٕ  کٲفرن  ہٕندِ  روزنٕچ  جاے  چھےٚ  نارِ  جہنم،  یۅہے  نارِ  جہنم  چھُ  تُہُنٛد  رفیق  تہٕ  سٍتۍ  سٍتۍ  روزوُن،  کٲژاہ  یَچھ  جاے  چھےٚ  یہِ  نارِ  جہنم۔  (ییٚمہِ  سٍتۍ  سپُد  ثٲبت  کہ  زیٚوِ  ہٕندِس  اقرارس  چھُنہٕ  کانٛہہ  اعتبار  یوٚتانۍ  نہٕ  دِلہٕ  سٍتۍ  تصدیق  آسہِ۔  اَمہِ  پتہٕ  چھِ  فرماوان  کہ  یتھ  ایمانس  سٍتۍ  ضروری  اعمالن  ہٕنز  کمی  آسہِ  سُتہِ  چھُ  کمزور  تہٕ  نامکمل،  لہٰذا  چھُ  اللہ  تعالیٰ  فرماوان  بطریقِ  عتاب  مسلمانن  حکم  کہ  تتھ  کمی  کریٚو  پوٗرٕ  یہِ۔)"
  },
  {
    "verse_id": 16,
    "translation": "کیا  با ایمانو  اندرٕ  یِم  لوٗکھ  طاعاتِ  ضروری  یعنی  فرٲیضن  اندر  کوتٲہی،  پہلو  تہی  تہٕ  سُستی  کران  چھِ،  تِمن  ووت  نا  وُنہِ  وقت  ییٚمہِ  کتھہِ  ہُنٛد  کہ  تِہِندۍ  دل  کیا  سپدٕہن  نرم  خدا  ژیٚتَس  پیٚنہٕ  سٍتۍ،  بیٚیہِ  یُس  دینِ  حق  خداے  سٕندِ  طرفہٕ  نٲزل  سپُد  تمِکۍ  سٲری  احکام  بجا  اننہٕ  سٍتۍ؟  (یعنی  دِلہٕ  سٍتۍ  کرہن  پوٗرٕ  عزم  طاعات  و  عباداتِ  ضرورِیَہ  پابندی  سان  ادا  کرنُک،  بیٚیہِ  روزہن  نافرمٲنیو  تہٕ  معصیتو  نِشہِ  پتھ۔)  بیٚیہِ  سپدٕہن  نہٕ  استغفارس  تہٕ  توبس  منٛز  تٲخیر  کرنہٕ  سٍتۍ  تِمن  لوٗکن  ہِی  یِمن  تِمن  برونٛٹھ  آسمٲنی  کتاب  عطا  کرنہٕ  آیہِ  یعنی  یہود  و  نصاریٰ،  یِمو  تِمن  کتابن  خلاف  نفسہٕ  چن  خوٲہشن  تہٕ  گناہن  منٛز  درٛوو  دِیُت،  توپتہٕ  گُزریوو  تتھ  حالس  اندر  تِمن  واریاہ  وقت،  کُنہِ  قسمہٕ  تِمن  احساس  سپُد  نہٕ  توبہٕ  و  استغفار  کرنُک،  تَمیُک  نتیجہٕ  درٛاو  کہ  تِہِندۍ  دِل  سپٕدۍ  سٮ۪ٹھاہ  سخت  تہٕ  دٔرۍ،  تَمہِ  قَساوتُک  نتیجہٕ  دراو  کہ  تِمۅ  اندرٕ  چھِ  اَز  تہِ  واریاہ  لوٗکھ  فاسق۔  (الغرض  مسلمانن  پزِ  جلد  پایس  پیوٚن  تہٕ  توبہٕ  کرُن،  تِم  مہٕ  کٔرِن  خیال  کہ  أسۍ  چھِ  گناہ  گار،  توبہٕ  سٍتۍ  کیا  اصلاح  ہیٚکہِ  سپدِتھ۔  بلکہ)"
  },
  {
    "verse_id": 17,
    "translation": "یہِ  کتھ  زٲنِو  وارٕ  کہ  اللہ  تعالیٰ  سُنٛد  شان  چھُ  ییٚمہِ  قسمُک  کہ  سُہ  چھُ  خۅشک  گٲمتِس  زمینس  بیٚیہِ  زندٕہ  کران،  سرسبز  تہٕ  شاداب  کران۔  (یِتھے  پٲٹھۍ  کرِ  سُہ  گنہگار  بندن  پننہِ  رحمت  سٍتۍ  مۅردٕ  گٲمٕتۍ  دل  بیٚیہِ  زندٕہ۔)  کیازِ،  بَتحقیق  اَسہِ  کوٚر  بیان  اَمہِ  چہِ  مِثالہٕ  یُتھ  تۅہیہِ  فکرِ  تَرِ۔  (اَمہِ  پتہٕ  چُھ  فرماوان  اللہ  تعالیٰ  بیٚیہِ  مال  خرچ  کرنُک  فضیلت  خداے  سٕنزن  وَتن  اندر۔)"
  },
  {
    "verse_id": 18,
    "translation": "بے  شک  سٮ۪ٹھاہ  صدقہٕ  دِوُنۍ  مرد  بیٚیہِ  سٮ۪ٹھاہ  صدقہٕ  دِوُنہِ  زنانہٕ،  بیٚیہِ  یِم  قرض  دِوُنۍ  چھِ  اللہ  تعالیٰ  ہَس  بکمالِ  خلوص  رُت  قرضَہ،  یِیہِ  تِمن  دۅگنٲوِتھ  عطا  کرنہٕ،  بیٚیہِ  چھِ  تِہندِ  خٲطرٕ  باعزت  موٚزوٗرۍ۔  (یعنی  یِم  لوٗکھ  اللہ  تعالیٰ  سٕنزِ  وتہِ  اندر  مال  خرچ  کرن  بَنیتِ  خٲلص،  محض  تٔہندی  رضامندی  تہٕ  خۅشنودی  خٲطرٕ،  پروردگارس  ورٲے  آسن  نہٕ  بیٚیہِ  کٲنسہِ  نِشہِ  تَمیُک  عوض  تہٕ  بدلہٕ  یا  شکریہ  ژھانڈان،  تِم  زن  اللہ  تعالیٰ  ہس  قرض  چھِ  دِوان،  تِم  تھٲوِن  اطمینان  کہ  تِہُنٛد  دیتمُت  مال  ضایع  گژِھہ  نہٕ  بلکہ  کرِ  تِمن  اللہ  تعالیٰ  عطا  تَمہِ  کھۅتہٕ  واریاہ  گۅنہٕ۔  اَمہِ  پتہٕ  چھُ  بیٚیہِ  ایمانٕچ  فضیلت  بیان  یِوان  کرنہٕ)"
  },
  {
    "verse_id": 19,
    "translation": "بیٚیہِ  یِم  لوٗکھ  اللہ  تعالیٰ  ہس  بیٚیہِ  تٔۂندیٚن  پیغمبرن  پوٗرٕ  پٲٹھۍ  پَژھ  چھِ  کران  تِہِندۍ  احکام  چھِ  عملاً  بجا  انان،  بے  شک  تِمے  لوٗکھ  چھِ  پٔزۍ  پٲٹھۍ  باایمان،  بیٚیہِ  چھِ  تِمنے  لوٗکن  ہُنٛد  حال  پننِس  پروردگارس  نِشہِ  باوٕہ  وُنۍ  تہٕ  گوٲہی  دِوُنۍ،  تِہِندی  خٲطرٕ  چھُ  جنتس  اندر  تِہٕنز  خاص  موٚزوٗرۍ  تہٕ  ثواب،  بیٚیہِ  چھُ  تِہِندی  خٲطرٕ  پُلِ  صراطس  پٮ۪ٹھ  خاص  نوٗر  تہٕ  گاش،  یِمو  لوٗکو  کفر  تہٕ  انکار  کوٚر،  بیٚیہِ  زٲنِکۍ  اَپٕزۍ  سٲنۍ  آیات،  تِمے  لوٗکھ  چھِ  جہنمی۔"
  },
  {
    "verse_id": 20,
    "translation": "اے  لوٗکو  توٚہۍ  زٲنِو  یہِ  کتھ  وارٕہ  کہ  ٲخرتس  مقابلہ  چھَنہٕ  دنیاہٕچ  زندگی  ہرگز  تِیُتھ  چیزَہ  یَتھ  سٍتۍ  مشغول  روزُن  مقصود  آسُن  گوٚژھ،  کیازِ  تمِچ  حقیقت  چھےٚ  کہ  لۅکہٕ  چارس  منٛز  چھُ  گِندنس  سٍتۍ  وقت  ضایع  گژھان،  جوٲنی  منٛز  چھےٚ  زینت  و  آرٲیش  تہٕ  بیٚیَن  ہم  عمرن  پٮ۪ٹھ  تھیٚکنَس  کُن  فکر  آسان،  بُجرس  منٛز  چھُ  مال  و  دولت  تہٕ  شُرۍ  گبر  گٕنزراونس  تہٕ  سۅمبراونس  کُن  فکر  آسان،  یِم  سٲری  چیز  چھِ  فٲنی  گژھ وٕنۍ،  مقٲصد  بیٚیہِ  محض  خوابَہ  تہٕ  خیالَہ  ییٚمِچ  مثال  چھےٚ،  تَمہِ  روٗدٕچ  یُس  پیٚوان  چھُ،  تمہِ  سٍتۍ  زراعتُک  کھسُن  چھُ  زمیندارن  سٮ۪ٹھاہ  پسند  یِوان  تہٕ  خۅش  کران،  توپتہٕ  چھُ  زراعت  خشک  سپدان،  پَس  چُھہَن  سُہ  وُچھان  ژٕہ  لیٚدرِ  رنگہٕ،  توپتہٕ  چھُ  تمیُک  گاسہٕ  ہۅکھان،  تتھ  چھُ  چوٗرٕ  گژھان،  یِتھے  پٲٹھۍ  چھُ  دنیاہُک  بہار  کینژھن  دۅہن  آسان،  توپتہٕ  چھُ  تتھ  زوال  تہٕ  اضمحلال  سپدان،  یہِ  گوٚو  دنیا۔  ٲخرتس  اندر  چھُ  کٲفرن  ہٕندِ  خٲطرٕ  عذابِ  شدید،  اہلِ  ایمانن  ہٕندِ  خٲطرٕ  مغفرت  تہٕ  رضامندی  یِم  دوشوے  چھِ  باقی،  پَس  چھُ  ٲخرت  تہِ  باقی۔  دنیٲوی  زندگٲنی  چھَنہٕ  مگر  دوکُھک  اَکھ  سامانَہ۔  (ووںۍ  ییٚلہِ  متاعِ  دنیا  چھُ  فٲنی  ٲخرتٕچ  دولت  چھےٚ  باقی  یۅسہٕ  ایمان  کہ  برکتہٕ  حٲصل  ہیٚکہِ  سپدِتھ،  لہٰذا  پَزِ  تۅہیہِ  کہ)"
  },
  {
    "verse_id": 21,
    "translation": "دور  تُلِو  توٚہۍ  یعنی  جلدی  کٔرِو  پننِس  پروردگارٕ  سُند  مغفرت  حٲصل  کرنہٕ  خٲطرٕ،  بیٚیہِ  روٗدِو  سُہ  جنت  حٲصل  کرنہٕ  خٲطرٕ  ییٚمُیک  پناہ  چھُ  تیوٗت  یوٗت  آسمان  و  زمین  اَکھ  أکِس  سٍتۍ  مِلنٲوِتھ  بَنہِ،  یہِ  گوٚو  پَنہے  زیچَھر  تَمُیک  زانہِ  پانہٕ  اللہ  تعالیٰ۔  یۅہے  جنت  چھُ  تیار  کرنہٕ  آمُت  تِمن  لوٗکن  ہٕندِ  خٲطرٕ  یِمن  پوٗرٕ  پژھ  چھےٚ  خداے  سٕنز  بیٚیہِ  تٔہندیٚن  پیغمبرن  ہٕنز،  یہِ  مغفرت  تہٕ  رضاے  خدا  چھُ  خداے  سُنٛد  فضل،  سُہ  چھُ  یہِ  فضل  عطا  کران  تَس  یَس  یژھان  چھُ،  اللہ  تعالیٰ  چھُ  بوٚڈ  فضلہٕ  وول۔"
  },
  {
    "verse_id": 22,
    "translation": "کانٛہہ  مصیبتَہ  چھُنہٕ  دنیاہس  تہٕ  مُلکس  اندر،  یا  تُہٕندیٚن  زُوَن  اندر  واقع  سپدان  یعنی  خٲرجی  تہٕ  دٲخلی  مصیبت،  مگر  سُہ  مصیبت  چھُ  لیٚکھِتھ  أکِس  کتابہِ  اندر  یعنی  لوحِ  محفوظس  اندر،  تٔمۍ  تُہندۍ  زُو  پٲدٕ  کرنہٕ  برونٛٹھ  تھومُت  لیٚکِھتھ۔  یہِ  کتھ  یعنی  پٲدٕ  کرنہٕ  برونٛٹھ  لیکھِتھ  تھاوُن  چھُ  اللہ  تعالیٰ  ہس  نِشہِ  سہل  تہٕ  آسان۔  (کیازِ  تَس  چھُ  سورُے  علمِ  غیب  حٲصل۔  یہِ  کتھ  ؤنۍ  اَسہِ  تۅہیہِ  ییٚمہِ  مۅکھہٕ)"
  },
  {
    "verse_id": 23,
    "translation": "یُتھنہٕ  توٚہۍ  زیادٕہ  رنج  تہٕ  غم  کھیٚیِو  تتھ  چیزس  پٮ۪ٹھ  یُس  تۅہیہِ  نِشہِ  اَز  دست  گوٚو،  صحت  ہیوٗ،  مال  و  اولاد  ہِی،  تا  ایں  کہ  سُہ  رنج  و  غم  کھیٚون  سپدِ  تۅہیہِ  مانع  ٲخرت  چیٚن  کامیٚن  اندر  مشغول  روزنہٕ  نِشہِ،  بیٚیہِ  خداے  سُنٛد  رضا  ژھانڈنہٕ  نِشہِ،  ہرگاہ  رنجِ  طبعی  سپدِ  تتھ  چُھنہٕ  کانٛہہ  حرج۔  بیٚیہِ  یُتھنہٕ  توٚہۍ  تمہِ  چیزٕ  سٍتۍ  یُس  تٔمی  عطا  کوٚروُ  ژیٚنگِو،  خۅش  گٔژِھو  تہٕ  مغروٗر  سپدِو،  بلکہ  گژِھہ  زانُن  کہ  یہِ  کوٚر  عطا  اللہ  تعالیٰ  ہن  محض  پننہِ  فضلہٕ  سٍتۍ،  اللہ  تعالیٰ  چُھنہٕ  پسند  کران  کٲنسہِ  ژیٚنگہٕ  وُنِس  تہٕ  تھیٚکہٕ  وُنِس  شخصس۔"
  },
  {
    "verse_id": 24,
    "translation": "یِم  تمہِ  قسمٕکۍ  لوٗکھ  چھِ  کہ  مالِ  دنیا  کہ  سببہٕ  چھِ  پانہٕ  تہِ  بخُل  کران  پروردگارٕ  سٕنزن  وتن  اندر  خرچ  کرنہٕ  نِشہِ،  بیٚیہِ  چھِ  بیٚیَن  لوٗکن  تہِ  بخُل  کرنٕچ  تعلیم  کران،  یۅہے  محبتِ  دنیا  چھُ  تِمن  بٲعث  سپدان  پَزِ  دین  نِشہِ  اِعراض  کرنُک۔  یُس  اکَھہ  دینِ  حقہٕ  نِشہِ  اِعراض  کرِ،  کٔرِتن،  اللہ  تعالیٰ  ہَس  چھُنہٕ  تَمُیک  کانٛہہ  ضریٚر،  کیازِ  سُہ  چھُ  بے  نیاز  پننِس  ذاتس  تہٕ  صفاتن  اندر  کٲمل،  بیٚیہِ  سزاوارِ  حمد  و  ثناء،  سُہ  چھُنہٕ  محتاج  لوٗکن  ہٕندِس  بدنی  عبادتس  یا  مٲلی  عبادتس  کُن۔"
  },
  {
    "verse_id": 25,
    "translation": "بے  شک  اَسہِ  سوٗزۍ  پنٕنۍ  پیغمبر  لوٗکن  ہٕندِ  اصلاح  خٲطرٕ  نٔنۍ  تہٕ  واضح  احکام  ہیٚتھ،  بیٚیہِ  دِژ  اَسہِ  تِمن  سٍتۍ  پنٕنۍ  کتاب،  بیٚیہِ  کٔر  اَسہِ  نٲزل  ترٛکٕر  یعنی  عدل  و  انصافٕکۍ  احکام  و  اسباب،  تِمن  ہُنٛد  تعلق  چھُ  حقوق  العبادن  سٍتۍ،  یُتھ  لوٗکھ  خداے  سٕندیٚن  حقن  تہٕ  بندن  ہٕندیٚن  حقن  اندر  اعتدالس  پٮ۪ٹھ  قٲیِم  روزن۔  بیٚیہِ  وول  اَسہِ  شِستٕر  تتھ  منٛز  چھُ  کٲفی  قوّت  تہٕ  طاقت،  بیٚیہِ  چھِ  تتھ  اندر  لوٗکن  ہٕندِ  خٲطرٕ  واریاہ  نفع  تہٕ  فٲیدٕہ،  الحٲصل  یِم  لوٗکھ  آسمٲنی  کتابو  سٍتۍ  سیٚزِ  وَتہِ  پٮ۪ٹھ  یِن  نہٕ،  بیٚیہِ  یِم  نہٕ  میزانِ  عدل  دنیاہس  منٛز  قٲیِم  تھاون،  تِہِندِ  خٲطرٕ  چھےٚ  ضرورت  تِمن  گوشمالی  کرنہٕ  خٲطرٕ،  بیٚیہِ  ظٲلمن  تہٕ  ہوٚل  پکوٕنیٚن  راہِ  راستس  پٮ۪ٹھ  اَننہٕ  خٲطرٕ،  خدا  و  رسول  سٕندیٚن  احکامن  ہُنٛد  وقار  قٲیِم  تھاونہٕ  خٲطرٕ  شمشیرِ  کٲم  ہیٚنٕچ،  سۅ  تہِ  چھےٚ  تَمہِ  ساعتہٕ  اَکھ  دینی  کٲمَہ  یعنی  شمشیر  استعمال  کرنۍ  چھےٚ  تمہِ  ساعتہٕ  اَکھ  دینی  کٲمَہ۔  جہادَہ،  سۅ  کٲم  یِیہِ  ہیٚنہٕ  اَتھ  شِسترس،  تمی  ساعتہٕ  نَنہِ  کُس  اکَھہ  چھُ  اللہ  تعالیٰ  ہَس  تہٕ  تٔہندیٚن  پیغمبرن  یعنی  تٔہندِس  دینس  وُچھنہٕ  ورٲے  مدد  کران،  تٔہِندِ  دین  کہ  تھزرٕ  تہٕ  بلندی  خٲطرٕ  جہاد  کران۔  اگرچہِ  سُہ  چھُنہٕ  محتاج  لوٗکن  ہٕندِس  مددس  کُن،  کیازِ  سُہ  چھُ  پانہٕ  سٮ۪ٹھاہ  طاقت  وول  تہٕ  غلبہٕ  وول  مگر  سُہ  چھُ  یژھان  لوٗکھ  گٔژھۍ  اشاعتِ  دین  کرنہٕ  سٍتۍ  ثواب  حٲصل  کرٕنۍ۔"
  },
  {
    "verse_id": 26,
    "translation": "بے  شک  بیٚیہِ  سوٗز  اَسہِ  اَمی  اشاعتِ  دینِ  حق  کرنہٕ  خٲطرٕ  نوحؑ  بیٚیہِ  ابراہیمؑ  پیغمبر  بنٲوِتھ،  بیٚیہِ  تھٲو  اَسہِ  جٲری  تِمن  دۅن  ہٕندیٚن  اولادن  اندر  پیغمبری  تہٕ  کتاب  یعنی  تِہِندیٚو  اولادو  اندرٕہ  کٔرۍ  اَسہِ  بعضے  پیغمبر  بعضے  مرسل،  تِمن  کٔر  کتاب  تہِ  عطا،  تِمو  لوٗکو  اندرٕ  ٲسۍ  بعضے  یِمن  ہدایت  بنیوو،  واریاہ  ٲسۍ  تِمَو  اندرٕ  نافرمان۔"
  },
  {
    "verse_id": 27,
    "translation": "تَمہِ  پتہٕ  سوٗزۍ  اَسہِ  تِمن  پتہٕ  پنٕنۍ  پیغمبر  اکھ  أکِس  پتہٕ  یِم  مُستقل  صاحبِ  شریعت  ٲسۍ  نہٕ  بلکہ  ٲسۍ  تابع  بیٚیِس  صاحبِ  شریعت  پیغمبرس،  توپتہٕ  سوز  اسہِ  تِمن  پتہٕ  اکھ  صاحبِ  شریعت  پیغمبر  عیسیٰ  فرزند  بی  بی  مریم  سُنٛد  علیھما  السلام،  تِمن  کٔر  عطا  اَسہِ  کتاب  یَتھ  انجیل  ناو  چھُ۔  (تِہندِس  اُمتس  سپزٕ  زٕہ  جمٲعژ،  اَکھ  جماعت  تِمن  پیروی  تہٕ  متابعت  کروُنیٚن  ہٕنز  بیاکھ  جماعت  یِمو  تِمن  انکار  کوٚر۔)  یِمو  لوٗکو  تِہُنٛد  اتباع  تہٕ  پیروی  کٔر  یعنی  گۅڈنِچ  جماعت،  اَسہِ  ترٲو  تِہندیٚن  دِلن  اندر  شفقت  تہٕ  مہربٲنی،  تِم  چھِ  خداے  سٕندیٚن  مخلوقن  نسبت  محبت  و  شفقتُک  برتاو  کران۔  (یِتھہٕ  پٲٹھۍ  اللہ  تعالیٰ  ہن  صحاب  صٲبن  ہٕندِ  حقہٕ  فرموو  رُحَمَاء  بَینھُم،  چونکہ  امتِ  عیسویَس  پٮ۪ٹھ  اوسنہٕ  جہاد  فرض  تَمہِ  مۅکھہٕ  فرمووُکھ  نہٕ  تِہُنٛد  صفت  اَشِدَاء  عَلَی  الکفار  کینہہ  تہِ،  سُہ  آو  صحاب  صٲبنٕے  ہُنٛد  صفت  بیان  کرنہٕ۔)  اللہ  تعالیٰ  چھُ  فرماوان  کہ  سانہِ  طرفہٕ  اوس  اُمتِ  عیسویس  پٮ۪ٹھ  صرف  اِتباعِ  احکام  کرنُکُے  یوت  حکم،  لیکن  تِمو  اندرٕ  بعضے  شخصو  نٔورٲو  پانے  رہبٲنیت،  یعنی  گوشہٕ  نشینی،  لوٗکن  سٍتۍ  نہٕ  مِلہٕ  ژار  تھاوُن،  ترکِ  نکاح  کرُن،  ترکِ  لذات  کرُن۔  (یہِ  ایجاد  کرنُک  وجہ  سپٕز  تِمن  یہِ  کتھ  کہ  عیسیٰ  علیہ  السلام  سٕندِ  رفع  پتہٕ  ترٲو  بعضے  لوٗکو  احکامو  موجوب  عمل  کرٕنۍ،  تِمن  اندر  ٲسۍ  بعضے  لوٗکھ  اہلِ  حق  تہِ،  تِم  روٗدۍ  بدستوٗر  اظہارِ  حق  کران،  یہِ  کتھ  سپٕز  ناگوار  ہواء  پرستن،  تِمو  کوٚر  تَمہِ  وقتہٕ  کِس  حکومتس  درخواست  کہ  یِم  لوٗکھ  گژھن  مجبوٗر  کرنہٕ  یِنۍ  اَسہِ  سٍتۍ  موافقت  کرنس  پٮ۪ٹھ۔  تِم  ییٚلہِ  اَتھ  پٮ۪ٹھ  مجبوٗر  کرنہٕ  آے  تِمو  تہِ  دِیُت  درخواست  کہ  اَسہِ  دِیِو  اجازت  کہ  أسۍ  تھاوَو  نہٕ  یِمن  لوٗکن  سٍتۍ  کانٛہہ  تعلق،  نہ  آسَو  أسۍ  تِمن  احکامن  پٮ۪ٹھ  عمل  نہ  کرنس  پٮ۪ٹھ  کانٛہہ  اعتراض  کران،  أسۍ  روزَو  لوٗکن  نِشہِ  الگ،  أسۍ  کرو  گوشہٕ  نشینی  تہٕ  سیر  و  سیاحتس  اندر  پننہِ  عمرٕہ  صرف۔  چنانچہ  تِمن  آو  تمہِ  کُے  اجازت  دِنہٕ۔)  غرض  تِمو  کوٚر  تہِ  پانے  ایجاد  اکھ  چیزَہ،  اَسہِ  کٔر  نہٕ  تِمن  پٮ۪ٹھ  یہِ  کتھ  وٲجب  کینہہ  تہِ،  مگر  تِمو  کریوو  یہِ  اختیار  اللہ  تعالیٰ  سُنٛد  رضا  حٲصل  کرنہٕ  خٲطرٕ  کہ  اَمے  سٍتۍ  روزِ  سون  دین  محفوظ،  مگر  یِمو  رٲہبو  اندرٕ  ٲسۍ  تِم  لوٗکھ  زیادٕہ،  تِمَو  کٔرنہٕ  اَتھ  رہبٲنِیتس  پورٕ  رٲچھ،  ییٚمہِ  غرضہٕ  خٲطرٕ  تِمَو  یہِ  اختیار  کرے  سُہ  گیوو  خداے  سُنٛد  رضا  ژھانڈُن،  تمُیک  کوٚرُکھ  نہٕ  پوٗرٕ  اہتمام  کینہہ  تہِ۔  (تِمن  رٲہِبن  سپزٕہ  زٕہ  جمٲعژ،  أڈۍ  گٔے  تِم  یِمو  رعایت  تہٕ  رٲچھ  کٔر،  أڈۍ  گٔے  تِم  یِمو  نہٕ  کانٛہہ  رعایت  کٔر،  تِمو  منٛزٕہ  یِمو  پیغمبرِ  آخرُ  الزمان  سُنٛد  وقت  لوٚب،  تِہِندِ  حقہٕ  اوس  حق  رعایتُک  شرط  حضور  صلی  اللہ  علیہ و سلمن  ایمان  اَنُن  تہٕ  پَژھ  کرٕنۍ۔  وۅنۍ  یِمو  تِمن  پژھ  کٔر،  تِم  گٔے  رعایت  کرٕوُنۍ،  یِمو  نہٕ  تِمن  پژھ  کٔر  تِم  گٔے  نہٕ  رعایت  تہٕ  رٲچھ  کرٕوُنۍ  تتھ  رہبٲنیتس۔)  تی  چھُ  فرماوان  اللہ  تعالیٰ،  پس  کٔر  اَسہِ  عطا  تِمو  اندرٕہ  تِمن  یِمو  ایمان  اوٚن  تہ  پژھ  کٔر  حضور  صلی  اللہ  علیہ و سلمن  تِہُنٛد  حصہٕ  تہٕ  موٚزوٗرۍ  تہٕ  اجر  ییمُیک  اَسہِ  تِمن  وعدٕہ  کوٚرمُت  اوس  مگر  تِم  ٲسۍ  کمٕے،  زیادٕہ  ٲسۍ  تِمو  اندرٕہ  فاسق  تہٕ  نافرمان  یِمو  نہٕ  حضور  صلی  اللہ  علیہ و سلمس  ایمان  اوٚن  تہٕ  پژھ  کٔر۔"
  },
  {
    "verse_id": 28,
    "translation": "اے  تِمو  لوٗکو  یِمو  ایمان  اوٚن  عیسیٰ  علیہ  السلامس  پٮ۪ٹھ!  خدایس  کھوٚژِو،  تہِ  کٔرِو  یہِ  تس  کھۅژنس  سزاوار  چھُ،  ایمان  أنِو  تٔہندِس  ییٚمِس  پیغمبرس  حضرت  محمدسؐ،  اللہ  تعالیٰ  کرِ  تۅہیہِ  پننہِ  رحمت  سٍتۍ  زٕہ  حصہٕ  ثوابٕکۍ  عطا،  بیٚیہِ  کرِ  تۅہیہِ  تِیُتھ  نوٗر  عطا  یُس  تۅہیہِ  سٍتۍ  سٍتۍ  روزِ  ییٚتہِ  پٮ۪ٹھہٕ  پُلِ  صراطس  تانۍ،  بیٚیہِ  کرِ  اللہ  تعالیٰ  تۅہیہِ  سارِنٕے  گناہن  بخشٲیِش۔  اللہ  تعالیٰ  چھُ  مغفرت  کرٕوُن  رحم  کروُن۔"
  },
  {
    "verse_id": 29,
    "translation": "یِمہٕ  زٕہ  مہربٲنِیہِ  کرِ  اللہ  تعالیٰ  ہن  عطا  ییٚمہِ  مۅکھہٕ،  یُتھ  تِم  اہلِ  کتاب  یِمو  نہٕ  پژھ  کٔر  حضرت  پیغمبرِ  آخر  الزمان  صلی  اللہ  علیہ و سلمس،  یہِ  کتھ  وارٕ  زانن  کہ  تِمن  چُھنٕہ  خداے  سٕندِ  فضلہٕ  منٛزٕ  کُنہِ  چیزس  پٮ۪ٹھ  کانٛہہ  اختیارَہ،  بیٚیہِ  سپدِ  تِمن  یہِ  کتھ  معلوم  کہ  سورُے  فضل  چھُ  خداے  سٕے  اَتھہِ،  سُہ  چھُ  سُہ  فضل  عطا  کران  یَس  یژھان  چھُ  تہٕ  تَس،  چنانچہ  تٔمۍ  یوٚژھ  سُہ  فضل  مسلمانن  عطا  کرُن  پَس  کوٚرُن  تِمنٕے  عطا،  اللہ  تعالیٰ  چھُ  بوٚڈ  فضلہٕ  وول۔"
  }
]