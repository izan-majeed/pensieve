[
  {
    "verse_id": 1,
    "translation": "ق،  قرآنِ  مجیدُک  قسم،"
  },
  {
    "verse_id": 2,
    "translation": "بلکہ  سپُد  یِمن  لُکن  اتھ  کتھہِ  پیٚٹھ  تعجُب  زِ  اکھ  خبردار  کرن  وول  آو  خۅد  یِموٕے  منٛزٕ  یِمن  نِشہِ۔  ﴿مطلب  چُھ  یِہ  زِ  اہلِ  مکو  چُھنہٕ  محمد  صلی  اللہ  علیہ و سلمن  ہٕندِس  رسالتس  ماننہٕ  نِشہِ  کُنہِ  بُنیادس  پیٚٹھ  انکار  کوٚرمُت،  بلکہ  چُھکھ  اَتھ  سراسر  غیر  معقول  بنیادس  پیٚٹھ  انکار  کوٚرمُت  زِ  تِہندِ  پننی  جِنسُک  اکھ  بشر  تہٕ  تِہندِ  پننی  قومُک  اکھ  فرد،  خُداے  سٕندِ  طرفہٕ  خبردار  کرن  وول  بٔنِتھ  یُن  ٲس  تِمن  نزدیک  سخت  قٲبِل  تعجُب  کتھ﴾  پتہٕ  لوگ  مُنکرو  وَنُن،  یِہ  چھےٚ  عجیب  کتھ۔"
  },
  {
    "verse_id": 3,
    "translation": "کیا  ییٚلہِ  أسۍ  مَرو  تہٕ  سپدَو  خاک  ﴿تیٚلہِ  یِموٕہ  أسۍ  دُبارٕہ  تُلنہٕ﴾؟  یِہ  واپسی  چھےٚ  عقلہِ  نِشہِ  دوٗر۔  ﴿یِہ  اوس  یِمن  لُکن  ہُند  بیاکھ  تعجُب۔  گۅڈنیُک  تعجُب  اوسُکھ  اتھ  کتھہِ  پیٚٹھ  زِ  اکھ  انسان  آو  رسول  بٔنِتھ،  تہٕ  اتھ  پیٚٹھ  سپدُک  مزید  تعجُب  زِ  سٲری  انسان  یِن  مرنہٕ  پتہٕ  نوِ  سرٕ  زندٕہ  کرنہٕ  تہٕ  یِم  سٲری  یِن  جمع  کٔرِتھ  اللہ  تعالیٰ  سٕندِس  عدالتس  منٛز  پیش  کرنہٕ۔﴾"
  },
  {
    "verse_id": 4,
    "translation": "﴿حالانکہ﴾  زمین  یِکینژھاہ  یِہندِ  جسمہٕ  منٛزٕ  کھیٚوان  چھےٚ  سُہ  سُورُے  چُھ  سٲنِس  علمس  منٛز،  تہٕ  اسہِ  نِشہِ  چھےٚ  اکھ  کتاب  یتھ  منٛز  سورُے  کینہہ  محفوظ  چُھ۔"
  },
  {
    "verse_id": 5,
    "translation": "بلکہِ  یِمو  کوٚر  حقس  تَمی  وقتہٕ  انکار،  ییٚلہِ  سُہ  یِمن  نِشہِ  آو  اَمی  وجہ  کِنۍ  چِھ  وونۍ  یِم  کُھرِس  منٛز  ہیٚنہٕ  آمٕتۍ۔"
  },
  {
    "verse_id": 6,
    "translation": "اچھا،  تیٚلہِ  کیا  یِمَو  وُچھنا  زانٛہہ  پانس  پٮیٛٹھۍ  کِنۍ  آسمانس  کُن؟  کِتھہٕ  پٲٹھۍ  بنوو  اَسہِ  سُہ  تہٕ  بیٚیہِ  کوٚر  آراستہٕ،  تہٕ  اتھ  منٛز  چُھنہٕ  کُنہِ  جایِہ  کانٛہہ  رَخنہٕ۔"
  },
  {
    "verse_id": 7,
    "translation": "تہٕ  زمین  وتھٕرٲوِ  اَسہِ  تہٕ  اتھ  منٛز  جمٲوۍ  پہاڑ،  تہٕ  اتھ  منٛز  وۅپدٲوۍ  پرٛتھ  قٔسمٕکۍ  خۅش  منظر  نباتات۔"
  },
  {
    "verse_id": 8,
    "translation": "یِم  سٲری  چیز  چِھ  أچھ  کھۅلن  وٲلۍ  تہٕ  سبق  دِنہٕ  وٲلۍ  پرٛتھ  تس  بندس  خٲطرٕ  یُس  ﴿حقس  کُن﴾  رجوع  کرن  وول  آسہِ۔"
  },
  {
    "verse_id": 9,
    "translation": "تہٕ  آسمانہٕ  کوٚر  اسہِ  برکت  وول  آب  نٲزِل،  تہٕ  پتہٕ  کٔرۍ  امہِ  سٍتۍ  باغ  تہٕ  فصلٕکۍ  غلّہ  پٲدٕ،"
  },
  {
    "verse_id": 10,
    "translation": "تہٕ  بلند  و  بالا  کھٔزٕر  کُلۍ،  یِمن  پیٚٹھ  میوٕہ  سٍتۍ  بٔرِتھ  گرُن  تَہ  بہ  تَہ  چِھ  نیران۔"
  },
  {
    "verse_id": 11,
    "translation": "یِہ  چُھ  انتظام  بندن  رزِق  دِنُک،  امہِ  آبہٕ  سٍتۍ  چِھ  أسۍ  مۅردٕہ  زمینس  زندگی  بخشان۔  ﴿موٗدِمٕتیٚن  انسانن  ہُند  زمین  منٛزٕ﴾  نیرُن  تہِ  آسہِ  یِتھے  پٲٹھۍ۔"
  },
  {
    "verse_id": 12,
    "translation": "یِمو  برونٛہہ  چُھ  اِنکار  کوٚرمُت  نوح  علیہ  السلام  سٕندۍ  قومن،  تہٕ  اصحابُ  الرّس  تہٕ  ثمودن،"
  },
  {
    "verse_id": 13,
    "translation": "تہٕ  عاد،  تہٕ  فرعون،  تہٕ  لوٗط  علیہ  السلام  سٕندۍ  بٲے،"
  },
  {
    "verse_id": 14,
    "translation": "تہٕ  اَیکہ  والیو،  تہٕ  تبّع  کہ  قوم  کیو  لُکو  تہِ۔  پرٛتھ  کٲنٛسہِ  کوٚر  رسولن  انکار،  تہٕ  ٲخر  کار  گٔیِہ  میٲنۍ  وعید  ﴿عذابُک  وعدٕہ﴾  تِمن  پیٚٹھ  چسپاں۔"
  },
  {
    "verse_id": 15,
    "translation": "کیا  گۅڈنِکہِ  پِھرِکہ  تخلیق  نِشہِ  ٲسیا  أسۍ  عٲجز؟  مگر  اکہِ  نوِ  تخلیق  کہ  طرفہٕ  چِھ  یِم  لُکھ  شکس  منٛز۔"
  },
  {
    "verse_id": 16,
    "translation": "اسہِ  چُھ  انسان  پٲدٕ  کوٚرمُت،  تہٕ  تٔمۍ  سٕندِس  دِلس  منٛز  وۅتلن  وٲلۍ  وَسوسہٕ  تام  چِھ  أسۍ  زانان۔  أسۍ  چِھ  تٔمۍ  سٕنزِ  گردنہِ  ہٕنزِ  رگہِ  کھۅتہٕ  تہِ  تس  قریب۔"
  },
  {
    "verse_id": 17,
    "translation": "﴿تہٕ  سانہِ  امہِ  براہِ  راست  عِلمہ  علاوٕہ﴾  چِھ  زٕہ  کٲتب  تس  دٔچِھنۍ  کھۅوٕرۍ  بِہِتھ  پرٛتھ  کانٛہہ  چیز  ثبت  کران۔"
  },
  {
    "verse_id": 18,
    "translation": "کانٛہہ  لفظ  چُھنہٕ  أمۍ  سٕنزِ  زیٚوِ  نیران  یتھ  محفوظ  کرنہٕ  خٲطرٕ  اکھ  حٲضر  باش  نگران  موجوٗد  آسہِ  نہٕ۔"
  },
  {
    "verse_id": 19,
    "translation": "پتہٕ  وُچِھو،  سۅ  موتچٕ  جان  کٔنی  وٲژ  حق  ہیٚتھ،  یِہ  چُھ  سُے  چیز  ییٚمہِ  نِشہِ  ژٕ  ژَلان  اُوسُکھ۔"
  },
  {
    "verse_id": 20,
    "translation": "تہٕ  پتہٕ  آو  صوٗرَس  پھۅکھ  دِنہٕ،  یِہ  چُھ  سُہ  دۅہ  ییٚمیُک  ژےٚ  بیٖم  اوسُے  پاونہٕ  یِوان۔"
  },
  {
    "verse_id": 21,
    "translation": "پرٛتھ  کانٛہہ  شخص  آو  اَتھ  حالس  منٛز  زِ  تس  سٍتۍ  چُھ  اکھ  پکناوَن  وول  تہٕ  اکھ  گوٲہی  دِنہٕ  وول۔"
  },
  {
    "verse_id": 22,
    "translation": "امہِ  چیز  طرفہٕ  اوسُکھ  ژٕ  غفلتس  منٛز،  اسہِ  تُل  سُہ  پردٕہ  تھوٚد  یُس  ژےٚ  برونٛہہ  کنہِ  اوس،  تہٕ  از  چھےٚ  چٲنۍ  نظر  سیٚٹھاہ  تیز۔  ﴿یعنی  وۅنۍ  چُھے  ژےٚ  جان  پٲٹھۍ  اتھہِ  یِوان  زِ  تہِ  سورُے  کینہہ  چُھ  ییٚتہِ  موجود  ییٚمِچ  خبر  خُداے  سٕندۍ  نبی  ژےٚ  دِوان  ٲسی﴾"
  },
  {
    "verse_id": 23,
    "translation": "تٔمۍ  سٕندۍ  سٲتھِیَن  کوٚر  عرض،  ﴿سٲتھِیَس  نِشہِ  چُھ  مُراد  أمِس  پکناون  وول  فرشتہٕ  تہٕ  سُے  کرِ  خُداے  سٕندِس  عدالتس  منٛز  وٲتِتھ  عرض  زِ  یِہ  شخص  یُس  میانہِ  سپُردگی  منٛز  اوس  چُھ  تُہنزِ  پیشی  منٛز  حٲضر﴾  یِہ  یُس  میانہِ  سپردگی  منٛز  اوس  سُہ  چُھ  حاضر۔"
  },
  {
    "verse_id": 24,
    "translation": "حُکم  آو  دِنہٕ  چٔھکِیوٗن  جہنمس  منٛز  پرٚتھ  کانٛہہ  ناشکُر  بُتھۍ  پھِیُر  کٲفر  یَس  حقس  سٍتۍ  ضِد  اوس۔"
  },
  {
    "verse_id": 25,
    "translation": "رٕژَر  ﴿خیر﴾  رُکاون  وول  تہٕ  حدٕ  نِشہِ  نیرن  وول  اوس،  شکس  منٛز  ہیٚنہٕ  آمُت  اوس۔"
  },
  {
    "verse_id": 26,
    "translation": "تہٕ  خدایس  سٍتۍ  اوسُن  بیاکھ  کُستام  خداے  بنوومُت۔  ترٲوِیوٗن  سُہ  سخت  عذابس  منٛز۔"
  },
  {
    "verse_id": 27,
    "translation": "تٔمۍ  سٕندۍ  سٲتھِیَن  کوٚر  عرض،  ﴿یتھ  جایِہ  چُھ  سٲتھی  مُراد  سُہ  شیطان  یُس  أمِس  نافرمان  انسانس  سٍتۍ  دُنیاہس  منٛز  لٔگِتھ  اوس﴾  خُداوندا،  مےٚ  بنوو  نہٕ  یِہ  سرکش  بلکہ  اوس  یِہ  پانے  ؤسۍ  پایِہ  چِہ  گُمرٲہی  منٛز  پیٚتھ۔"
  },
  {
    "verse_id": 28,
    "translation": "در  جواب  سپُد  ارشاد،  میٲنِس  دربارس  منٛز  مَہ  کٔرِو  جھگڑٕ،  مےٚ  ٲسِمو  توٚہۍ  گۅڈے  انجامہٕ  برونٛہہ  خبردار  کٔرِمٕتۍ۔"
  },
  {
    "verse_id": 29,
    "translation": "مےٚ  نِشہِ  چَھنہٕ  کتھ  یِوان  بدلاونہٕ،  تہٕ  بٕہ  چُھس  نہٕ  پننیٚن  بندن  پیٚٹھ  ظلم  کرن  وول۔"
  },
  {
    "verse_id": 30,
    "translation": "سُہ  دۅہ  ییٚلہِ  أسۍ  جہنمس  پرٕژھو،  کیا  ژٕ  آکھہٕ  بھرنہٕ؟  تہٕ  سُہ  وَنہِ  کیا  بیٚیہِ  چھا  کینہہ؟  ﴿اتھ  ہیٚکن  زٕ  مطلب  ٲسِتھ۔  اکھ  یِہ  زِ  مےٚ  منٛز  چَھنہٕ  وۅنۍ  مزید  نفرن  ہٕنز  گُنجٲیش۔  بیاکھ  یِہ  زِ  بیٚیہِ  تہِ  یِم  مُجرم  چِھ  تِم  تہِ  أنیوٗکھ۔﴾"
  },
  {
    "verse_id": 31,
    "translation": "تہٕ  جنت  یِیہِ  تقویٰ  گُزارن  نکھہٕ  اننہٕ،  رژھ  تہِ  آسہِ  نہ  دوٗر۔"
  },
  {
    "verse_id": 32,
    "translation": "ارشاد  سپدِ،  یِہ  چُھ  سُہ  چیز  ییٚمیُک  تۅہیِہ  سٍتۍ  وعدہ  اوس  یِوان  کرنہٕ،  پرٛتھ  تس  شخصس  خٲطرٕ  سیٚٹھاہ  رجوع  کرن  وول  اوس  تہٕ  سیٹھاہ  رٲچھ  راوٹھ  کرن  وول  اوس،  ﴿سیٚٹھاہ  رجوع  کرن  وول  اَمہِ  نِشہِ  چُھ  مُراد  سُہ  شخص  ییٚمۍ  نافرمٲنی  تہٕ  نفس  کیٚن  خوٲہشاتن  ہٕنزِ  پیروی  ہٕنز  وَتھ  ترٛٲوِتھ  اطاعت  تہٕ  اللہ  تعالیٰ  سٕندِ  رضا  جویی  ہٕنز  وَتھ  اختیار  آسہِ  کٔرمٕژ۔  یُس  کثرت  سان  خُدایس  یاد  کرن  وول  تہٕ  پننیٚن  معاملاتن  منٛز  تس  کُن  رجوع  کرن  وول  آسہِ۔  سیٚٹھاہ  رٲچھ  راوٹھ  کرن  وول،  امہِ  نِشہِ  چُھ  مُراد  سُہ  شخص  یُس  اللہ  تعالیٰ  سٕندیٚن  حدوٗدن  تہٕ  تٔمۍ  سٕندیٚن  فرٲیضن  تہٕ  تٔمۍ  سٕنزن  حُرمتن  تہٕ  تٔمۍ  سٕندیٚن  سپُرد  کرنہٕ  آمتیٚن  امانتن  ہٕنز  حفاظت  کرِ  یُس  پرٛتھ  وقتہٕ  پنُن  جٲیزٕہ  ہیٚتھ  وُچھان  روزِ  زِ  بٕہ  ما  چُھس  پننِس  قولس  یا  فعلس  منٛز  پننِس  ربّ  سٕنز  نافرمٲنی  کران﴾"
  },
  {
    "verse_id": 33,
    "translation": "یُس  وُچھنہٕ  ورٲے  خداے  رحمانس  کھۅژان  چُھ،  تہٕ  یُس  رجوع  کرن  وول  دل  ہیٚتھ  آمُت  چُھ۔"
  },
  {
    "verse_id": 34,
    "translation": "دٲخل  سپدِو  جنّتس  منٛز  سلامتی  سان۔  سُہ  دۅہ  آسہِ  ابدی  حیاتُک  دۅہ۔"
  },
  {
    "verse_id": 35,
    "translation": "تَتہِ  آسہِ  تِہندِ  خٲطرٕ  تہِ  سورُے  کینہہ  یِہ  تِم  یژھن،  تہٕ  اَسہِ  نِشہِ  چُھ  امہِ  کھۅتہٕ  زیادٕہ  تہِ  واریاہ  کینہہ  تِہندِ  خٲطرٕ۔"
  },
  {
    "verse_id": 36,
    "translation": "اَسہِ  چِھ  یِمن  برونٛہہ  واریاہ  قوم  ہلاک  کٔرِمٕتۍ،  یِم  یِہندِ  کھۅتہٕ  زیادہ  طاقتور  ٲسۍ،  تہٕ  دُنیاہکۍ  ملک  ٲسۍ  تِمو  چھٲنِمٕتۍ۔  پتہٕ  کیا  تِمو  لٔبا  کانٛہہ  چَھپن  جاے؟"
  },
  {
    "verse_id": 37,
    "translation": "اتھ  تواریخس  منٛز  چُھ  عبرتُک  سبق  پرٛتھ  شخصس  خٲطرٕ  یَس  دِل  آسہِ  یا  یُس  توجہ  سان  کتھ  بوزِ۔"
  },
  {
    "verse_id": 38,
    "translation": "اسہِ  کٔر  زمین  تہٕ  آسمان  تہٕ  تِم  چیز  یِم  تِمن  منٛز  باگ  چِھ  شیٚن  دۅہن  منٛز  پٲدٕ،  تہٕ  اسہِ  آیِہ  نہٕ  کانٛہہ  تھکاوٹ۔"
  },
  {
    "verse_id": 39,
    "translation": "لہٰذا،  اے  نبی  صلی  اللہ  علیہ و سلم،  یِمہٕ  کتھہٕ  یِم  لُکھ  بناوان  چِھ  تِمن  پیٚٹھ  کٔرِو  صبر،  تہٕ  پننِس  ربّ  سٕندِ  حمدٕ  سان  روٗزِو  تٔمۍ  سٕنزِ  تسبیح  کران۔  آفتاب  کھسنہٕ  برونٛہہ  تہٕ  آفتاب  لوسنہٕ  برونٛہہ۔"
  },
  {
    "verse_id": 40,
    "translation": "تہٕ  رٲژ  ہٕندِ  وقتہٕ  کٔرِو  تٔمۍ  سٕنز  تسبیح  تہٕ  سجدَو  ﴿نمازِ﴾  نِشہِ  فارغ  سپدنہٕ  پتہٕ  تہِ۔  ﴿ربّ  سُند  حمد  تہٕ  تٔمۍ  سٕنزِ  تسبیح  نِشہِ  چُھ  یَتھ  جایِہ  مُراد  نماز۔  آفتاب  کھسنہٕ  برونٛہہ  چھےٚ  فجر  نماز۔  آفتاب  لوسنہٕ  برونٛہہ  چھےٚ  زٕہ  نمازٕ،  ظہر  تہٕ  عصر۔  رٲژ  ہٕندِ  وقتہٕ  چھےٚ  مغرب  تہٕ  عشا  نماز  تہٕ  ترییم  چُھ  تہجُد  تہِ  رٲژ  ہٕنزِ  تسبیح  منٛز  شٲمِل۔﴾"
  },
  {
    "verse_id": 41,
    "translation": "بیٚیہِ  بوٗزِو،  ییٚمہِ  دۅہ  منٲدی  کرن  وول  ﴿پرٛتھ  شخصس﴾  نکھے  آلو  کرِ،  ﴿یعنی  یُس  شخص  یتھ  جایِہ  مٔرِتھ  آسہِ،  یا  یتھ  جایِہ  تہِ  دُنیاہس  منٛز  تس  موت  آسہِ  آمُت،  توٗرۍ  واتہِ  تس  خُداے  سٕنزِ  منٲدی  ہٕنز  آواز  زِ  وۅتھ  تہٕ  پکھ  پننِس  ربّس  کُن  پنُن  حساب  دِنہٕ  خٲطرٕ۔  یِہ  آواز  آسہِ  تمہِ  آیِہ  زِ  رۅے  زمین  کہ  چپہٕ  چپہٕ  پیٚٹھ  یُس  شخص  تہِ  زندہ  سپدِتھ  وۅتھہِ  تس  باسہِ  زِ  آلو  کرن  وٲلۍ  چُھ  کتہِ  تام  نکھے  آلو  کوٚرمُت۔﴾"
  },
  {
    "verse_id": 42,
    "translation": "ییٚمہِ  دۅہ  ساری  لُکھ  حشرٕچ  آواز  آسن  بوزان  ٹھیک  پٲٹھۍ،  سُہ  آسہِ  زمین  منٛزٕ  مۅردن  ہٕندِ  نیرنُک  دۅہ۔"
  },
  {
    "verse_id": 43,
    "translation": "أسی  چِھ  زندگی  بخشان  تہٕ  أسی  چِھ  موت  دِوان،  تہٕ  اَسی  کُن  چُھ  تمہِ  دۅہ  سارِنٕے  پھیرُن۔"
  },
  {
    "verse_id": 44,
    "translation": "ییٚلہِ  زمین  پھٹہِ  تہٕ  لُکھ  آسن  اَمہِ  منٛزٕ  نیرِتھ  تیز  تیز  ژلان۔  یِہ  حشر  چُھ  سانہِ  خٲطرٕ  سیٚٹھاہ  آسان۔"
  },
  {
    "verse_id": 45,
    "translation": "اے  نبیؐ،  یِمہٕ  کتھہٕ  یِم  لُکھ  بناوان  چِھ  یِمہٕ  چِھ  أسۍ  وارٕ  پٲٹھۍ  زانان  تہٕ  تُہٕنز  کٲم  چَھنہٕ  یِمن  جبراً  کتھ  مانناوٕنۍ۔  بس  توٚہۍ  کٔرِو  ییٚمہِ  قرآن  کہ  ذریعہ  پرٛتھ  تس  شخصس  نصیحت  یُس  میٲنِس  وعیدس  ﴿عذاب  کِس  وعدس﴾  کھۅژِ۔"
  }
]