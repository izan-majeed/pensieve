[
  {
    "verse_id": 1,
    "translation": "بے  شک  اللہ  تعالیٰ  ہن  بۅزٕ  تَس  زنانہِ  ہٕنزٕ  کتھہٕ،  یۅسہٕ  تۅہیہِ  سٍتۍ  یا  رسول  اللہؐ  گفتگو  کران  ٲس  خاندار  سٕندِس  معاملس  اندر،  دپان  ٲس  تٔمۍ  ہپوٚت  نہٕ  طلاقُک  لفظٕے  زیٚوِہ  پٮ۪ٹھ،  بہٕ  کِتھہٕ  پٲٹھۍ  سپزٕس  تس  پٮ۪ٹھ  حرام،  پننہِ  اَمہِ  رنج  و  غمٕچ  شکایت  ٲس  کران  خدایس  نِشہِ۔  اللہ  تعالیٰ  اوس  بوزان  تُہُنٛد  گفتگو،  بے  شک  سُہ  چھُ  سورُے  بوزوُن،  سورُے  وُچھوُن،  سُے  چھُ  فریادس  واتہٕ  وُن۔  (اَمہِ  پتہٕ  چھُ  اللہ  تعالیٰ  فرماوان  ظِہارُک  حکم)"
  },
  {
    "verse_id": 2,
    "translation": "اے  مسلمانو!  تۅہیہِ  أندرٕہ  یِم  ظِہار  کران  آسن  (یعنی  پننیٚن  زنانن  آسن  ونان  اَنتِ  عَلیّ  کَظہرِ  اُمّی  یعنی  ژٕ  چھَکھ  مےٚ  پٮ۪ٹھ  حرام  ماجہِ  ہُند  پُشت  تہٕ  تٔھر  ہِش)،  تِمہٕ  منکوحَہ  زنانہٕ  چھَنہٕ  فی  الحقیقت  تِہنزٕ  ماجہِ،  تِہنزٕ  ماجہِ  چھَنہٕ  مگر  تِمے  زنانہٕ  یِمن  تِم  زامٕتۍ  چھِ۔  بے  شک  تِم  لوٗکھ  یِم  زنانن  چھِ  ونان  موج  یا  ماجن  سٍتۍ  چھِکھ  تشبیہ  دِوان،  تِم  چھِ  بے  ہوٗدٕہ  تہٕ  اَپزٕ  کتھہٕ  ونان۔  لہٰذا  چھِ  تِم  گناہٕکۍ  مُرتکب  سپدان،  ہرگاہ  اَتھ  گناہس  تدارُک  کرنہٕ  یِیہِ،  اَتھ  سپدِ  معافی  تہِ،  کیازِ  اللہ  تعالیٰ  چھُ  سٮ۪ٹھاہ  عفو  کروُن  سٮ۪ٹھاہ  مغفرت  کروُن۔"
  },
  {
    "verse_id": 3,
    "translation": "بیٚیہِ  یِم  لوٗکھ  پننیٚن  زنانن  ظِہار  کرن،  توپتہٕ  یژھن  تِم  سۅے  کٲم  کرٕنۍ  یتھ  متعلق  تِمو  ونیوو  أسۍ  کَرو  نہٕ  یعنی  تعلقاتِ  زوجیت،  تیٚلہِ  چھُ  مٹہِ  مردس  اَکھ  غلام  یا  کنیز  آزاد  کرٕنۍ،  اورٕ  یور  دۅن  بٲژن  ہٕنز  اَکھ  أکِس  تھپھ  کرنہٕ  برونٛٹھ  یعنی  ہم  بستری  کرنہٕ  برونٛٹھ۔  ییٚمہِ  کفارٕہ  کہ  حکمہٕ  سٍتۍ  چھےٚ  تۅہیہِ  نصیحت  یِوان  کرنہٕ  یعنی  اَمِیُک  فٲیدٕہ  چھُ  کہ  یُتھ  توٚہۍ  آئندٕہ  یِژھ  بے  ہوٗدٕہ  تہٕ  لغو  کتھ  کٔرِو  نہٕ۔  اللہ  تعالیٰ  ہَس  چھےٚ  تُہٕنزن  سارِنٕے  کامیٚن  ہٕںز  پوٗرٕ  خبر،  سُہ  چھُ  زانان  کہ  تعمیلِ  احکام  کُس  چھُ  کران  کُس  چھُنہٕ  کران۔  (اَتھ  کفارٕہ  دِنس  اندر  چھِ  زٕہ  حِکمژ،  اَکھ  گناہن  ہٕنز  بخشٲیش،  بیٚیہِ  آئندٕہ  خٲطرٕ  جذبۂ  احتیاط  پٲدٕ  کرُن۔)"
  },
  {
    "verse_id": 4,
    "translation": "وۅنۍ  یَسنہٕ  بنہِ  غلام  یا  کنیز  آزاد  کرنہٕ  خٲطرٕ  تَس  چھُ  مٹہِ  امِچ  کفارت  دِنہٕ  خٲطرٕ  دۅن  ریٚتن  پوٚتُس  پتھ  روزٕدار  روزُن،  اَکھ  أکِس  تَھپھ  کرنہٕ  یعنی  ہم  بستری  کرنہٕ  برونٛٹھ۔  پَس  یُس  شخص  نہٕ  پوٚتُس  پتھ  روزٕدار  ہیٚکہِ  روٗزِتھ،  تٔہندِ  خٲطرٕ  چھُ  کفارتِ  ظِہار  شیٹھن  مسکینن  کھیٚن  دِیُن۔  یہِ  حُکم  آو  بیان  کرنہٕ  یُتھ  توٚہۍ  عملن  متعلق  مصلحٔژ  حاصل  کرنہٕ  کہ  علاوہ  خدایس  تہٕ  تٔہندِس  پیغمبرس  پوٗرٕ  پَژھ  کٔرِو۔  یِم  احکام  چھِ  خداے  سٕنٛد  حد  مقرر  کرنہٕ  آمٕتۍ،  تٔۂند  قانون  تہٕ  ظٲبطہٕ  لیکھنہٕ  آمٕتۍ،  یِمو  حدو  نِشہِ  گژِھہ  نہٕ  نیبر  نیرُن،  حدٕ  ڈلہٕ وُنۍ  گٔے  کٲفر۔  کٲفرن  ہٕںدِ  خٲطرٕ  چھُ،  یِم  نہٕ  احکام  الہٰی  یَن  ہُنٛد  تصدیق  و  تعمیل  کرن،  سخت  دووَد  تُلہٕ  وُن  عذاب۔  (یہِ  سزا  چھُنہِ  یَتھ  حُکمس  خلاف  کرنہٕ  خٲطرٕ  خاص۔  بلکہ)"
  },
  {
    "verse_id": 5,
    "translation": "یِم  لوٗکھ  خدایس  تہٕ  تٔہندِس  پیغمبرؐ  سٕنز  مخالفت  کُنہِ  حکمس  منٛز  کران  چھِ،  تِم  یِن  خوار  و  ذلیل  کرنہٕ  دنیاہس  اندر  تہِ  تِمن  لوٗکن  ہٕندۍ  پٲٹھۍ  یِم  تِمن  برونٛٹھ  ٲسۍ،  گٔژِھۍ  نا  تِم  عذابو  سٍتۍ  خوار  و  ذلیل  یِن  کرنہٕ،  بے  شک  اَسہِ  سوٗزۍ  تِمن  کُن  صاف  تہٕ  واضح  آیات،  تِمن  آیاتن  پَژھ  نَہ  کرٕنۍ  بلکہ  انکار  کرُن  چھُ  لامحالہ  موجبِ  سزا  یُس  دنیاہس  اندر  تِمن  دِنہٕ  آو۔  تَمہِ  علاوٕہ  چھُ  کٲفرن  تہٕ  منکرن  ہٕندِ  خٲطرٕ  ٲخرتَس  اندر  خوار  تہٕ  ذلیل  کروُن  عذاب۔  (سُہ  عذاب  کر  سپدِ  تِمن)"
  },
  {
    "verse_id": 6,
    "translation": "ییٚمہِ  دۅہ  تِمن  سارِنٕے  اللہ  تعالیٰ  دوبارٕہ  بیٚیہِ  زِندٕہ  کرِ،  توپتہٕ  وَنہِ  تِمن  تِمہٕ  کامہِ  یِمہٕ  تِمو  کرِمَژٕ  آسن  دنیاہس  اندر،  تِمہٕ  سارے  کامہِ  آسن  اللہ  تعالیٰ  ہن  اکہِ  اکہِ  لیٚکھِتھ  تہٕ  محفوظ  تھاوِمَژٕہ،  تِمن  آسن  نہٕ  پانس  تِمہٕ  کامہِ  یادے،  مٔشِتھ  آسنکھ  گٔمژٕہ۔  اللہ  تعالیٰ  چھُ  پانہٕ  پرٛتھ  کُنہِ  چیزس  پٮ۪ٹھ  پوٗرٕ  مطلع  تہٕ  باخبر۔"
  },
  {
    "verse_id": 7,
    "translation": "کیا  تۅہیہِ  چھَنا  یہِ  کتھ  زیرِ  نظر  کہ  اللہ  تعالیٰ  ہَس  چھُ  تہِ  سورُے  معلوم  یہِ  آسمانن  اندر  چھُ،  بیٚیہِ  تہِ  سورُے  یہِ  زمینس  منٛز  چُھ؟  بوٚڈ  یا  لۅکُٹ  چیز،  بڈِ  بڈِ  کتھہٕ  یا  لۅتہِ  لۅتہِ  کتھہٕ،  بلکہ  کٔنۍ  کتھہٕ  تانۍ  تہِ۔  چنانچہ  چھَنہٕ  آسان  تریٚن  شخصن  ہٕنزٕ  کٔنۍ  کتھہٕ  کُنہِ  جایہِ  یِمن  سٍتۍ  نہٕ  اللہ  تعالیٰ  ژوٗرِیُم  آسان  چھُ،  یِتھے  پٲٹھۍ  چھَنہٕ  آسان  پانژن  شخصن  ہٕنزٕ  کٔنۍ  کتھہٕ  یِمن  سٍتۍ  نہٕ  شیٚیُم  چھُ  آسان  اللہ  تعالیٰ۔  نَہ  اَمہِ  عددٕ  کھۅتہٕ  کم  زٕہ  یا  ژور،  نَہ  اَمہِ  کھۅتہٕ  زیادٕہ  شےٚ  یا  ستھ،  مگر  پرٛتھ  حالس  اندر  چھُ  اللہ  تعالیٰ  تِمن  سٍتۍ  آسان  اَدٕہ  یتھ  جایہِ  آسن  تہٕ  تتھ۔  توپتہٕ  وَنہِ  سُہ  تِمن  سارِنٕے  قیامتُک  دۅہ  تِمہٕ  سارے  کامہِ  یِمہٕ  تِم  کران  ٲسۍ  دنیاہس  اندر،  بے  شک  اللہ  تعالیٰ  چھُ  پرٛتھ  کتھَہ  تہٕ  پرٛتھ  چیزَہ  پوٗرٕ  زانان۔"
  },
  {
    "verse_id": 8,
    "translation": "کیا  توٚہۍ  چھِو  نا  تِمن  لوٗکن  کُن  وُچھان  یِمن  منع  آیو  کرنہٕ  کٔنۍ  کتھہٕ  کرنہٕ  نِشہِ،  مگر  توتہِ  چھِ  تِم  سۅے  کٲم  کران  ییٚمہِ  نِشہِ  تِمن  منع  آیو  کرنہٕ؟  زیادٕہ  افسوس  ناک  کتھ  چھےٚ  یہِ  کہ  تِم  چھِ  کٔنۍ  کتھ  کران  گناہن  متعلق  سرکشی  متعلق  بیٚیہِ  پیغمبرِ  برحق  سٕنزِ  نافرمٲنی  متعلق۔  یِم  یہوٗدۍ  چھِ  تِتھۍ  کہ  ییٚلہِ  تِم  تۅہیہِ  نِشہِ  یِوان  چھِ  یا  رسول  اللہؐ،  تۅہیہِ  چھِ  تِم  سلام  کران  تمی  لفظہٕ  سٍتۍ  ییٚمہِ  لفظہٕ  سٍتۍ  نہٕ  اللہ  تعالیٰ  ہَن  تۅہیہِ  سلام  کٔر۔  (اللہ  تعالیٰ  ہن  کٔر  تۅہیہِ  تہٕ  بیٚین  پیغمبرن  سلام  بَلفظ  سلام،  چنانچہ  فرمووُن  السلام  علیک  اَیُھا  النبی،  بیٚیہِ  فرمووُن  سلام  علی  المرسلین،  سلام  علیٰ  عبادہ  الذین  الصطفےٰ،  مگر  تِم  چھِ  ونان  السام  علیک،  سام  گوٚو  موت۔)  توپتہٕ  چھِ  تِم  پانہٕ  وٲنۍ  پانس  سٍتۍ  ونان  کہ  اگر  یِم  پیغمبر  چھِ  تیٚلہِ  کۅنہٕ  چھِ  اَسہِ  اللہ  تعالیٰ  یہِ  لفظ  وَننس  پٮ۪ٹھ  رٹان  تہٕ  سزا  دِوان،  کیازِ  اَتھ  اندر  چھےٚ  سراسر  بے  ادبی۔  تِہندِ  سزا  خٲطرٕ  چھُ  کٲفی  جہنم،  تٔتھۍ  منٛز  چھُ  تِمن  ضرور  دٲخل  سپدُن،  سۅ  چھےٚ  سٮ۪ٹھاہ  یچھ  جاے  تِہندِ  واتنہٕ  خٲطرٕ۔"
  },
  {
    "verse_id": 9,
    "translation": "اے  با  ایمانو!  ییٚلہِ  توٚہۍ  کُنہِ  ضرورت  وِزِ  پانہٕ  وٲنۍ  کٔنۍ  کتھ  ٲسِو  کران،  پَس  مَہ  ٲسِو  کٔنۍ  کتھ  کران  کُنہِ  گناہس  متعلق  یا  سرکشی  متعلق  یا  نبی  کریمؐ  سٕنزِ  نافرمٲنی  متعلق،  بلکہ  ٲسِو  توٚہۍ  کٔنۍ  کتھ  کران  لوٗکن  نفع  واتناونس  متعلق  بیٚیہِ  پرہیزگٲری  متعلق،  بیٚیہِ  کھوٚژِو  خدایس،  یَس  برونٛٹھہٕ  کنہِ  توٚہۍ  سٲری  سۅمبراونہٕ  یِیِو  حساب  خٲطرٕ۔"
  },
  {
    "verse_id": 10,
    "translation": "منافقن  ہٕنز  کٔنۍ  کتھ  چھَنہٕ  مگر  شیطان  سٕندِ  ڈالنہٕ  سببہٕ،  یُتھ  با  ایمانن  غمس  تہٕ  تکلیفس  منٛز  تراوَن،  حالانکہ  شیطان  ہیٚکہِ  نہٕ  با  ایمانن  کُنہِ  قٕسمہٕ  ضریٚر  واتنٲوِتھ  خداے  سٕندِ  حکمہٕ  ورٲے،  با  ایمانن  پَزِ  پرٛتھ  کامہِ  اندر  اللہ  تعالیٰ  سٕے  پٮ۪ٹھ  توکل  تہٕ  اعتماد  کرُن۔"
  },
  {
    "verse_id": 11,
    "translation": "اے  با  ایمانو!  ییٚلہِ  تۅہیہِ  وننہٕ  یِیہِ  یعنی  نبی  کریمؐ  فرماون  تۅہیہِ  (یَا  اُولی  الامر)  اُولی  الامرَو  أندرٕہ  یا  واجبُ  الاطاعت  لوٗکو  اندرٕ  وَنہِ  تۅہیہِ  کانژَھہ  کہ  جایہِ  اندر  کٔرِو  وسعت،  نکھہٕ  نکھہٕ  بِہِو  یُتھ  بیٚیَن  لوٗکن  تہِ  یِیہِ  موقع  کلامِ  خدا  تہٕ  وعظ  و  نصیحت  بوزنُک،  تَمہِ  ساعتہٕ  ٲسِو  توٚہۍ  جایہِ  اندرٕ  کشادگی  کران،  بیٚیَن  یِنہٕ  والیٚن  ٲسِو  جاے  دِوان،  اللہ  تعالیٰ  کرِ  تُہٕنز  تنگی  تہِ  کشادٕہ،  سُہ  مٕژراوِ  تۅہیہِ  کُن  رحمتٕکۍ  دروازٕہ۔  ہرگاہ  کُنہِ  ضرورت  کہ  وقتہٕ  تۅہیہِ  وَننہٕ  یِیہِ  کہ  تھوٚد  ووٚتھِو،  بیٚیِس  یِنہٕ  وٲلِس  ترٲوِو  جاے،  فوراً  گژِھہ  تھوٚد  وۅتھُن  تہٕ  بیٚیِس  جاے  تراوٕنۍ،  پانہٕ  بیٚیِس  جایہِ  بِہُن۔  (یہِ  حکم  چھُ  نبی  کریمسؐ  ورٲے  بیٚیہِ  کٲنسہِ  ہٕںدِ  خٲطرٕ  تہِ  باقی،  یُس  کُنہِ  مجلسہِ  ہُنٛد  صدرِ  مجلس  آسہِ،  اَتھ  پٮ۪ٹھ  چھُ  دلالت  کران  لفظِ  قیل  یعنی  ییٚلہِ  تۅہیہِ  وننہٕ  یِوان  آسہِ،  سُہ  وَنہٕ وُن  ادٕہ  نبی  کریمؐ  ٲسِتن  یا  کانٛہہ  واجبُ  الاطاعت  شخص  ٲسِتن،  البتہ  اہلِ  مجلسو  اندرٕہ  یا  کٲنسہِ  پتہٕ  یِوُنِس  چھُنہٕ  جٲیز  کہ  کٲنسہِ  شخصس  تُلہِ  مجلسہِ  منٛزٕ  تھوٚد،  تٔہنزِ  جایہِ  بیہہِ  پانہٕ  یا  بیہنایہِ  بیٚیہِ  کٲنسہِ۔)  اللہ  تعالیٰ  کرِ  اَتھ  حکمس  تعمیل  و  اطاعت  کرنہٕ  سٍتۍ  تِمن  لوٗکن  ہنٛد  ﴿یِمو  تِمن  اندرٕ  ایمان  اوٚن﴾  ٲخرتس  اندر  درجہ  بلند،  بیٚیہِ  تِمن  لوٗکن  باایمانو  اندرٕہ  یِمن  علمِ  دین  عطا  آو  کرنہٕ،  زیادٕہ  تھٔدۍ  درجہِ  عطا،  کیازِ  یِہٕنز  اطاعت  تہٕ  تعمیلِ  حکم  چھُ  زیادٕہ  پُر  خلوص،  عملہِ  اندر  یوٗت  خلوص  آسہِ  تیوٗت  چھُ  ثواب  زیادٕہ  عطا  یِوان  کرنہٕ۔  اللہ  تعالیٰ  ہَس  چھےٚ  تُہٕنزن  سارِنٕے  عملن  ہٕنز  پوٗرٕ  خبر،  تَس  چھےٚ  خبر  کٔہٕنز  عمل  چھےٚ  خٲلی  از  ایمان،  کٔہٕنز  عمل  چھےٚ  ایمانداری  سان،  کٔہٕنزِ  عملہِ  منٛز  چھُ  کۅتَہ  اخلاص۔"
  },
  {
    "verse_id": 12,
    "translation": "اے  باایمانو!  ییٚلہِ  تۅہیہِ  نبی  کریم  صلی  اللہ  علیہ و سلمن  سٍتۍ  سِرٕ  کتھہٕ  کرنہِ  آسن،  تُہُنٛد  گژِھہ  تِمہٕ  پننہِ  سِرٕ  کتھہٕ  تِمن  سٍتۍ  کرنہٕ  برونٛٹھ  فقیرن  مسکینن  کینٛژھاہ  دِیُن  بَطورِ  صدقہٕ۔  (تمیُک  مقدار  چھُنہٕ  مقرر  کرنہٕ  آمُت  مگر  آسُن  گژِھہ  مُعتدبِہ۔)  یہِ  چھُ  تُہندِ  ثواب  تہٕ  اجر  حٲصل  کرنہٕ  خٲطرٕ  بیٚیہِ  تۅہیہِ  گناہو  نِشہِ  پاک  کرنہٕ  خٲطرٕ  رُت  ذریعہٕ۔  وۅنۍ  ہرگاہ  تۅہیہِ  صدقہٕ  جۅرِہ  نہٕ  تیٚلہِ  چھُ  تۅہیہِ  معاف،  پَس  بے  شک  اللہ  تعالیٰ  چھُ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 13,
    "translation": "کیا  تۅہیہِ  أندرٕہ  بعضے  متوسط  لوٗکھ  کھوٚژوٕہ  نبی  کریم  صلی  اللہ  علیہ و سلمن  سٍتۍ  سِرٕہ  کتھہٕ  کرنہٕ  برونٛٹھ  صدقہٕ  دِنس؟  خیر  ییٚلہِ  نہٕ  تۅہیہِ  پوٗرٕ  وسعت  نَہ  آسنہٕ  مۅکھہٕ  صدقہٕ  ہیٚکِو  دِتھ،  اللہ  تعالیٰ  ہن  کوٚر  تُہندِس  حالس  پٮ۪ٹھ  رحم  کٔرِتھ  تۅہیہِ  صدقہٕ  دِیُن  معاف  مگر  بیٚیَن  ضروری  عبادتن  اندر  کٔرِو  توٚہۍ  پابندی۔  پَس  تھٲوِو  قٲیِم  نٮ۪ماز  پابندی  سان  بیٚیہِ  ٲسِو  دِوان  زکوٰۃ  پابندی  سان،  بیٚیہِ  ٲسِو  فرماں  بردٲری  کران  خداے  سٕنز  بیٚیہِ  تٔہندِس  پیغمبرؐ  سٕنز۔  اللہ  تعالیٰ  ہس  چھےٚ  پوٗرٕ  خبر  تَمہِ  سارِچی  یہِ  توٚہۍ  کران  چھِو،  تَس  چھےٚ  تُہٕںز  ظٲہری  حالت  تہِ  معلوم  بٲطنی  حالت  تہِ  معلوم۔"
  },
  {
    "verse_id": 14,
    "translation": "کیا  توٚہۍ  چھِو  نا  وُچھان  یا  رسول  اللہؐ  تِمن  لوٗکن  کُن  یِمو  یارٕز  تہٕ  دوستی  چھےٚ  لٲجمٕژ  تِتھنٕے  لوٗکن  سٍتۍ  یِمن  پٮ۪ٹھ  اللہ  تعالیٰ  سُنٛد  غضب  چھُ؟  (تِم  گٔے  یہوٗد  تِمنٕے  سٍتۍ  ٲس  دوستی  لٲجمٕژ  منافقو۔)  یِم  منافق  چھِنہٕ  کٲنسہِ  ہٕندۍ،  نَہ  تُہندۍ  تہٕ  نَہ  تِہِندۍ۔  تِمن  چھےٚ  پننہِ  کھۅچرٕچ  تہٕ  خبثِ  باطنچ  خبرٕے  مگر  باوجود  آں  چھِ  اَپزِس  پٮ۪ٹھ  قَسم  ہاوان،  سُہ  اَپُز  گوٚو  یۅہے  کہ  مسلمانن  چھِ  قَسم  ہٲوِتھ  دپان،  أسۍ  چھ  تۅہی  سٍتۍ۔"
  },
  {
    "verse_id": 15,
    "translation": "اللہ  تعالیٰ  ہَن  چھُ  تِہِندِ  خٲطرٕ  تیار  تھوومُت  سخت  عذاب،  کیازِ  بے  شک  تِم  آسن  سٮ۪ٹھاہ  یچھ  کامہِ  کران۔  (چنانچہ  کفر  و  نِفاق  کھۅتہٕ  کۅسہٕ  ہِس  کٲم  چھِ  زیادٕہ  یچھ،  تِموٕے  یچھ  کامیو  اندرٕہ  گٔیہِ  اَکھ  یچھ  کٲم  کہ)"
  },
  {
    "verse_id": 16,
    "translation": "تِمَو  کٔرۍ  پنٕنۍ  تِمے  اَپٕزۍ  قَسم  پننہِ  بچاوٕہ  خٲطرٕ  سِپر،  ییٚمہِ  مۅکھہٕ  کہ  مسلمان  زانن  اَسہِ  مسلمانٕے،  سٲنِس  مال  و  جانس  لاگن  نہٕ  اَتھہٕ،  یپٲرۍ  کِنۍ  ٲسۍ  لوٗکن  خداے  سٕنزِ  وَتہِ  نِشہِ  یعنی  دینِ  اسلام  نِشہِ  پتھ  رٹان،  اَمہِ  مۅکھہٕ  چھُ  تِہِندِ  خٲطرٕ  خوار  و  ذلیل  کروُن  عذاب۔"
  },
  {
    "verse_id": 17,
    "translation": "ییٚلہِ  یہِ  عذاب  تِمن  کرنہٕ  یِیہِ،  تَمہِ  ساعتہٕ  یِیہِ  نہٕ  تِمن  بکار  خدایس  نِشہِ  نَہ  مال  تِہُنٛد  نَہ  گبر  تِہِندۍ،  تِم  کیا  مۅکلاوہَنکھ  اَمہِ  عذاب  نِشہِ،  بلکہ  چھِ  تِمے  جہنمی،  تِمنٕے  چھُ  اَتھ  جہنمس  اندر  روٗزِتھ  دَزُن  ہمیشہٕ۔"
  },
  {
    "verse_id": 18,
    "translation": "یہِ  عذاب  آسہِ  تِمن  تمی  دۅہ  ییٚمہِ  دۅہ  اللہ  تعالیٰ  تِمن  بیٚیہِ  باقی  تمام  مخلوقاتن  دوبارٕہ  بیٚیہِ  زندٕہ  کرِ،  پَس  ہاون  تَس  برونٛٹھہٕ  کنہِ  تہِ  اَپٕزۍ  قَسم  یِتھہٕ  پٲٹھۍ  تۅہیہِ  برونٛٹھہٕ  کنہِ  چھِ  قَسم  ہاوان،  یِمن  آسہِ  خیال  کہ  تِم  ما  چھِ  کُنہِ  رٕتِس  حالس  پٮ۪ٹھ،  یِمَو  اپزیٚو  قَسمَو  سٍتۍ  ما  لبن  تِم  نجات۔  وارٕہ  بوٗزِو  کہ  بے  شک  تِمے  چھِ  بٔڈۍ  اَپزِیٲرۍ۔  (کیازِ  تِمو  کوٚر  نہٕ  خدایس  برونٹھہٕ  کَنہِ  تہِ  اَپُز  وَننہٕ  نِشہِ  کانٛہہ  وایہِ،  تِمن  ہٕنزٕ  تِمہٕ  کامہِ  یِمن  ہُنٛد  پٮ۪ٹھہٕ  کنہِ  ذکر  کرنہٕ  آو  کرنُک  وجہ  چھُ  یِی  کہ)"
  },
  {
    "verse_id": 19,
    "translation": "شیطانن  چھُ  تِمن  پٮ۪ٹھ  پوٗرٕ  تسلط  تہٕ  غلبہٕ  لوٚبمُت،  توپتہٕ  چھُنکھ  تمی  خداے  سُنٛد  یاد  مٔشروومُت  یعنی  تٔمۍ  سٕندیٚن  احکامن  تعمیل  کرُن،  واقعی  یِم  چھِ  شیطان  سٕنز  جماعت،  وارٕہ  بوٗزِو  شیطان  سٕنزٕے  جماعت  چھےٚ  برباد  تہٕ  خراب  گژٕھہ  وُنۍ۔"
  },
  {
    "verse_id": 20,
    "translation": "بے  شک  یِم  لوٗکھ  مخالفت  چھِ  کران  خداے  سٕنز  بیٚیہِ  تٔہندِس  پیغمبرؐ  سٕنز،  تِم  چھِ  سخت  ذلیل  لوٗکھ  خدایس  نِشہِ۔  (تِہُنٛد  ذلت  کِس  عذابس  گرفتار  سپدُن  کیا  عجٲیب  چھُ،  اللہ  تعالیٰ ہَن  یِتھہٕ  پٲٹھۍ  تِہِندِ  خٲطرٕ  ذلت  تجویز  کٔرمٕژ  تہٕ  یٔژھمٕژ  چھےٚ،  تِتھے  پٲٹھۍ  چھُ  تٔمی  یوٚژھمُت  تہٕ  تجویز  کوٚرمُت  فرماں  بردار  بندن  ہٕندیٚن  خٲطرٕ  عزت۔)"
  },
  {
    "verse_id": 21,
    "translation": "یہِ  کتھ  چھےٚ  اللہ  تعالیٰ  ہَن  حکمِ  ازلی  یَس  منٛز  لیکِھتھ  تھٲومٕژ  کہ  بہٕ  تہٕ  میٲنۍ  پیغمبر  روزَو  غٲلب۔  (حقیقتس  اندر  چھُ  یۅہے  بوٚڈ  عزت،  ییٚتہِ  نَس  چھُ  مقصود  اللہ  تعالیٰ  ہَس  بیان  کرُن  پیغمبرن  ہُنٛد  غلبہٕ،  پنُن  ذکر  فرمووُن  پیغمبرن  ہُنٛد  شان  تہٕ  شرف  ننِراونہٕ  خٲطرٕ،  وۅنۍ  ییٚلہِ  پیغمبر  باعزت  چھِ،  تِمن  مطابعت  تہٕ  پیروی  کروُنۍ  تہِ  گٔے  باعزتھٕے۔)  بے  شک  اللہ  تعالیٰ  چھُ  قدرت  وول  تہٕ  غلبہٕ  وول  ٲسِتھٕے،  سُہ  یَس  یژِھہ  تَس  تہِ  دِیہِ  دشمنن  پٮ۪ٹھ  غلبہٕ۔"
  },
  {
    "verse_id": 22,
    "translation": "توٚہۍ  نَہ  حض  لٔبیوٗن  نہٕ  کانٛہہ  جماعتھَہ  یِمن  فِی  الواقع  پوٗرٕ  پَژھ  آسہِ  خداے  سٕنز  تہٕ  قیامت  کہ  دوہٕچ،  تِم  کیا  لاگن  دوستی  تِمن  لوٗکن  سٍتۍ  یِم  خداے  سٕندۍ  تہٕ  تسٕندِس  پیغمبرؐ  سٕندۍ  مخٲلف  تہٕ  دشمن  آسن،  ادٕہ  ٲسِتن  تِم  مخٲلف  مٲلۍ  تِہِندۍ  یا  نیچِوۍ  تِہِندۍ  یا  بٲے  تِہِندۍ  یا  قبیلہٕ  تِہُند،  کیازِ  تِہِندیٚن  دِلن  اندر  چھُ  کھوٚنمُت  اللہ  تعالیٰ  ہَن  ایمان،  بیٚیہِ  چھُن  تِہِندیٚن  دِلن  پننہِ  فیضہٕ  سٍتۍ  قوت  دِیُتمُت۔  (تَمہِ  فیضہٕ  اندرٕہ  چھُ  مُراد  نُور،  یَتھ  نوٗرس  ہدایت  مقتضی  چھُ،  ییٚمیُک  نِشانہٕ  چھُ  ظٲہرس  اندر  عملِ  صالح،  بٲطنس  اندر  سکونِ  قلب،  چونکہ  یہِ  چھُ  سبب  معنی  زندگٲنی  ہٕندِ  زیادتی  ہُنٛد،  تَمہِ  مۅکھہٕ  تھووُکھ  اَتھ  ناو  رُوح،  یہِ  دولت  و  نعمت  گٔے  تِمن  دنیاہس  اندر۔)  ٲخرتس  اندر  گوٚو  تِہِندِ  خٲطرٕ،  بیٚیہِ  واتناوِ  تِمن  لوٗکن  تِمن  جنتن  اندر  یِمَو  بوٚنۍ  کِنۍ  نہرٕ  تہٕ  کۅلہٕ  آسن  پکان،  تِمنٕے  جنتن  منٛز  روزن  تِم  ہمیشہٕ  ابدُ  الآباد،  اللہ  تعالیٰ  چھُ  تِمن  نِشہِ  رٲضی  تِم  چھِ  تَس  نِشہِ  رٲضی،  یٔہے  گٔے  اللہ  تعالیٰ  سٕنز  جماعت،  وارٕہ  بوٗزِو  کہ  اللہ  تعالیٰ  سٕنزٕے  جماعت  چھےٚ  کامیاب  سپدٕوُنۍ۔"
  }
]