[
  {
    "verse_id": 1,
    "translation": "اے  با  ایمانو!  توٚہۍ  مہٕ  رٔٹِیوٗکھ  مکٕکۍ  کٲفر  یِم  میٲنۍ  تہٕ  تُہٕندۍ  دشمن  چھِ  پنٕنۍ  دوست،  اگرچہ  تُہندیٚن  دِلن  منٛز  نَے  آسہِ  تمِیُک  خیال،  مگر  ظٲہر  چھِو  کران  دوستی  ہُنٛد  برتاو  تِمن  سٍتۍ،  تِتہِ  مہٕ  کٔرِو۔  حالانکہ  یُس  پوٚز  دین  تۅہیہِ  نِشہِ  ووت  تتھ  کوٚر  تِمو  صریح  انکار،  یہِ  گٔے  خدایس  نسبت  دشمنی۔  بیٚیہِ  گٔے  یِم  لوٗکھ  تِمے  یِمَو  پیغمبرؐ  تہٕ  توٚہۍ  سٲری  مسلمان  پننہِ  شہرٕ  اندرٕ  کٔڈِہَو  رنگا  رنگ  اِیذا  تہٕ  تکلیف  واتنٲوِتھ،  محض  ییٚمہِ  سببہٕ  کہ  تۅہیہِ  کیازِ  کٔرو  کُنِس  معبودِ  برحقس  پژھ  یُس  تۅہیہِ  سارِنٕے  ہُنٛد  ربّ  چھُ،  یہِ  گٔے  تۅہیہِ  نسبت  دشمنی،  غرض  یِتھیٚن  ذلیل  لوٗکن  سٍتۍ  گژِھیا  دوستی  تھاوٕنۍ۔  ہرگاہ  توٚہۍ  گھرو  منٛزٕ  درٛامٕتۍ  چھِو  میانہِ  وتہِ  اندر  جہاد  کرنہٕ  خٲطرٕ  بیٚیہِ  میٲنۍ  رضامندی  ژھانڈنہٕ  خٲطرٕ  تیٚلہِ  شوٗبیا  تۅہیہِ  کافرن  ہٕنز  رضامندی  ژھانڈٕنۍ۔  (تۅہیہِ  کٔروٕ  دشمنی  سارِنٕے  سٍتۍ  میانہِ  رضامندی  خٲطرٕ،  وۅنۍ  تِمنٕے  دشمنن  سٍتۍ  دوستی  ہُنٛد  سلسلہٕ  قٲیِم  کرُن  تِہنز  رضامندی  ژھانڈنہٕ  خٲطرٕ،  یِمن  دۅن  کتھن  چھُنہٕ  واٹھٕے  پانہٕ  وٲنۍ۔)  توٚہۍ  چھِو  زورٕ  زورٕ  کٔھٹِتھ  تِمن  سوزان  دوستی  ہٕنزٕ  شیچھہِ  تہٕ  پیغام۔  (گۅڈٕہ  چھےٚ  تِمن  سٍتۍ  دوستی  تھاوٕنۍ  یچھ،  توپتہٕ  پوٗشیدٕہ  تہٕ  کھٔٹِتھ  پیغام  سوزُن  یہِ  چھُ  زیادے  یچھ۔)  حالانکہ  مےٚ  چھُ  تِمن  سارِنٕے  چیزن  ہُنٛد  پورٕ  علم  یِم  چیز  توٚہۍ  کھٔٹِتھ  چھِو  کران  بیٚیہِ  یِم  چیز  توٚہۍ  نٔنۍ  پٲٹھۍ  چھِو  کران۔  (اَتھ  کُن  نظر  کٔرِتھ  تہِ  پزِ  ہا  نہٕ  تۅہیہِ  تِمن  سٍتۍ  دوستی  ہُنٛد  سلسلہٕ  قٲیِم  کرُن۔)  یُس  اکَھہ  تۅہیہِ  منٛزٕ  یِژھ  حرکت  کرِ،  پَس  بتحقیق  سُہ  ڈوٚل  سیزِ  وَتہِ  نِشہِ۔  (سیزِ  وَتہِ  نِشہِ  ڈلوٕنیٚن  ہُنٛد  انجام  تہٕ  عاقبت  چھُو  تۅہیہِ  معلومٕے،  تِم  مہٕ  زٲنیوٗکھ  توٚہۍ  دوست  بلکہ  چھِ  تِم  تُہندۍ  تِتھۍ  دشمن  کہ)"
  },
  {
    "verse_id": 2,
    "translation": "ہرگاہ  تِمن  لوٗکن  تۅہیہِ  پٮ۪ٹھ  موقع  لگہِ  فوراً  نٔنِراون  تِم  پنٕنۍ  دشمنی  تۅہیہِ  سٍتۍ،  بیٚیہِ  مٕژراون  تۅہیہِ  ضریٚر  واتناونہٕ  خٲطرٕ  پنٕنۍ  اَتھہٕ  تہٕ  پننہِ  زیٚوٕہ۔  یہِ  گوٚو  دنیٲوی  ضریٚر  تِہُنٛد  دینی  ضریٚر  چُھ  تِہُنٛد،  تِمن  چھُ  تمنا  کہ  توٚہۍ  تہٕ  گٔژِھو  کٲفر  سپدٕنۍ۔  (یِتھۍ  لوٗکھ  چھا  دوستی  قٲبل،  اگر  توٚہۍ  اظہارِ  دوستی  کرنہٕ  اندرٕہ  پننہِ  اہل  و  عیالُک  خیال  چھُ  تتھ  متعلق  بوٗزِو  وارٕہ  کہ)"
  },
  {
    "verse_id": 3,
    "translation": "تُہندۍ  رشتہٕ  دار،  ٲشناو،  اولاد  تہٕ  گَبر  دِن  نہٕ  تۅہیہِ  کانٛہہ  نفع  تہٕ  فٲیدٕہ  قیامتُک  دۅہ،  اللہ  تعالیٰ  ہٕے  کرِ  تۅہیہِ  منٛز  فٲصلہٕ  تمہِ  دۅہ،  اللہ  تعالیٰ  چھُ  تُہنزٕ  سارے  کامہِ  پوٗرٕ  وُچھان۔  (پَس  کرِ  سُہ  پرٛتھ  کامہِ  ہُنٛد  فٲصلہٕ  وارٕ  پٲٹھۍ۔  ہرگاہ  تُہٕنزٕ  عملہٕ  آسن  عذابس  تہٕ  سزاہس  قٲبل  تَمہِ  عذابہٕ  نِشہِ  ہیٚکہٕ  نہٕ  مۅکلٲوِتھ  تۅہیہِ  کانٛہہ  نَہ  ٲشناو  تہٕ  نَہ  گبر،  تِمن  ہُنٛد  رعایت  کرُن  خداے  سٕندِس  حُکمس  نافرمٲنی  کرنہٕ  سٍتۍ،  یہِ  چھُ  سٮ۪ٹھاہ  یچھ  تہٕ  قٲبلِ  مذمت۔)"
  },
  {
    "verse_id": 4,
    "translation": "اے  مسلمانو!  تُہندِ  خٲطرٕ  اوس  اَکھ  رُت  نمونہٕ  پیروی  کرنہٕ  خٲطرٕ  ابراہیمؑ  بیٚیہِ  تِم  با  ایمان  یِم  تِمن  سٍتۍ  ایمان  و  طاعتس  اندر  شریکِ  کار  ٲسۍ  یعنی  اَتھ  بارس  اندر  گوٚژھ  کٲفرن  سٍتۍ  سُے  برتاو  کرُن  یُس  ابراہیم  علیہ  السلامن  تہٕ  تِہٕندیو  تابعو  کوٚر۔  ییٚلہِ  تِمو  سارِوٕے  مختلف  وقتن  اندر  پننِس  قومس  دوٚپ  أسۍ  چھِ  بے  زار  تۅہیہِ  نِشہِ  بیٚیہِ  یِمن  ہٕنز  توٚہۍ  پرستش  کران  چھِو  معبودِ  برحقس  ورٲے۔  أسۍ  چھِ  تُہٕندۍ  تہٕ  تُہٕندیٚن  بٲطل  معبودن  ہٕندۍ  منکِر،  اَسہِ  منٛز  تہٕ  تۅہیہِ  منٛز  سپُد  عداوت  تہٕ  بغُض  زیادٕہ  ظٲہر،  یہِ  عداوت  روزِ  اَسہِ  تہٕ  تۅہیہِ  منٛز  ہمیشہٕ  یوٚتانۍ  نہٕ  توٚہۍ  کُنہِ  سٕے  خدایس  ایمان  أنِو  تہٕ  پژھ  کٔرِو۔  غرض  ابراہیم  علیہ  السلامن  تہٕ  تِہِندیو  تابِعو  کوٚر  کٲفرن  نِشہِ  بالکل  قطع  تعلق  صاف  پٲٹھۍ۔  لیکن  ابراہیمؑ  سٕنز  کتھ  یۅسہٕ  تمو  فرمٲو  پننِس  مٲلِس  ییٚمہِ  منٛزٕ  نَنان  چھُ  کہ  تِمن  اوس  تس  سٍتۍ  کُنہِ  قسمہٕ  تعلق  باقی  دوٚپُہس  کہ  بہٕ  منگہٕ  مغفرت  چانہِ  خٲطرٕ  خدایس،  اَمہِ  استغفارٕ  علاوٕہ  چھُنہٕ  مےٚ  اختیار  خدایس  نِشہِ  کُنہِ  چیزس  پٮ۪ٹھ۔  (یہِ  چھُنہٕ  مےٚ  اَتھہِ  کہ  بہٕ  کیا  کرناوٕہ  یہِ  دعا  ضرور  قبول،  یِتہِ  ہیٚکہِ  نہٕ  بٔنِتھ  کہ  چانہِ  ایمان  اَننہٕ  ورٲے  کیا  بٔچراوَتھ  بہٕ  ژٕہ  عذاب  نِشہِ،  یُتُے  یوت  اوس  ابراہیم  علیہ  السلامن  ووٚنمُت  ییٚمہِ  اندرٕہ  بعضے  لوٗکن  مطلق  استغفارٕہ  فکرِ  توٚر،  حالانکہ  ییٚتنَس  چھُ  استغفارُک  بدل  مطلب  سُہ  گوٚو  طلبِ  ہدایت  ییٚمیُک  پرٛتھ  أکِس  اجازت  چھُ،  فِی  الواقع  چھُنہٕ  سُہ  قطعِ  تعلق  کرنس  خلاف  تہٕ  کینٛہہ۔  توپتہٕ  کوٚر  ابراہیم  علیہ  السلامن  دعا۔)  اے  سانہِ  پروردِگارٕ!  کٲفرن  اظہارِ  عداوت  کرنس  اندر  چھِ  أسۍ  ژے  پٮ۪ٹھ  توکل  کران،  ژے  کُن  چہِ  أسۍ  پرٛتھ  معاملس  اندر  رجوع  کران،  سون  اعتقاد  چھُ  کہ  ژے  کُن  چھُ  سارِنٕے  پتولاکن  واتُن۔  (اَتھ  اعتقادس  کُن  نظر  کٔرِتھ  یۅسہٕ  اَسہِ  کٲفرن  نِشہِ  بے  زٲری  ظٲہر  کٔر  سۅ  کٔر  دل  کہ  ژَکہِ  محض  خلوص  سان  کُنہِ  دنیٲوی  غرضہٕ  ورٲے  بیٚیہِ  ہاونہٕ  تہٕ  تھیکنہٕ  ورٲے۔)"
  },
  {
    "verse_id": 5,
    "translation": "اے  سانہِ  پروردگارٕ!  اسہِ  مَتہٕ  کَر  تہٕ  کٲفرن  ہٕندِ  ظلم  و  تشددُک  تختۂ  مشق۔  (اَسہِ  کٔر  ظٲہر  تِہندِ  بٲطل  دینہٕ  تہٕ  بٲطل  معبودن  نِشہِ  بے  زٲری،  وۅنۍ  یُتھنہٕ  تِم  اَمِچ  کسر  کڈن  اَسہِ  پٮ۪ٹھ  ظلم  و  تعدی  کرنہٕ  سٍتۍ۔)  اے  سانہِ  پروردگارٕ!  بیٚیہِ  کر  اَسہِ  گناہن  مغفرت،  بے  شک  ژٕ  چھُکھ  زبردست  حکمت  وول،  ژے  چھے  پرٛتھ  قسمہٕ  قدرت۔  (یِم  زٕ  دعا  چھِ  پٮ۪ٹھمیٚن  دعاہن  ہٕنٛد  غرض  و  غایت،  اَکھ  غایت  بَاعتبارِ  دنیا،  بیاکھ  غایت  چھُ  بَاعتبارِ  ٲخرت،  چنانچہ  لَا  تَجعَلنَا  ہَس  چھُ  تعلق  دۅشوٕنۍ  سٍتۍ۔)"
  },
  {
    "verse_id": 6,
    "translation": "بے  شک  تِمن  لوٗکن  اندر  چھُ  (یعنی  ابراہیمؑ  تہٕ  تِہندیٚن  تابعی یَن  اندر)  تُہندِ  خٲطرٕ  رُت  نمونَہ  یِم  لوٗکھ  اعتقاد  چھِ  تھاوان  خدایس  برونٛٹھ  کُن  واتنُک  بیٚیہِ  قیامتُک  دۅہ  قٲیِم  سپدنُک۔  یُس  شخص  ییٚمہِ  حکمہٕ  نِشہِ  روگردٲنی  کرِ  تَس  واتہِ  پانس  اَمیُک  ضریٚر،  کیازِ  اللہ  تعالیٰ  چھُ  بے  نیاز،  تَس  چھُنہٕ  پرواہ  کُنہِ  چیزُک،  تَس  منٛز  سٲری  کمالات  جمع  آسنہٕ  مۅکھہٕ  چھُ  سُہ  سزاوارِ  حمد  و  ثنا،  تَس  چھَنہٕ  ضرورت  مخلوقن  ہٕندِ  عبادتچ۔  (اَمہِ  پتہٕ  چھُ  اللہ  تعالیٰ  مسلمانن  ہٕندِ  تسلی  خٲطرٕ  بطورِ  بشارت  اَکھ  پیشن  گوئی  فرماوان۔)"
  },
  {
    "verse_id": 7,
    "translation": "یہِ  کتھ  چھَنہٕ  کینٛہہ  عجٲیب  کہ  اللہ  تعالیٰ  کیا  کرِ  تۅہیہِ  منٛز  بیٚیہِ  تِمن  لوٗکن  منٛز  یِمن  سٍتۍ  تۅہیہِ  مذہبی  دشمنی  چھےٚ  دوستی  تہٕ  محبتُک  سلسلہٕ  قٲیِم  تِہندِ  مسلمان  سپدنہٕ  پتہٕ۔  کیازِ  تِمن  ییٚلہِ  اللہ  تعالیٰ  مُشرف  بَشرفِ  اسلام  سپدنُک  توفیق  دِیہِ،  دشمنی  روزِ  نہٕ  کُنہِ۔  یہِ  چھُنہٕ  خدایس  نِشہِ  کینٛہہ  دوٗر،  کیازِ  تَس  چھےٚ  پرٛتھ  چیزس  پٮ۪ٹھ  بٔڈ  قدرت،  چنانچہ  فتح  مکہ  کہ  دۅہ  سپٕدۍ  واریاہ  لوٗکھ  پننہِ  خوشی  سٍتۍ  مسلمان۔  از  تانۍ  ہرگاہ  کٲنسہِ  شخصس  اَتھ  اندر  خطا  گوٚمُت  چھُ  تہٕ  وۅنۍ  چھُ  سُہ  تمہِ  خطا  نِشہِ  توبہٕ  کران،  اللہ  تعالیٰ  چھُ  تسٕندِ  حقہٕ  سٮ۪ٹھاہ  مغفرت  کروُن  سٮ۪ٹھاہ  رحم  کرٕوُن۔"
  },
  {
    "verse_id": 8,
    "translation": "اللہ  تعالیٰ  چھُنہٕ  تۅہیہِ  منع  کران  تِمن  لوٗکن  سٍتۍ  احسان  تہٕ  انصاف  کرنُک  یِمَو  نہٕ  دین  کِس  معاملس  اندر  تۅہیہِ  سٍتۍ  لڑٲے  کٔر،  بیٚیہِ  یِمو  نہٕ  توٚہۍ  گھرو  منٛزٕ  نیٚبر  کٔڈِو،  تِمن  سٍتۍ  احسانُک  تہٕ  انصافُک  برتاو  کرُن  چھُ  جٲیز۔  بے  شک  اللہ  تعالیٰ  چھُ  انصافُک  برتاو  کروُنیٚن  محبت  تھاوان  تہٕ  پسند  کران۔"
  },
  {
    "verse_id": 9,
    "translation": "البتہ  اللہ  تعالیٰ  چھُ  صرف  منع  کران  تِمن  کٲفرن  سٍتۍ  دوستی  لاگنہٕ  نِشہِ  یِمو  تۅہیہِ  سٍتۍ  دینہٕ  سببہٕ  جنگ  کوٚرمُت  آسہِ،  بیٚیہِ  یِمَو  توٚہۍ  پننیو  گھرو  منٛزٕ  نیٚبر  کٔڈوٕ،  بیٚیہِ  یِمَو  تُہندِس  گھرو  منٛزٕ  کڈنس  مدد  کوٚرمُت  آسہِ۔  وۅنۍ  یِم  لوٗکھ  تِمن  کٲفرن  سٍتۍ  دوستی  لاگن  تِم  چھِ  سخت  گنہگار  تہٕ  ظٲلم۔"
  },
  {
    "verse_id": 10,
    "translation": "اے  با  ایمانو!  ییٚلہِ  تۅہیہِ  نِشہِ  باایمان  زنانہٕ  دارُ  الحربہٕ  پٮ۪ٹھہٕ  ہجرت  کٔرِتھ  واتان  آسن،  توٚہۍ  ٲسِو  تِمن  واقعی  مسلمان  آسنُک  امتحان  کران،  تِہندِ  حقیقی  باایمان  آسنُک  پورٕ  علم  چھُ  خداے  سٕے  یوت،  پَس  ہرگاہ  تۅہیہِ  امتحان  کٔرِتھ  معلوم  سپُد  تِہُنٛد  باایمان  آسُن،  پَس  مَہ  سوٗزِیوکھ  تِمہٕ  واپس  کٲفرن  کُن،  کیازِ  نَہ  چھےٚ  تِمہٕ  زنانہٕ  حلال  تِمن  کٲفرن  ہٕندِ  خٲطرٕ،  نہ  چھِ  تِم  مرد  حلال  تِمن  کٲفر  زنانن  ہٕندِ  خٲطرٕ۔  اَتھ  صورتس  اندر  یُس  مہر  وغیرٕہ  تِمو  کٲفرو  تِمن  زنانن  پٮ۪ٹھ  خرچ  کوٚرمُت  آسہِ،  سُہ  کٔرِو  توٚہۍ  تِمن  ادا۔  تۅہیہِ  چھُنہٕ  کانٛہہ  گناہ  تِمن  زنانن  سٍتۍ  نکاح  کرنس  اندر  ییٚلہِ  توٚہۍ  حسبِ  قٲعدٕہ  تِمن  مہر  دِیِو۔  اے  مسلمانو!  توٚہۍ  مہٕ  تھٲوِو  کٲفر  زنانن  سٍتۍ  تعلقات  باقی  کیازِ  یِمہٕ  زنانہٕ  تُہٕنزٕ  دارُ  الحَربس  اندر  روزٕہ  کُفرٕکۍسٕے  حالس  پٮ۪ٹھ،  تُہنٛدِ  مسلمان  سپدنہٕ  سٍتۍ  دارُ  الاسلامس  کُن  ہجرت  کرنہٕ  سٍتۍ  ژِھیوٚن  سُہ  نکاح  تُہُند،  وۅنۍ  روٗدنہٕ  باقی  تُہُنٛد  کانٛہہ  تعلق  تِمن  زنانن  سٍتۍ۔  اَتھ  صورتس  اندر  یُس  رقم  تۅہیہِ  تِمن  زنانن  ہٕندِس  مہرس  اندر  خرچ  کوٚرمُت  آسوٕ  سُہ  مٔنگِو  توٚہۍ  تِمن  کٲفرن  نِشہِ۔  یِتھے  پٲٹھۍ  یہِ  تِمَو  خرچ  کوٚرمُت  آسہِ  سُہ  مٔنگِن  تِم  تۅہیہِ  نِشہِ۔  یہِ  کینٛژھاہ  بیان  آو  کرنہٕ،  یہِ  چھُ  خداے  سُنٛد  حکم،  اَتھ  کٔرِو  تعمیل۔  سُہ  معبودِ  برحق  چھُ  اِتھۍ  منٲسب  فٲصلہٕ  تۅہیہِ  منٛز  کران۔  اللہ  تعالیٰ  چھُ  سٮ۪ٹھاہ  زانن  وول،  سٮ۪ٹھاہ  حکمت  وول،  تمی  علم  و  حکمت  موجوب  چھُ  احکام  مقرر  فرماوان۔"
  },
  {
    "verse_id": 11,
    "translation": "بیٚیہِ  ہرگاہ  تۅہیہِ  اَزدست  گژھن  تُہنزَو  زنانو  أندرٕہ  کانٛہہ  زنانہٕ،  سۅے  واتہِ  کٲفرن  نِشہِ،  تَمہِ  پتہٕ  سپدِنہٕ  سۅ  تۅہیہِ  دستیاب،  نَہ  سپدِ  تۅہیہِ  تُہَنٛد  مہر  وغیرٕہ  وصول  یُس  تۅہیہِ  تَس  پٮ۪ٹھ  خرچ  آسیو  کوٚرمُت۔  توپتہٕ  یِی  تۅہیہِ  تِمن  کٲفرن  سٍتۍ  جنگ  کرنُک  موقع،  توپتہٕ  کٔرِو  توٚہۍ  تِمن  نِشہِ  مالِ  غنیمت  وصول۔  پَس  دِیِو  توٚہۍ  تِمن  مسلمانن  یِہنزٕہ  زنانہٕ  اَزدست  گٔیہِ  تَمہِ  مالِ  غنیمت  پٮ۪ٹھہٕ  تیوٗت  رقم  یوٗت  تِمن  خرچ  گوٚمُت  آسہِ  تِمن  زنانن  پٮ۪ٹھ۔  بیٚیہِ  کھوٚژِو  تَس  خدایس  یَس  تۅہیہِ  پَژھ  کٔرمٕژ  چھَو۔  تٔہِندیٚن  حکمن  اندر  مَہ  ترٲوِو  کُنہِ  قٕسمہٕ  خلل۔  (اَمہِ  پتہٕ  چھُ  اللہ  تعالیٰ  نبی  کریم  صلی  اللہ  علیہ و سلمن  خطاب  کٔرِتھ  فرماوان)"
  },
  {
    "verse_id": 12,
    "translation": "اے  پیغمبر!  ییٚلہِ  مسلمان  زنانہٕ  تۅہیہِ  نِشہِ  ییٚمہِ  غرضہٕ  خٲطرٕ  حٲضر  سپدن  کہ  تِمہٕ  کیا  کرن  تۅہیہِ  سٍتۍ  بیعت  یِمن  کتھن  پٮ۪ٹھ  کہ  شریک  ٹھٔہراون  نہٕ  تِمہٕ  معبودِ  برحقس  کانٛہہ  چیزَہ،  بیٚیہِ  کرن  نہٕ  ژوٗر،  بیٚیہِ  کرن  نہٕ  فسق  و  فجوٗر  یعنی  زنا  تہٕ  بدکٲری،  بیٚیہِ  مارن  نہٕ  پننیٚن  اولادن،  بیٚیہِ  ٹھٔہراون  نہٕ  اَپٕزۍ  اَولاد  یُس  بنوومُت  آسہِ  تِمو  پننیٚن  اَتھن  تہٕ  کھۅرن  منزباگ  (یعنی  بچہِ  آسیٚکھ  حٲصل  کوٚرمُت  فسق  و  فجور  کٔرِتھ  بے  سُندُ  سُے  لاگن  خاوندس  کُن،  یا  بیٚیِس  زنانہِ  ہُنٛد  اولاد  اَنن  فند  فریب  کٔرِتھ  سُے  لاگن  پانس  کُن۔  حدیث  شریفس  منٛز  چھُ  کہ  یُس  بے  سُنٛد  بچہِ  لاگہِ  پانس  کُن  یا  یُس  پننِس  مٲلِس  ورٲے  لاگہِ  پنُں  پان  بیٚیِس  شخصس  کُن  تَس  پٮ۪ٹھ  چھُ  جنت  حرام۔)  بیٚیہِ  کرن  نہٕ  تُہٕنز  نافرمٲنی  تہٕ  مخالفت  شرعہٕ  کِس  کُنہِ  حکمس  اندر،  (اَتھ  منٛز  آے  سٲری  احکامِ  شریعت۔  پَس  ہرگاہ  تِمہٕ  زنانہٕ  یِمن  شرطن  قبول  کرن  یِمن  ہُنٛد  اعتقاد  شرطِ  ایمان  چھُ  یِمن  پٮ۪ٹھ  پابندی  سان  عمل  کرٕنۍ  شرطِ  کمالِ  ایمان  چھُ)  تیٚلہِ  کرنٲوِیوٗکھ  تِمہٕ  زنانہٕ  بیعت  بیٚیہِ  مٔنگِو  تِہِندِ  خٲطرٕ  اللہ  تعالیٰ  ہس  مغفرت۔  بے  شک  اللہ  تعالیٰ  چھُ  سٮ۪ٹھاہ  مغفرت  کروُن،  سٮ۪ٹھاہ  رحم  کروُن۔  (یعنی  ییٚلہِ  تِمہٕ  زنانہٕ  یِم  احکام  زانن  پٔزۍ  تہٕ  واجبُ  العمل  تیٚلہِ  زٲنِیوٗکھ  تِمہٕ  زنانہٕ  مسلمان،  یۅہے  گوٚو  بیعتُک  آیۂ  کریمہٕ۔  نبی  کریم  صلی  اللہ  علیہ و سلمن  نِشہِ  ییٚلہِ  کانٛہہ  زنانہٕ  بیعت  کرنہٕ  خٲطرٕ  حٲضر  سپدان  ٲس،  تَس  ٲسۍ  اَتھ  مضمونس  پٮ۪ٹھ  اقرار  کرناوان۔  بیعت  کرنہٕ  وِزِ  اوسنہٕ  کٲنسہِ  زنانہِ  ہُنٛد  اَتھہٕ  لگان  تِہِندِس  دستِ  مبارکس  سٍتۍ۔  ییٚمہِ  برونٛٹھ  آیاتِ  کریمن  منٛز  فرموو  اللہ  تعالیٰ  ہَن  ممانعت  متعلق  کٲفرن  سٍتۍ  دوستی  ہُنٛد  تعلق  تھاونہٕ  نِشہِ۔  اَمہِ  پتہٕ  چھُ  فرماوان  ممانعت  یہوٗدن  سٍتۍ  دوستی  ہُنٛد  تعلق  تھاونہٕ  نِشہِ۔)"
  },
  {
    "verse_id": 13,
    "translation": "اے  با  ایمانو!  تِمن  لوٗکن  سٍتۍ  تہِ  مہٕ  تھٲوِو  دوستی  ہُند  تعلق  یِمن  پٮ۪ٹھ  اللہ  تعالیٰ  ہن  غضب  فرموو  یعنی  یہود  یِمن  ہٕنز  کثرت  مدینۂ  منورس  منٛز  ٲس،  تِم  چھِ  ٲخرت  کہ  ثواب  و  خیرٕ  نِشہِ  ناامید  تہٕ  مایوس،  یِتھہٕ  پٲٹھۍ  کٲفر  یِم  قبرن  اندر  دفن  چھِ  کرنہٕ  آمٕتۍ  چھِ  ٲخرت  کہ  ثوابہٕ  نِشہِ  مایوس  تہٕ  ناامید۔  (کیازِ  قبرن  اندر  وٲتِتھ  چھُ  کٲفرن  عالمِ  ٲخرتُک  معائنہٕ  سپدان،  یقین  چھُکھ  سپدان  کہ  سانہِ  خٲطرٕ  نجاتٕچ  کانٛہہ  صورتَھہ  چھَنہٕ۔  یِتھے  پٲٹھۍ  اوس  یہوٗدیٚن  پوٗرٕ  یقین  کہ  حضرت  محمدؐ  چھِ  بے  شک  پیغمبرِ  آخرُ  الزمان  مگر  دید  و  دٲنستہٕ  ٲسۍ  انکار  کران۔  لہٰذا  چھےٚ  یہوٗدیٚن  تہٕ  کٲفرن  ہٕنز  حالت  نجات  نَہ  بننس  اندر  کُنی۔)"
  }
]