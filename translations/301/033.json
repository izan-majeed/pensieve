[
  {
    "verse_id": 1,
    "translation": "اے  پیغمبرِ  خدا،  توٚہۍ  کھوٚژِو  حض  خدایس  بیٚیہِ  مَہ  کھوٚژِو  کٲنسہِ،  کٲفرن  یِم  نٔنۍ  پٲٹھۍ  دینس  خلاف  چھِ  بیٚیہِ  منافقن  یِم  کٲفرن  سٍتۍ  متفق  چھِ،  تِہِندِس  وننس  مَہ  حض  کٔرِو  اعتبار،  تِہٕنزٕ  کتھہٕ  مَہ  حض  مٲنِو۔  بے  شک  اللہ  تعالیٰ  چھُ  سورُے  زانہٕ  وُن  پوٗرٕ  حکمت  وول،  تِہِندۍ  سٲری  حکم  چھِ  فٲیدٕہ  سٍتۍ  بٔرِتھ۔"
  },
  {
    "verse_id": 2,
    "translation": "توٚہۍ  پٔکِو  تَمی  حکمہٕ  موجوب  یُس  تۅہیہِ  کُن  وحی  سوزنہٕ  یِوان  چھُ  تُہٕندِس  پروردگار  سٕندِ  طرفہٕ،  اے  لوٗکو  پٔزِپٲٹھۍ  اللہ  تعالیٰ  چھُ  پوٗرٕ  زانان  تہِ  سورُے  یہِ  توٚہۍ  کران  چھِو۔  تۅہیہِ  اندرٕہ  یُس  اکھاہ  سٲنِس  پیغمبرٕ  سٕنز  مخالفت  کرِ  تٔمِس  سٍتۍ  أنزراوَو  أسۍ  پانے۔"
  },
  {
    "verse_id": 3,
    "translation": "بیٚیہِ  کٔرِو  توکل  خدایس  پٮ۪ٹھ،  پس  چھُ  اللہ  تعالیٰ  تُہٕنز  کٲم  پوٗرٕ  کرٕوُن،  اَتھ  مقابلہٕ  ہیٚکہِ  نہٕ  چٔلِتھ  تِمن  لوٗکن  ہُنٛد  کانٛہہ  تدبیر۔  منگتہٕ  نیچُو  حقیقی  نیچُو  زانُن،  توپتہٕ  تٔمۍ  سٕنزِ  طلاق  دِنہٕ  آمژِزنانہِ  سٍتۍ  نیتھٕر  کرنس  پٮ۪ٹھ  طعنہ  زنی  کرٕنۍ  اوس  تِیُتھُے  چیزاہ  مشہور،  یِتھہٕ  پٲٹھۍ  پننہِ  آشنہِ  موج  وَنُن  یا  ماجہِ  سٍتۍ  تشبیہ  دِنس  پٮ۪ٹھ  نکاح  ژھیٚنان  اوس  خیال  کرنہٕ  یِوان،  یا  ہرگاہ  کانٛہہ  شخصاہ  اوس  سٮ۪ٹھاہ  ہُشیار  تہٕ  عقلمند  آسان،  دَپان  ٲسۍ  أمِس  چھِ  زٕہ  دِل  سینس  منٛز،  یِمن  تریٚشوُنۍ  کتھن  ہُنٛد  اصلاح  کوٚر  اللہ  تعالیٰ  ہن،  فرمووُن۔"
  },
  {
    "verse_id": 4,
    "translation": "واقعس  منٛز  کٔرۍ  نہٕ  اللہ  تعالیٰ  ہن  کٲنسہِ  ہٕندِس  سینس  منٛز  زٕہ  دِل  پٲدٕ،  یِتھے  پٲٹھۍ  فرمووُن ،  بیٚیہِ  کرِ  نہٕ  اللہ  تعالیٰ  ہن  تِہٕنزٕہ  زنانہٕ  یِمن  سٍتۍ  توٚہۍ  ظِہار  چھِو  کران  یعنی  پننین  محرماتن  سٍتۍ  چھوٗکھ  تشبیہہ  دِوان،  تِمہٕ  چھَنہٕ  سپدان  تہِ  کرنہٕ  سٍتۍ  تُہٕنزٕ  ماجہِ۔  یِتھے  پٲٹھۍ  کٔرۍ  نہٕ  اللہ  تعالیٰ  ہن  تُہٕندۍ  منگتہٕ  نیٚچِوۍ  حقیقتاً  تُہٕندی  نیٚچِوۍ۔  یِمہٕ  کتھہٕ  تُہٕنزٕ  چھےٚ  صرف  تُہٕندیو  چانٛٹیو  وَننہٕ  یِوان  یِمن  نہٕ  واقعس  سٍتۍ  کانٛہہ  مشابہت  چھےٚ  بلکہ  چھُ  غلط  کتھہ  چھُنہٕ  کانٛہہ  واقعی  امراہ  سپدان۔  لہٰذا  منگتہٕ  نیٚچِوۍ  سٕنزِ  طلاق  دِنہٕ  آمژِ  زنانہِ  سٍتۍ  نکاح  کرنس  پٮ۪ٹھ  طعن  و  تشنیع  کرُن  چھُ  محض  جہل۔  اللہ  تعالیٰ  چھُ  پٔزکتھ  فرماوان،  سُے  چھُ  سیٚز  وَتھ  ہاوان۔  چنانچہ  یِمن  تریٚن  غلطین  ہُنٛد  اصلاح  کوٚر  اللہ  تعالیٰ  ہن،  ییٚلہِ  نہٕ  تِم  واقعس  منٛز  تُہٕندۍ  نیٚچِوۍ  چھِ،  بس  مَہ  ٲسِو  توٚہۍ  تس  منگتہٕ  مٲلۍ  سُند  نیچُو  ونان۔"
  },
  {
    "verse_id": 5,
    "translation": "منگتہٕ  نیٚچویٚن  ٲسِو  توٚہۍ  ناد  دِوان  پننین  حقیقی  مالیٚن  کُن  نسبت  کٔرِتھ،  سۅے  چھُ  زیادٕہ  انصافٕچ  کتھ  خدایس  نِشہِ،  ہرگاہ  نے  تۅہیہِ  معلوم  آسن  تِہِندۍ  مٲلۍ  تیٚلہِ  گٔے  تِم  تُہٕندۍ  دینی  بٲے  ٲسِتھٕے  بیٚیہِ  گٔے  تِم  تُہٕندۍ  دوست  تہٕ  رفیق۔  تمی  مناسبتہٕ  ٲسِو  کانٛہہ  منٲسب  لفظاہ  استعمال  کٔرِتھ  تِمن  آلو  دِوان۔  تۅہیہِ  چھُنہٕ  کانٛہہ  قصور  ہرگاہ  توٚہۍ  اَتھ  منٛز  کُنہِ  وقتہٕ  وشفہٕ  گژِھہ،  ہرگاہ  توٚہۍ  زٲنِتھ  کٔرِتھ  عمداً  و  قصداً  یُتھ  چیز  کٔرِو  تیٚلہِ  چھُ  گناہ،  ہرگاہ  تَمہِ  گناہ  نِشہِ  توبہٕ  تہٕ  استغفار  کٔرِو،  تتھ  کریٚو  اللہ  تعالیٰ  مغفرت  کیازِ  اللہ  تعالیٰ  چھُ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 6,
    "translation": "پیغمبرِ  برحق  چھُ  زیادٕہ  تعلق  تھاوان  باایمانن  سٍتۍ  تِہِندیو  پانو  کھۅتہٕ،  کیازِ  شخصہٕ  سُنٛد  پان  اگر  یچھ  آسہِ  تیٚلہِ  چھُ  ظٲہرٕے  سُہ  چھُ  بدخواہ  أمۍ  سُنٛد۔  حضرت  نبی  کریم  صلی  اللہ  علیہ  و سلم  تِم  چھِ  خٲرخواہ  باایمانن  ہٕندِ  خٲطرٕ  ہمیشہ  رُت  یژھان۔  ہرگاہ  شخصہٕ  سپند  پان  جانٕے  آسہِ  توتہِ  ما  چھےٚ  تٔمِس  خبر  سارِنٕے  چیزن  ہٕنز  کتھ  کتھ  منٛز  چھُ  تٔمِس  نفع  تہٕ  فٲیدٕہ۔  حضرت  نبی  کریمؐ  تِمن  چھُ  اللہ  تعالیٰ  ہن  سارِنٕے  مفید  تہٕ  نافع  چیزن  ہُنٛد  علم  عطا  کوٚرمُت۔  بہرحال  تِہِندِ  طرفہٕ  چھُ  نفعٕے  نفع،  لہٰذا  چھُ  تِہُند  حق  پانہٕ  کھۅتہِ  تہِ  زیادے،  تمی  مۅکھہٕ  گژھن  تِمے  زیادٕہ  ٹٲٹھۍ  آسٕنۍ  قبیلہٕ  کرانہِ  کھۅتہٕ،  مٲلِس  ماجہِ  ہٕندِ  کھۅتہٕ  بلکہ  پننہِ  پانہٕ  کھۅتہٕ  تہِ۔  تِہٕنزٕ  ازواجِ  طاہرات  چھےٚ  باایمانن  ہٕنزٕ  وٲلدٕہ۔  حضرت  نبی  کریم  صلی  اللہ  علیہ  و سلم  تُہٕندۍ  معنوی  بابہٕ  صٲب  آسُن  چھُ  لٲزم  کہ  تِہٕنزٕ  ازواج  طاہرات  گژھن  آسنہِ  باایمانن  ہٕنزمعنوی  وٲلدٕہ  وجوبِ  تعظیمس  اندر،  بیٚیہِ  چھِ  باایمانن  ہٕندۍ  قریبی  رشتہ  دار  أڈۍ  اَڈیٚن  زیادٕہ  حقدار  وراثتس  اندر،  خداے  سٕنزِ  کتابہِ  اندر  یعنی  تِہِندِ  شرعی  حکمہ  موجوب،  باایمانو  کھۅتہٕ  بیٚیہِ  مہاجرو  کھۅتہٕ،  مگر  ہے  توٚہۍ  پننین  دوستن  نسبت  کانٛہہ  احساناہ  کٔرِو  تتھ  چھُنہٕ  کانٛہہ  حرج  یعنی  بخشٲیشہِ  پٲٹھۍ  یا  وصیت  پٲٹھۍ  دِیِو  کینٛہہ  چیزاہ  تِمن۔  یۅہے  حکم  چھُ  لوح  محفوظس  اندر  لیکھنہٕ  آمُت  یعنی  وراثت  چھےٚ  رشتہ  دارنٕے  اندر  جٲری  کرٕنۍ۔"
  },
  {
    "verse_id": 7,
    "translation": "بیٚیہِ  چھُ  سُہ  وقت  قٲبل  ذکر  ییٚلہِ  اَسہِ  روٚٹ  عہد  پیغمبرن  نِشہِ  خاص  کٔرِتھ  تۅہیہِ  نِشہِ  یارسول  اللہ  صلی  اللہ  علیہ  و سلم،  بیٚیہِ  نوح  علیہ  السلامن  نِشہِ،  بیٚیہِ  ابراہیم  علیہ  السلامس،  بیٚیہِ  موسیٰ  علیہ  السلامس،  بیٚیہِ  عیسیٰ  علیہ  السلامس  یُس  مریم  علیھا  السلام  سُند  فرزند  چھُ،  یَتھ  کتھہِ  پٮ۪ٹھ  کہ  بندگی  کٔرِو  خداے  سٕنز،  بیٚیہِ  دِیِو  لوٗکن  تہِ  ناد  تِہِنزی  بندگی  تہٕ  عبادتس  کُن،  یۅہے  عہد  روٚٹ  اسہِ  تِمن  نِشہِ  مضبوط  عہداہ۔  "
  },
  {
    "verse_id": 8,
    "translation": "یتھ  اللہ  تعالیٰ  تحقیقات  کرِ  قیامت  کہ  دۅہ  پٔزِیریٚن  نِشہِ  یعنی  پیغمبرن  نِشہِ  تِہِندِ  پزِیُک  ییٚمہِ  سٍتۍ  تِہُنٛد  شرف  ظٲہر  سپدِ  بیٚیہِ  سپدِ  حجت  تہٕ  دلیل  قٲیم  منکرن  پٮ۪ٹھ۔  اَمی  اندرٕہ  سَپُد  ثٲبت  صاحبِ  وحی  یَس  پٮ۪ٹھ  چھُ  وٲجب  وحی  یس  اتباع  کرُن۔  صاحبِ  وحی  یس  ورٲے  یِم  چھِ  تِمن  پٮ۪ٹھ  چھُ  وٲجب  صاحب  وحی  سُنٛد  اتباع  تہٕ  پٲروی  کرٕنۍ،  بیٚیہِ  چھُ  اللہ  تعالیٰ  ہن  کٲفرن  تہٕ  منکرن  خٲطرٕ  تیار  تھوومُت  دگ  تہٕ  دود  تُلہٕ  وُن  عذاب،  اَمہِ  پتہٕ  چھُ  اللہ  تعالیٰ  فرماوان  اَکھ  واقعاہ  سُہ  گوٚو  یۅہے  کہ  حضرت  نبی  کریم  صلی  اللہ  علیہ  و سلم  تِمَو  کٔرۍ  قبیلہ  بنی  نضیرٕکۍ  یہوٗدۍ  مدینہ  شریف  نِشہِ  جِلا  وطن،  تِمن  سَپُد  حکم  مدینہ  شریف  منٛزٕ  نیرنُک،  توپتہٕ  سۅمبرٲوۍ  تِمَو  عربٕکۍ  مختلف  قبیلہ  قریب  داہ  باہ  ساس  لوٗکھ  مدینہ  شریفس  پٮ۪ٹھ  حملہٕ  کرنہٕ  خٲطرٕ۔  نبی  کریم  صلی  اللہ  علیہ  و سلمو  کوٚر  حکم  کہ  مدینہ  شریفس  أندۍ  أندۍ  کھٔنِو  خندق،  یِمن  ہٕندِس  کھنسس  اندر  بنفسِ  نفیس  تِمَو  پانہٕ  تہِ  کٲم  کٔر،  میٚژ  سٲرٕکھ،  کبنہِ  پھُٹراویکھ،  أکِس  ریٚتس  تانۍ  روٗدۍ  تِم  مدینہ  شریفس  محاصرٕہ  کٔرِتھ۔  تتھ  منٛز  ٲس  کُنہِ  کُنہِ  جایہِ  دوٗرِ  دوٗرِ  لڑٲے  تہِ  سپدان،  بالآخر  کٔر  اللہ  تعالیٰ  ہن  مسلمانن  یٲری،  ظٲہرپٲٹھۍ  سَپُد  اَکھ  تیز  ہوا  ییٚمۍ  کٲفرن  ہٕندۍ  خیمہ  دٲرِتھ  دِتھ،  خیمن  ہٕںزٕ  رَزٕ  ژَچن،  بٲطن  پٲٹھۍ  سوٗزٕن  ملٲیکن  ہٕنز  لشکر  یِمَو  کٲفرن  چھَلہٕ  چھانگٕر  کٔر،  تِم  پوٗش  نہٕ  ژَلنس،  تِمَو  کھیووٚ  بالکل  شکست،  یَتھ  جنگس  چھِ  ونان  جنگِ  احزاب،  تکیازِ  مختلف  قبیلہٕ  ٲسۍ  آمٕتۍ  جنگ  کرنہِ،  بیٚیہِ  چھِس  ونان  جنگِ  خندق  تکیازِ  بمشورٕہ  سلمان  فارسی  آے  بحکمِ  حضرت  نبی  نبی  کریم  صلی  اللہ  علیہ  و سلم  مدینہ  شریفس  أندۍ  أندۍ  خندق  کھننہٕ۔  اَمہِ  جنگہٕ  نِشہِ  فارغ  سَپدِتھ  سپٕدۍ  نبی  کریم  صلی  اللہ  علیہ  و سلم  یہوٗدن  ہٕندِس  قبیلس  نبی  قُریظس  سٍتۍ  جنگ  کرنس  کُن  متوجہ،  کیازِ  تِمَو  اوس  خلادِ  معاہدہ  بنی  نضیرن  مدینہ  شریفس  محاصرٕہ  کرنس  اندر  مدد  کوٚرمُت۔"
  },
  {
    "verse_id": 9,
    "translation": "اے  باایمانو،  ژیٚتس  پٲوِو  اللہ  تعالیٰ  سٕنز  سۅ  نعمت  یۅسہٕ  تٔمۍ  تۅہیہِ  عطا  کٔر  ییٚمہِ  ساعتہٕ  تۅہیہِ  پٮ۪ٹھ  دشمنن  ہٕندۍ  واریاہ  فوج  آے  حملہٕ  کرنہٕ  خٲطرٕ۔  پس  سوٗز  اَسہِ  تِمن  پٮ۪ٹھ  تیز  واو  بیٚیہِ  سُہ  فوج  ملٲیکن  ہُنٛد  یُس  نہٕ  تۅہیہِ  بوزنہٕ  اوس  یِوان۔  اللہ  تعالیٰ  اوس  تُہٕندۍ  تِم  سٲری  تدبیر  وُچھان  یِم  توٚہۍ  تَمہِ  ساعتہٕ  کران  ٲسِو  خندق  کھنن  ہیو  بیہ  ثٲبت  تہٕ  مضبوط  روزن  کافرن  ہٕندِ  مقابلہٕ  خٲطرٕہ،  تہِ  وُچہِتھ  اوس  اللہ  تعالیٰ  خۅش  گژھان،  تۅہیہِ  پٮ۪ٹھ  رٲضۍ  سپدان  تہٕ  تۅہیہِ  مددکران،  یہِ  وقعہ  سَپُد  تَمہِ  ساعتہٕ۔  "
  },
  {
    "verse_id": 10,
    "translation": "دشمن  آے  تۅہیہِ  پٮ۪ٹھ  حملہٕ  کرنہِ  تۅہیہِ  پٮ۪ٹھۍ  کِنۍ  تہِ  یعنی  مٲدان  کہ  ہیٚرمہِ  طرفہٕ،  تۅہیہِ  بوٚنۍ  کِنۍ  تہِ،  بیٚیہِ  ییٚلہِ  خوفہٕ  سببہٕ  تُہٕنزٕہ  أچھ  درٕہ  لجہِ  دشمنن  کُن،  بیٚیہِ  آسو  وٲنجہِ  واژمَژٕہ  ہِریٚن  پٮ۪ٹھ،  بیٚیہِ  ٲسِو  توٚہۍ  خدایس  متعلق  عجیب  عجیب  مختلف  خیال  کران۔"
  },
  {
    "verse_id": 11,
    "translation": "اَمی  وقتہٕ  آیہِ  آزمٲیس  کرنہٕ  باایمانن،  بیٚیہِ  آے  تِم  دٕنہٕ  وٕنہٕ  سٮ۪ٹھاہ۔  "
  },
  {
    "verse_id": 12,
    "translation": "بیٚیہِ  ییٚمہِ  ساعتہٕ  وَننہِ  لٔگۍ  منافق،  بیٚیہِ  یِمن  لوٗکن  ہٕںدین  دِلن  منٛز  نفاقٕچ  تہٕ  شکٕچ  بیمٲرۍ  ٲس،  اَسہِ  سٍتۍ  یُس  وعدٕہ  خداین  تہٕ  تِہِندۍ  پیغمبرن  کوٚرمُت  اوس،  سُہ  اوس  نہٕ  مگر  دوکھہٕ  تہٕ  فریب۔"
  },
  {
    "verse_id": 13,
    "translation": "بیٚیہِ  ییٚلہِ  تِہٕنزٕے  اَکھ  منافقن  ہٕنز  جماعت  وَننہِ  لٔج،  اے  مدینہٕ  کیو  لوٗکو،  تۅہیہِ  ہیوٚکوٗنہٕ  دشمن  سُنٛد  مقابلہ  کٔرِتھ،  لہٰذا  پھِیٖرِو  پوٚت  گٔژِھو  پَنُن  گرٕ  واپس۔  بیٚیہِ  ہیوٚک  أکۍ  جماعتن  تِمَو  اندرٕہ  نبی  کریمس  صلی  اللہ  علیہ  و سلم  واپسی  ہُنٛد  اجازت  منگُن۔  تِم  ٲسۍ  دَپان  بے  شک  سٲنۍ  گرٕ  چھِ  غٲرمحفوظ  حالانکہ  تِم  غٲر  محفوظ  ٲسۍ  نہٕ  مگر  تِم  ٲسۍ  یژھان  اَمی  بہانہٕ  ژَلُن۔"
  },
  {
    "verse_id": 14,
    "translation": "ہرگاہ  تِم  شہرس  منٛز  ٲسِتھ  شہرٕہ  کیو  طرفو  کِنۍ  کانٛہہ  غنیما  دشمناہ  وۅتلِتھ  یِیہِ  ہا،  توپتہٕ  یِیہِ  ہا  ژھانڈنہِ  تِمن  نِشہِ  فتنہ  تہٕ  فساد  اسلامس  خلاف  برپا  کرُن،  ضرور  سپدٕہن  تِم  گرٕ  بار  ترٲوِتھ  تتھ  فتنس  سٍتۍ  شٲمل،  توپتہٕ  کرٕہن  نہٕ  تتھ  منٛز  مگر  کمی  تٲر  یعنی  گھرن  منٛز  روزٕہن  نہٕ  زیادٕہ  کالس۔  "
  },
  {
    "verse_id": 15,
    "translation": "حالانکہ  یِمَو  لوٗکو  اوس  عہد  کوٚرمُت  اَمہِ  برونٹھ  خدایس  سٍتۍ  کہ  تِم  آسن  نہٕ  پوٚت  پھیٖرِتھ  ژلان،  خدایس  سٍتۍ  یُس  عہد  کرنہٕ  آمُت  آسہِ  تمُیک  یِیہِ  ضرور  باز  پُرس  کرنہٕ۔"
  },
  {
    "verse_id": 16,
    "translation": "توٚہۍ  فرمٲوِیوٗکھ  یارسول  اللہ،  ہرگز  دِیہِ  نہٕ  تۅہیہِ  کانٛہہ  فٲیدٕہ  ژَلُن،  ہرگاہ  توٚہۍ  ژٔلِو  مرنہٕ  نِشہِ  یا  قتلہٕ  نِشہِ،  ہرگاہ  ژٔلِو  تہِ  توتہِ  تُلِو  نہٕ  توٚہۍ  زندگی  ہُنٛد  فٲیدٕہ  مگر  کم  سٕے  کالس،  کیازِ  ٲخر  چھُو  مَرنُے۔"
  },
  {
    "verse_id": 17,
    "translation": "فرمٲوِیوٗکھ  توٚہۍ  یارسول  اللہؐ،  اے  لوٗکو  کُس  اَکھاہ  ہیٚکہِ  تۅہیہِ  بچٲوِتھ  خدایس  نِشہِ،  ہرگاہ  سُہ  تُہٕندِ  خٲطرٕ  ییٚژِھہ  کانٛہہ  سختی  یا  کُس  اَکھاہ  ہیٚکہِ  تۅہیہِ  سختی  واتنٲوِتھ  ہرگاہ  خداے  سُنٛد  اِرادٕہ  آسہِ  تۅہیہِ  نسبت  کُنہِ  مہربٲنی  ہُنٛد۔  لبن  نہٕ  تِم  پننہِ  خٲطرٕ  خدایس  ورٲے  کٲنسہِ  دوستس  نہٕ  کٲنسہِ  مددگارس۔"
  },
  {
    "verse_id": 18,
    "translation": "اللہ  تعالیٰ  چھُ  تۅہیہِ  منٛزٕ  تِمن  منافقن  پوٗرٕ  زانان  یِم  بیٚیَن  لوٗکن  چھِ  جہادس  منٛز  شٲمل  سپدنہٕ  نِشہِ  پتھ  رٹان،  بییہِ  یِم  پننین  باین  وَنان  چھِ  اَسہِ  نِشہِ  یِیِو،  جہادس  مَہ  سپدِو  شٲمل۔  تِم  چھِ  تِتھۍ  بُزدل  کہ  پانہٕ  تہِ  چھِنہٕ  لڑایہِ  منٛز  شٲمل  سپدان  مگر  کمٕے،  تتھ  منٛز  تہِ  چھَکھ  نہٕ  آسان  نیت  صاف۔"
  },
  {
    "verse_id": 19,
    "translation": "بخیل  چھِ  تِم  تُہٕندِ  حقہٕ،  تِمہِ  شمولیت  اندرٕہ  چھُ  تِہُنٛد  غرض  یہِ  آسان  کہ  مسلامنن  گوٚژھ  نہٕ  پوٗرٕ  حصہٕ  مالِ  غنیمتُک  تَرُن۔  أسۍ  تہِ  روزو  بٔلۍ  براے  نام  شٲمل  یُتھ  أسۍ  تہِ  پتو  لاکہِ  مالِ  غنیمت  کہ  حصٕکۍ  حقدار  بنَو۔  ادٕہ  ییٚلہِ  خوفُک  وقت  واتان  چھُ،  تِمہِ  ساعتہٕ  چھوٗکھ  توٚہۍ  وُچھان  تِم  تۅہیہِ  کُن  اَرزمان  پٲٹھۍ  نظرٕہ  دِوان،  أچھ  تِہِنزٕ  چھےٚ  نژان  آسان  تس  شخصہٕ  سٕندۍ  پٲٹھۍ  یَس  مرنٕنۍ  ژھٹھ  پھیٖرمٕژ  آسہِ۔  ادٕہ  ییٚلہِ  خوف  تہٕ  خطرٕھ  ژلان  چھُ  تَمہِ  ساعتہٕ  چھِ  تِم  تۅہیہِ  تیز  زیٚوِ  سٍتۍ  اِیذا  دِوان  یعنی  یچھ  کتھ  ونان۔  سٮ۪ٹھاہ  حریص  چھِ  تِم  مالِ  غنیمت  حاصل  کرنس  پٮ۪ٹھ۔  تۅہیِ  سٍتۍ  چھُکھ  یہِ  معاملہٕ،  خدایس  سٍتۍ  چھُ  تِہُنٛد  معاملہٕ  کہ،  یِم  گٔے  تِمے  یِمَو  چھُنہٕ  گۅڈٕ  پٮ۪ٹھے  ایمان  اوٚنمُت  خدایس،  تَمہِ  مۅکھہٕ  چھےٚ  کرِمَژٕہ  اللہ  تعالیٰ  ہن  تِہٕنزٕہ  سارے  عملہٕ  بے  کار  یِمن  ہُنٛد  ثواب  تِمن  کُنہِ  قسمہٕ  ٲخرتس  منٛز  حاصل  سپدِنہٕ۔  یہِ  کتھ  چھےٚ  اللہ  تعالیٰ  ہس  نِشہِ  آسان  یعنی  تِہٕنزٕ  ہ  عملہٕ  بے  کار  کرنہِ۔  تِہٕنزِ  بُزدلی  ہٕنز  حالت  چھےٚ  یِژھ  کہ۔"
  },
  {
    "verse_id": 20,
    "translation": "تِمن  چھُ  گمانہٕ  کہ  دشمنن  ہٕنز  لشکرٕہ  چھَنہٕ  واپس  گٔمٕژ  ہ  حالانکہ  تِمَو  چھُ  پَنُں  محاصرٕہ  تہٕ  گھیرٕہ  تُلمُت،  ہرگاہ  بیٚیہِ  دوبارٕہ  دشمنن  ہٕنزٕ  لشکرٕ  واپس  یِن  تِم  کرن  پننہِ  خٲطرٕ  پسند  کہ  گامن  اندر  روٗزِتھ  آسن  کران  تِہِندۍ  حالات  بیٚیَن  لوٗکن  نِشہِ  دریافت،  غٲلب  کُس  گوٚو  تہٕ  مغلوب  کُس  گوٚو،  پانہٕ  سپدٕہن  نہٕ  جنگ  کیٚن  مشکلاتن  شٲمل،  ہرگاہ  باالفرض  تۅہیہِ  سٍتۍ  جنگس  شٲمل  تہِ  روزن،  توتہِ  کرن  نہٕ  دشمنن  ہُنٛد  مقابلہ  مگر  کمٕے  بٔلۍ  ہاونہٕ  خٲطرٕ۔"
  },
  {
    "verse_id": 21,
    "translation": "واقعی  چھُ  اے  مسلمانو  پیغمبرِ  خدا  جنگس  اندر  ثٲبت  قدمی  خٲطرٕ  اَکھ  عمدٕہ  نموٗناہ۔  تویہِ  اندرٕہ  تِمن  لوٗکن  ہٕندِ  خٲطرٕ  یِم  امید  چھِ  تھاوان  خدایس  سٍتۍ  ملاقات  کرٕنٕچ ،  بیٚیہِ  یِم  امید  چھِ  تھاوان  ٲخرتس  اندر  بڈِ  ثوابٕچ،  بیٚیہِ  خداے  سُنٛد  یاد  چھِ  کران  سٮ۪ٹھاہ  زیادٕہ،  تِمن  لوٗکن  پَزِ  کہ  پرتھ  معاملس  اندر  حرکت  و  سکونس،  نشست  و  برخواستس  اندر  ہمت  و  استقلالس  اندر  پکن  تِم  تِہِندی  قدمہٕ  تِہِندی  متابعتہٕ۔"
  },
  {
    "verse_id": 22,
    "translation": "باایمان  کٲمِلو  وُچھہِ  دشمنن  ہٕنزٕہ  واریاہ  لشکرٕہ  حملہٕ  کٔرِتھ  یِوان،  دَپنہِ  لٔگۍ  یۅہے  چھُ  سُہ  موقع  ییٚمُیک  وعدٕہ  اَسہِ  تھوومُت  اوس  خداین  تہٕ  تِہِندۍ  پیغمبرن،  پوٚز  اوس  فرموومُت  خداین  تہٕ  تِہِندۍ  پیغمبرن۔  یہِ  موقع  پیش  یِنہٕ  سٍتۍ  ہُریوو  تِمن  مگر  تِہُنٛد  ایمان  تہٕ  تِہٕنزِ  فرمانبردٲری  ہُنٛد  جذبہٕ،  یہِ  وصف  اوس  سارِنٕے  باایمانن  اندر  مشترک  بعض  اوصاف  ٲسۍ  بعض  باایمانن  اندر  مخصوص،  تِمن  متعلق  چھُ  اللہ  تعالیٰ  فرماوان۔"
  },
  {
    "verse_id": 23,
    "translation": "تِموٕے  باایمانو  اندرٕہ  چھِ  بعض  تِم  یِمو  پوٗرٕ  کوٚر  سُہ  وعدٕہ  جانثاری  ہُنٛد  یُس  تِمَو  کوٚرمُت  اوس  خدایس  سٍتۍ۔  چنانچہ  تِمَو  ندرٕہ  کٔر  بعضو  پوٗرٕ  پنٕنۍ  ذمہٕ  دٲری  یعنی  شہید  سپٕدۍ  جنگ  کران۔  بیٚیہِ  چھِ  تِمَو  اندرٕہ  یِم  تَمہِ  کِس  انتظارس  اندر  چھِ  کہ  کرواتہِ  اَسہِ  تہِ  اَمہِ  شہادت  کہ  سعادتُک  موقع۔  تِمَو  کوٚر  نہٕ  تودیل  پننِس  معاہدس  اندر  اَکھ  ذرٕہ  تہِ۔"
  },
  {
    "verse_id": 24,
    "translation": "یہِ  واقعہ  سَپُد  ییٚمہِ  کتھہِ  موکھہٕ  یُتھ  اللہ  تعالیٰ  پٔزِیٲرِس  پزِچ  موٚزوٗرۍ  دِیہِ،  بیٚیہِ  یُتھ  عذاب  کرِ  اللہ  تعالیٰ  یِمن  منافقن،  ہرگاہ  سُہ  ییٚژِھہ،  نَتہٕ  دِیہِ  تِمن  توبہٕ  کرنُک  توفیق۔  پٔزِپٲٹھۍ  اللہ  تعالیٰ  چھُ  ہمیشہ  سٮ۪ٹھاہ  مغفرت  کروُن  سٮ۪ٹھاہ  رحم  کروُن،  تٔمۍ  سُنٛد  تِمن  نِشہِ  توبہ  قبول  کرُن  چھُنہٕ  کینٛہہ  بعید  تہٕ  دوٗر۔"
  },
  {
    "verse_id": 25,
    "translation": "اللہ  تعالیٰ  ہن  کٔرۍ  پننہِ  قدرت  سٍتۍ  کٲفر  دفع  مدینہ  شریف  نِشہِ  ژکھہِ  ہتھے۔  تِمن  پیوٚو  نہٕ  پلہِ  کِہِنۍ۔  تِم  ییٚمہِ  مقصدٕہ  آمٕتۍ  ٲسۍ  سُہ  مقصد  سَپدُکھ  نہٕ  پوٗرٕہ  ژکھ  شرپٕکھ  نہٕ  پننین  کاڈین۔  اللہ  تعالیٰ  سَپُد  کافی  اتھ  جنگس  اندر  باایمانن،  تِمن  پیٚیہِ  نہٕ  جنگ  کرنٕچ  ضرورتھٕے۔  جنگ  نہ  کرنے  کوٚر  اللہ  تعالیٰ  ہن  کٲفرن  ہُنٛد  شر  دفع۔  اللہ  تعالیٰ  چھُ  ہمیشہ  سٮ۪ٹھاہ  قوت  وول  سٮ۪ٹھاہ  غٲلب،  تس  نِشہِ  چھُنہٕ  کٲفرن  اَمہِ  طریقہ  شکست  دُین  کینٛہہ  عجیب  تہٕ  نٔو  کتھاہ۔"
  },
  {
    "verse_id": 26,
    "translation": "بیٚیہِ  یِمَو  اہلِ  کتابو  یعنی  یہوٗدیو  یِمَو  بد  عہدی  کٔرِتھ  کٲفرن  مدد  دُیتمُت  اوس،  تِم  وٲلۍ  اللہ  تعالیٰ  ہن  بٚیہِ  پننیو  قلایو  اندرٕہ  بۅن،  یِمن  منٛز  تِم  محصور  ٲسۍ،  بیٚیہِ  ترووُن  تِہِندین  دِلن  اندر  سخت  رعب  تہٕ  ہٲبت  تۅہیہِ  مسلمانن  ہُنٛد۔  چنانچہ  تِمَو  اندرٕ  مٲریوٗکھ  تۅہیہِ  بعض  لوٗکھ  تہٕ  بعض  کٔریوٗکھ  گرفتار۔"
  },
  {
    "verse_id": 27,
    "translation": "بیٚیہِ  کٔرِو  توٚہۍ  مالک  تہٕ  وٲرث  اللہ  تعالیٰ  ہن  تِہِندین  زمینن  ہٕندۍ  تہٕ  تِہٕندین  گھرن  ہٕندۍ۔  تِہِندین  مالن  ہٕندۍ  بیٚیہِ  تَمہِ  زمینٕکۍ  یپٲرۍ  نہٕ  توہۍ  پٔکۍمٕتۍ  تہِ  ٲسِوزانہہ  یعنی  زمینِ  خیبر۔  اللہ  تعالیٰ  چھُ  ہمیشہ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 28,
    "translation": "اے  پیغمبرِ  برحق،  توٚہۍ  فرمٲوِو  حض  پننین  زنانن،  ہرگہ  توٚہۍ  ژھانڈان  چھَو  دنیاہٕچ  زندگی  بیٚیہِ  تَمہِ  زندگی  ہُنٛد  سازو  سامان،  تیٚلہِ  پٔکِو،  مےٚ  نِشہِ  یِیِو،  بہٕ  کرٕ  تۅہیہِ  دنیاہُک  مال  و  مطاع  عطا  کٔرِتھ  رۅخصت  رٕتہِ  طریقہٕ۔  طلاق  دِمَو  یُتھ  ییٚتہِ  نَس  خۅش  کریٚو  تتہِ  نِس  گٔژِھتھ  کٔرِو  توٚہۍ  حٲصل  دنیاہُک  سازو  سامان۔"
  },
  {
    "verse_id": 29,
    "translation": "نتہٕ  ہے  چھِو  توٚہۍ  ژھانڈان  خدا  تہٕ  تِہُنٛد  رسول  یعنی  ییٚتھۍ  موجودٕہ  حالت  سٕے  پٮ۪ٹھ  کٔرِو  توٚہۍ  قناعت  بیٚیہِ  کٔرِو  اختیار  عالمِ  ٲخرت  یعنی  جنتُک  تھوٚد  درجہ،  یُس  رسول  کریم  صلی  اللہ  علیہ  و سلم  سٕندِ  حرمِ  محترم  آسنہٕ  مۅکھہٕ  تِہِندِ  خٲطرٕ  مقرر  کرنہٕ  آمُت  چھُ  یَس  یۅسہٕ  تۅہیہِ  اندرٕہ  نیکو  کار  آسہِ،  تٔمۍ  سٕندِ  خٲطرٕ  چھےٚ  اللہ  تعالیٰ  ہن  تیار  تھٲومٕژ  بٔڈ  موٚزوٗرۍ،  اوٚت  تانۍ  اوس  نبی  کریم  صلی  اللہ  علیہ  و سلم  سٕندِ  طرفہٕ  حکمِ  خدا  ازواجِ  طاہراتن  کُن  خطاب،  اَمہِ  پتہٕ  چھُ  اللہ  تعالیٰ  فرماوان  تِمن  ازواجِ  طاہراتن۔  "
  },
  {
    "verse_id": 30,
    "translation": "اے  بٔڈِس  پیغمبر  سٕندیو  بٲژو  تہٕ  زنانو،  یۅسہٕ  اَکھاہ  تۅہیہِ  اندرٕہ  کانٛہہ  بے  ہوٗدٕہ  کٲماہ  کرِ  یعنی  تِیُتھ  معاملاہ  کرِ  ییٚمہِ  سٍتۍ  نبی  کریم  صلی  اللہ  علیہ  و سلم  دل  تنگ  تہٕ  پریشان  گژھن،  تس  یِیہِ  ٲخرتس  اندر  دۅگنہٕ  عذاب  کرنہٕ،  تہِ  چھُ  اللہ  تعالیٰ  ہس  آسان،  تس  ہیٚکہِ  نہٕ  تَمہِ  نِشہِ  کانٛہہ  چیز  پتھ  رٔٹِتھ۔"
  },
  {
    "verse_id": 31,
    "translation": "بیٚیہِ  یۅسہٕ  اَکھاہ  تۅہیہِ  اندرٕھ  فرماں برداری  کرِ  خداے  سٕنز  بیٚیہِ  تسٕندِس  پیغمبر سٕنز،  بیٚیہِ  کرِ  رٕژ  عمل،  تس  دِمَو  أسۍ  موٚزوٗرۍ  تہِ  دۅگنہٕ،  بیٚیہِ  چھُ  اَسہِ  تسٕندِ  خٲطرٕ  عزتُک  روٗزی  تیار  تھوومُت۔"
  },
  {
    "verse_id": 32,
    "translation": "اے  بٔڈِس  پیغمبر  سٕنزو  زنانو،  توٚہۍ  چھَو  نہٕ  عام  زنانو  اندرٕہ  کٲنسہِ  زنانہِ  ہِشہِ،  بلکہ  چھُ  تُہُنٛد  مرتبہٕ  سٮ۪ٹھاہ  تھوٚد،  ہرگاہ  توٚہۍ  پرہیزگاری  کٔرِو  اختیار۔  پس  گژھن  نہٕ  تُہٕنزٕ  وۅپر  مَردن  سٍتۍ  نرم  ترٛایہِ  نزاکت  سان  کتھہٕ  کرنہِ  ییٚلہِ  کتھ  کرنٕچ  ضرورت  پیٚیہِ،  یُتھنہٕ  سُہ  شخص  یس  دِلس  منٛز  یچھ  خیالن  ہٕنز  بیمٲرۍ  آسہِ  تۅہیہِ  نسبت  یچھ  خیالٕچ  خوٲہش  کرِ،  بیٚیہِ  ٲسِو  کتھ  کران  عام  دستورٕ  مطابق،  اِشارو  تہٕ  کنایَو  ورٲے۔"
  },
  {
    "verse_id": 33,
    "translation": "بیٚیہِ  کٔرِو  توٚہۍ  قرار  پننین  گھرن  اندر،  بیٚیہِ  مَہ  ٲسِو بروٗٹھِم  پٲٹھۍ  وۅپر  مردن  زینت  ہاونہٕ  خٲطرٕ  شِیرتھ  پٲرِتھ  گرٕ  منٛزٕ  نیٚبر  نیران،  بیٚیہِ  ٲسِو  سارے  نٮ۪مازٕ برپا  تھاوان،  بیٚیہِ  ٲسِو  زکوٰۃہ  ادا  کران،  کیازِ  یِم  دۅشوے  چھ  اسلامٕکۍ  بٔڑۍ  نشانہٕ،  بیٚیہِ  کٔرِو  فرماں بردٲری  خداے  سٕنز،  بیٚیہِ  تِہٕندِس  پیغمبر  سٕنز۔  تِہِندۍ  سٲری  احکام  ٲسِو  بجا  انان،  یِم  احکام  بجا  اننس  منٛز  چھُ  تُہٕندی  فٲیدٕہ۔  یِم  احکام  بیان  کرنہٕ  اندرٕہ  چھُنہِ  اللہ  تعالیٰ  سُند  ارادٕہ  کینہہ  تہِ  مگر  تۅہیہِ  نِشہِ  گناہن  ہٕنز  کثافت  دوٗر  کرٕنۍ۔  اے  پیغمبر  سٕندیو  گرٕہ  والیو،  بیٚیہِ  چھُ  سُہ  یژھان  تۅہیہِ  پاک  و  پٲکیزٕہ  کرُن۔"
  },
  {
    "verse_id": 34,
    "translation": "بیٚیہِ  کٔرِو  یاد  خداے  سٕندۍ  تِم  آیات  یِم  پرنہٕ  یِوان  چھِ  تُہٕندین  گرن  اندر  بیٚیہِ  عقلہِ  ہٕنزٕ  کتھہٕ  یِمہٕ  بیان  کرنہٕ  چھےٚ  یِوان  یعنی  احکامِ  خداوندی۔  تہٕ  تھٲوِو  خیال  کہ  پزِپٲٹھۍ  اللہ  تعالیٰ  چھُ  رازدان،  تس  چھےٚ  سارِچی  پوٗرٕ  خبر۔  لہٰذا  گژِھہ  ظٲہراً  و  بٲطناً  تٔمۍ  سٕندین  حکمن  ہُنٛد  تعمیل  کرُن  بیٚیہِ  گژِھہ  تٔمۍ  سٕندیو  ممنوع  چیزو  نِشہِ  پتھ  روزُن۔"
  },
  {
    "verse_id": 35,
    "translation": "بے  شک  مسلمان  مرد  تہٕ  مسلمان  زنانہٕ،  ایماندار  مرد  تیٕ  ایماندار  زنانہٕ،  بیٚیہِ  پٔزِیٲرۍ  مرد  تہٕ  پٔزِیارِ  زنانہٕ،  بیٚیہِ  صبرکرن  وٲلۍ  مرد  تہٕ  صبر  کرن  واجِنہِ  زنانہٕ،  بیٚیہِ  خشوع  و  خضوع  کرٕوُنۍ  مردبیٚیہِ  خشوع  و  خضوع  کروُنہِ  زنانہٕ،  بیٚیہِ  خیرات  تہٕ  صدقات  کروُنۍ  مرد  تہٕ  بیٚیہِ  خیرات  تہٕ  صدقات  کروُنہِ  زنانہٕ،  روزٕہ  دار  روزوُنۍ  مرد  تہٕ  روزٕھ  دار  روزوُنہِ  زنانہٕ،  بیٚیہِ  پننین  سترٕچن  جاین  رٲچھ  کروُنۍ  مرد  تہٕ  زنانہٕ،  بیٚیہِ  سٮ۪ٹھاہ  یادِ  خدا  کروُنۍ  مرد  تہٕ  سٮ۪ٹھاہ  یادخدا  کروُنہِ  زنانہٕ،  یِمن  سارنٕے  ہٕندِ  خٲطرٕ  چھُ  اللہ  تعالیٰ  ہن  بوٚڈ  مغفرت  تہٕ  بٔڑ  موٚزوٗرۍ  تیار  تھٲومٕژ۔  "
  },
  {
    "verse_id": 36,
    "translation": "بیٚیہِ  چھَنہٕ  کٲنسہِ  ایماندار  مردس  تہٕ  کٲنسہِ  ایماندار  زنانہِ  گنجٲیش  ییٚمہِ  کتھہِ  ہٕنز  کہ  ییٚلہِ  خداین  بیٚیہِ  تُہٕندۍ  پیغمبرن  کانٛہہ  حکماہ  جٲری  کوٚر۔  ادٕہ  کیاآسِہا  تس  مردس  یازنانہِ  اختیار  تتھ  حکمس  اندر  پننہِ  کُنہِ  حکمہٕ  سٍتۍ  مداخلت  کرنٕچ  یعنی  برابری  زانہٕ  ہن  تتھ  حکمس  تعمیل  کرُن  تہٕ  نہ  کرُن۔  بلکہ  چھُ  تِمن  وٲجب  تتھ  حکمس  تعمیل  کرُن۔  یُس  اَکھاہ  نافرمانی  کرِ  خداے  سٕندِس  پیغمبر  سٕندِ  س  کُنہِ  حکمس،  پٔزِپٲٹھۍ  سُہ  پیوٚو  نَنہِ  گمراہی  اندر۔  ییٚتہِ  نس  چھُ  لفظِ  مومن  کِس  عمومس  اندر  حضرت  عبداللہ  بن  جحش  بیٚیہِ  لفظ  مومن  کِس  عمومس  اندر  حضرت  زینب  بنت  جحش  داخل  بیٚیہِ  امرُہُم  کِس  عمومس  اندر  حضرت  زیدبن  حارثہ  سٍتۍ  نکاح  کرُن  داخل۔  چنانچہ  یِم  آیہ  کریمہ  نازل  سپدنہٕ  پتہٕ  سَپُد  یہِ  نکاح  منظور۔  "
  },
  {
    "verse_id": 37,
    "translation": "بیٚیہِ  پٲوِو  ژیٚتس  ییٚلہِ  توٚہۍ  اے  پیغمبر  برحق  بطور  مشورٕہ  ونان  ٲسِو  تس  شخصس  یس  پٮ۪ٹھ  اللہ  تعالیٰ  ہن  مہربانی  تہٕ  انعام  کوٚر  کہ  مشرف  بہ  اسلام  کوٚرُن  یۅسہٕ  دینی  نعمت  چھےٚ،  غلٲمی  نِشہِ  مۅکلووُن  یۅسہٕ  دنیٲوی  نعمت  چھےٚ،  بیٚیہِ  یس  پٮ۪ٹھ  تۅہیہِ  تہِ  مہربانی  تہٕ  انعام  کوٚرُو  کہ  تۅہیہِ  کوٚروٗن  سُہ  آزاد،  بیٚیہِ  کٔروٗس  دینچ  تعلیم،  بیٚیہِ  کوٚروٗس  پننہِ  پۅپتٕرِ  ہمشیرس  سٍتۍ  نکاح،  اَمہِ  اندرٕ  ہ  چھِ  مُراد  حضرت  زید  بن  حارثہ،  توٚہۍ  ٲسِو  تس  فرماوان،  اے  زید  پنٕنۍ  آشیٚنۍ ﴿یعنی  بی  بی  زینب﴾  رٹُن  پانس  نِشہِ  پننِس  نکاحس  اندر،  سۅ  مَہ  تراوُن  نکاح  اندرٕہ  معمولی  غلطیو  سببہٕ۔  تٔمۍ  سٕنزن  غلطی  ین  کُن  مہ  آس  وُچھان،  بیٚیہِ  کھۅژ  خدایس،  تٔمۍ  سٕندین  حقوقن  اندرمَہ  کٔرِو  کوتٲہی  تہٕ  کمی،  بیٚیہِ  پاو  ژیٚتس  سۅ  کتھ  یۅسہٕ  توٚہۍ  ٲسِو  یارسول  اللہ  پننِسٕے  پانس  منٛز  پوٗشیدٕہ  تھاوان،  یتھ  ٲخر  کار  اللہ  تعالیٰ  نٔنِراوٕوُن  اوس  یعنی  تۅہیہِ  ٲس  خوٲہش  دلِ  مبارکس  کہ  ہرگاہ  حضرت  زید  بن  حارثہ  رضی  اللہ  تعالیٰ  عنہ  زینبس  طلاق  دِیہِ،  تیٚلہِ  کرٕ  بہٕ  پانہٕ  تِمن  سٍتۍ  نکاح،  توٚہۍ  ٲسِو  نہٕ  سُہ  خیال  نٔنِراوان  لوٗکن  ہٕنزِ  طعنہٕ  زنی  سببہٕ،  توٚہۍ  ٲسِو  لوٗکن  ہٕنزِ  طعنہٕ  زنی  کھۅژان،  حالانکہ  اللہ  تعالیٰ  اوس  زیادٕہ  سزاوار  کہ  توٚہۍ  کھوٚژِو  تس۔  چونکہ  معاملس  اندر  ٲس  فی  الواقع  اَکھ  دینی  مصلحتھاہ  لہٰذا  مَہ  کٔرِو  توٚہۍ  کانٛہہ  اندیشہ  لوٗکن  ہٕنزِ  طعنہٕ  زنی  ہُنٛد۔  ادٕہ  ییٚلہِ  زید  بن  حارثن  پوٗرٕ  کوٚر  پَنُں  مقصد  تہٕ  تٔمۍ  دُیت  بی  بی  زینبس  طلاق  ییٚمُیک  سُہ  برونٹھہٕ  پٮ۪ٹھہٕ  خوٲہش  منٛد  اوس،  توپتہٕ  مۅکلیاو  تٔمِس  پوٗرٕ  عدت،  اَسہِ  کوٚر  نکاح  تۅہیہِ  یارسول  اللہ  صلی  اللہ  علیہ  و سلم  تس  بی  بی  زینبس  سٍتۍ۔  یۅہے  گوٚو  نکاحِ  آسمٲنی  یُتھنہٕ  اَسمہِ  سٍتۍ  باایمانن  کانٛہہ  حرج  واقع  سپدِ  پننین  منگتن  ہٕنزن  زنانن  سٍتۍ  نکاح  کرنس  اندر  ییٚلہِ  تِم  منگتہٕ  تہِ  تِمن  نِشہِ  پَنُن  مقصد  پوٗرٕ  آسن  کران۔  خداے  سُند  حکم  اوس  بہرحال  پوٗرٕ  سپدٕوُن،  تتھ  کِتھہٕ  پٲٹھۍ  گژِھہ  ہا  بدل۔"
  },
  {
    "verse_id": 38,
    "translation": "کانٛہہ  حرج  تہٕ  الزام  اوسنہٕ  ییٚمِس  پیغمبر برحقس  سۅ  کٲم  کرنس  نادر  یۅسہٕ  مقرر  ٲس  کٔرمٕژ  تِہِندِ  حقہ  اللہ  تعالیٰ  ہن۔  خداے  سُند  چھُ  یۅہے  دستور  روٗدمُت  تِمن  پیغمبرن  اندر  یِم  برونٹھ  گُزریمٕتۍ  چھِ  کہ  تِمن  ییٚمہِ  کامہِ  ہُنٛد  حکم  آو  کرنہٕ  سۅ  کٲم  ٲسۍ  تِم  کران  کٲنسہِ  ہٕندِ  طعنہٕ  زنی  ہٕندِ  خوف  کرنہٕ  ورٲے۔  یِتھے  پٲٹھۍ  چھُ  ییٚمِس  پیغمبر  برحق  سُنٛد  شان  تہِ۔  خداے  سٕندین  یِمن  پیغمبرن  ہٕنزِ  اَمہِ  قسمہٕ  چہ  یِمہٕ  کامہِ  آسہٕ  تِمن  سارِنٕے  کامین  اندر  تہِ  اوس  خداے  سُند  حکم  برونٹھہٕ  پٮ۪ٹھے  مقررکرنہٕ  آمُت۔"
  },
  {
    "verse_id": 39,
    "translation": "یِم  سٲری  گزشتہ  پیغمبر  ٲسۍ  تِمے  یِم  زن  پروردگار سٕندۍ  احکامات  ٲسۍ  لُکن  واتناوان،  بیٚیہِ  ٲسۍ  کُنہِ  وقتہٕ  تبلیغ  قولی  خٲطرٕہ  مامورسپدان،  تَمہِ  ساعتہٕ  ٲسۍ  تبلیغِ  قولی  کران،  ییٚمہِ  ساعتہٕ  تبلیغ  فعلی  خٲطرٕ  مامور  سپدان  ٲسۍ  تَمہِ  ساعتہٕ  ٲسۍ  فعلی  تبلیغ  کران۔  ییٚتہِ  نس  تہِ  سَپُد  حکم  نبی  کریمس  کہ  بروٗنٹھِم  اَکھ  بے  دلیل  رسماہ  پھُٹرٲوِو  توٚہۍ  پننہِ  فعلہٕ  سٍتی  سُہ  گوٚو  کہ  منگتہ  نیچوے  سٕنزِ  زنانہِ  سٍتۍ  کٔرِو  توٚہۍ  عملاً  نکاح۔  تَمی  سٍتۍ  پھٹہِ  یہِ  اَکھ  جٲہلیتُک  بے  دلیل  رسماہ۔  تِم  پیغمبر  ٲسۍ  اللہ  تعالیٰ  ہس  کھۅژان  بیٚیہِ  ٲسۍ  نہٕ  کٲنسہِ  کھۅژان  اللہ  تعالیٰ  ہس  ورٲے  تِہِندِ  مزید  تسلی  خٲطرٕہ  ٲسۍ  ونان۔  اللہ  تعالیٰ  چھُ  اعمالن  حساب  ہیٚنہٕ  خٲطرٕہ  بس،  وۅنۍ  کیا  چھُ  بیٚیہِ  کٲنسہِ  کھۅژُن  تۅہیہِ۔  یِم  لوٗکھ  تعمیل  احکام  خداوندی  کرنس  پٮ۪ٹھ  طعنہ  زنی  کرن  تِمن  تہِ  کرِ  اللہ  تعالیٰ  عذابس  گرفتار۔  لہٰذا  مَہ  سَپدِو  توٚہۍ  غمگین  تہٕ  پریشان۔"
  },
  {
    "verse_id": 40,
    "translation": "حضرت  محمد  صلی  اللہ  علیہ  و سلم  چھِو  نہٕ  تۅہیہِ  مردو  اندرٕہ  کٲنسہِ  أکۍ  سٕندۍ  بابہٕ  صٲب۔  زیدبن  حارثہ  سٕندۍ  کِتھہٕ  پٲٹھۍ  آسٕہن،  پیغمبر  سٕندِ  روحٲنی  مُربی  آسنہٕ  مۅکھہٕ  چھِ  تِم  تۅہیہِ  سارِنٕے  ہٕندۍ  روحٲنی  بابہٕ  صٲب،  اَتھ  روحٲنیتس  منٛز  چھُ  تِمن  کمالُک  درجہ  حٲصل،  کیازِ  تِم  چھِ  سارِنٕے  پیغمبرن  ختم  کرٕوُنۍ  یعنی  سلسلہ  نبوتس  آیہِ  تِہِندِ  سٍتۍ  مۅہر  کرنہٕ،  وۅنۍ  ہیٚکہِ  نہٕ  آیندٕہ  تِمن  پتہٕ  کانٛہہ  پیغمبر  یِتھ۔  حضرت  عیسیٰ  یِیہِ  ٲخرزمانس  اندر  بحیثیت  اَکھ  اُمتِیاہ،  بحیثیت  پیغمبر  یِیہِ  نہٕ۔  اللہ  تعالیٰ  چھُ  پرتھ  چیزکہ  عدم  وجودٕچ  مصلحت  پوٗرٕ  زانہٕ  وُن،  ییٚمہِ  معاملہ  کہ  وجودٕچ  تہٕ  مصلحتٕچ  ٲس  تس  خبرے،  تَمی  آو  یہِ  معاملہ  وجودس  اندر،  بی  بی  زینب  سُند  نکاح  سَپُد  با  حضرت  رسول  کریم  صلی  اللہ  علیہ  وسلم۔  "
  },
  {
    "verse_id": 41,
    "translation": "اے  باایمانو  اَکھ  کٔرِو  خداے  سٕندین  عام  احساناتن  ہُنٛد  یاد  بیٚیہِ  بڈِ  احسانٕچ  شکر  گُزٲری،  سُہ  گوٚو  وَجودِ  مبارک  حضرت  رسول  کریم  صلی  اللہ  علیہ  و سلم  تَمہِ  احسانُک  تہِ  کٔرِو  شکر  ادا،  خداے  سُند  کٔرِو  بکثرت  یاد،  تٔمۍ  سٕندین  سارِنٕے  احکامن  کٔرِو  تعمیل۔"
  },
  {
    "verse_id": 42,
    "translation": "بیٚیہِ  ٲسِو  بہ  پٲکی  تِہُند  کران  یاد  صبحس  تہٕ  شامس  تہِ  یعنی  ہمیشہ  دِلہٕ  سٍتۍ  تہِ  زیٚوِ  سٍتۍ  تہِ،  بدنہٕ  سٍتۍ  تہِ۔"
  },
  {
    "verse_id": 43,
    "translation": "سُہ  پروردگار  چھُ  یُتھ  رحیم  یُس  تۅہیہِ  پٮ۪ٹھ  رحمت  چھُ  سوزان  پانہٕ  تہِ  بیٚیہِ  تِہٕندِ  حکمہٕ  تِہِندۍ  ملٲیک  تہِ،  یُتھ  تۅہیہِ  اَمہِ  رحمتہٕ  کہ  برکتہٕ  کڑیوٚ  جہالت  و  ضلالت  کیو  گٹو  منٛزٕہ  علم  و  ہدایت  کِس  گاشس  کُن۔  اَمہِ  اندرٕہ  سَپُد  ثٲبت  کہ  سُہ  پروردگار  چھُ  ہمیشہ  ایمان  دارن  ہٕندِ  حقہٕ  رحمت  وول  دنیاہس  اندر۔  ٲخرتس  اندر  تہِ  آسہِ  تِہٕنز  رحمت  تِمن  شٲمل،  چنانچہ۔"
  },
  {
    "verse_id": 44,
    "translation": "تعظیم  و  تکریم  تِہُنٛد  آسہِ  تَمہِ  دۅہہ  ییٚمہِ  دۅہہ  تِم  تس  سٍتۍ  ملاقات  کرن  سلامتی  سان۔  سلامتی  گوٚو  ﴿۔۔۔۔۔۔۔۔۔۔۔۔۔﴾ حدیث  شریفس  منٛز  چھُ  کہ  اللہ  تعالیٰ  فرماوِ  جنتِیَن  السلام  علیکم  یا  اہل  الجنتہ،  بیٚیہِ  چھےٚ  تٔمی  تیار  تھٲومٕژ  عزتٕچ  موٚزوٗرۍ  تِہِندِ  خٲطرٕ  جنتس  منٛز۔"
  },
  {
    "verse_id": 45,
    "translation": "اے  بڈِ  پیغمبرٕ  توٚہۍ  مَہ  حض  سَپدِو  آزُردٕہ  معمولی  کینٛژھن  لوٗکن  ہٕندیو  طعنو  سٍتۍ،  اگر  یِمن  بے  وقوفن  تُہُنٛد  تھوٚد  مرتبہٕ  دریٖنٹھۍ  چھُنہٕ  یِوان،  مَتہِ  یی  تنکھ،  باایمانن  یِمہٕ  رحمتہٕ  تہٕ  مہربٲنِیہِ  اَسہِ  عطا  کرِ  یِمن  ہُنٛد  واسطہ  چھِو  توٚہی۔  تِہِندین  مخٲلفن  یِیہِ  سزا  دِنہٕ  تِہِندِس  بیانس  پٮ۪ٹھ،  تۅہیہِ  نِشہِ  یِیہِ  نہٕ  تمُیک  ثبوت  منگنہٕ  کینٛہہ  تہِ۔  اَمی  سٍتۍ  سَپدِ  ثٲبت  کہ  توٚہۍ  کمہِ  درجہِ  چھِو  اَسہِ  نِشہِ  مقبول  تہٕ  محبوب۔  بے  شک  اَسہِ  حض  سوٗزِو  توٚہۍ  ییٚمہِ  تھدِ  شانُک  پیغمبر  کہ  توٚہۍ  ٲسِو  قیامت  کہ  دۅہہ  اُمت  خٲطرٕ  پانہٕ  سرکٲری  گواہ،  تُہٕندی  بیانہٕ  موجوب  یِیہِ  تِہُنٛد  فٲصلہٕ  کرنہٕ۔  توٚہۍ  چھِو  باایمانن  بشارت  تہٕ  خۅش  خبری  دِوُنۍ  بیٚیہِ  کٲفرن  بیٖم  کرٕوُنۍ۔"
  },
  {
    "verse_id": 46,
    "translation": "بیٚیہِ  سوٗزِو  اَسہِ  توٚہۍ  لوٗکن  ناد  دِوُنۍ  معبودِ  برحقس  کُن  تِہِندی  حکمہٕ۔  یہِ  بشارت  تہٕ  بیم  کرُن  تہٕ  دعوت  دِنۍ  چھےٚ  بواسطہ  تبلیغ،  مگر  بذاتِ  خود  چھِو  توٚہۍ  کمالاتَو  تہٕ  تھدیٚو  صفاتو،  عاداتو  تہٕ  عباداتو  کِنۍ  از  سرتا  پا  ہدایتُک  نمونہٕ  آسنس  اندر  اَکھ  نَپہٕ  نَپہٕ  کروُن  تہٕ  پرٛزلہٕ  وُن  ژونگاہ۔  لہٰذا  ترٲوِو  توٚہۍ  سٲری  غم،  توٚہۍ  روٗزِو  مشغول  پننہِ  کامہِ  سٍتۍ،  سۅ  گٔیہِ  یٔہے  کہ۔"
  },
  {
    "verse_id": 47,
    "translation": "ؤنِو  خۅش  خبری  ایمان  دارن  کہ  تِہِندِ  خٲطرٕ  چھُ  پروردگار سٕندِ  طرفہٕ  تِمن  پٮ۪ٹھ  بوٚڈ  فضل  سپدٕوُن،  یِتھہٕ  پٲٹھۍ  روٗزِو  توٚہۍ  بیٖم  کران  کٲفرن  تہٕ  منافقن  بڈِ  عذابُک۔"
  },
  {
    "verse_id": 48,
    "translation": "بٚیہِ  مَہ  مٲنِو  کٲفرن  تہٕ  منافقن  ہٕنز  کتھ،  بیٚیہِ  مَہ  کٔرِو  تِہِندِ  تکلیف  دِنُک  کانٛہہ  پرواہ۔  ہرگاہ  اَمُیک  خیال  دِل  مبارکس  منٛز  یِیہِ  اعتماد  کٔرِو  تَمہِ  وقتہٕ  معبود  برحقس  پٮ۪ٹھ،  سُہ  رچھہِ  تۅہیہِ  پرتھ  ضریٚرِ  ن،  شہِ،  بس  چھُ  اللہ  تعالیٰ  کارساز  آسنہٕ  کِنۍ  کٲفی۔"
  },
  {
    "verse_id": 49,
    "translation": "اے  باایمانو  ییٚلہِ  توٚہۍ  باایمان  زنانن  سٍتۍ  نکاح  کٔرِو،  توپتہٕ  دِیِو  تِمن  طلاق  تھپھ  کرنہٕ  تہٕ  اَتھہٕ  لاگنہٕ  ورٲے  یعنی  تِمن  سٍتۍ  ہمبستری  کرنہٕ  برونٹھُے،  ادٕہ  چھُنہٕ  تۅہیہِ  کانٛہہ  حق  تٔمِس  عدتس  منٛز  تھاونُک  تاکہ  گٕنزر ٲوِہِو  توٚہۍ  تِہِندِ  عدتٕکۍ  دۅہ  یعنی  تِمن  چھُنہٕ  عدتٕے،  تِمن  چھُنہٕ  پیارنُے،  تِمہٕ  ہیکن  فوراً  بیٚیِس  شخصس  سٍتۍ  نکاح  کٔرِتھ۔  پس  واتنٲوِو  تِمن  فٲیدٕہ  یعنی  تِمن  دِیِو  کینٛہہ  لباس  پۅشاک  حسبِ  حیثیت۔  کینٛژھاہ  دِتھ  کٔرِو  تِمن  رٕتہِ  طریقہٕ  رۅخصت۔"
  },
  {
    "verse_id": 50,
    "translation": "اے  بڈِ  پیغمبرٕہ  بے  شک  اَسہِ  کرِ  حلال  تُہٕندِ  خٲطرٕ  تُہٕنزٕہ  تِمہٕ  زنانہٕ  یِمہٕ  وُنۍ  کیٚنس  تُہٕندِس  خدمتس  منٛز  حٲضر  چھےٚ،  تُہٕندِس  عقدس  تل  چھےٚ،  یِمن  تۅہیہِ  مہر  دُیتُو،  بیٚیہِ  تِمہٕ  زنانہٕ  یِمن  توٚہۍ  مٲلک  چھِو  سَپٕدۍ  مٕتۍ  بمُلک  یمین  یعنی  کنیزٕہ  یِمہٕ  دشمنن  نِشہِ  مالِ  غنیمتس  اندر  تۅہیہِ  اللہ  تعالیٰ  ہن  عطا  کرِمَژٕہ  چھےٚ۔  بیٚیہِ  تُہٕنزٕہ  پیٚتٕر  بیٚنہِ،  بیٚیہِ  پۅپتٕر  بیٚنہِ،  بیٚیہِ  مامتٕر  بیٚنہِ،  بیٚیہِ  ماستٕر  بیٚنہِ،  یِمَو  خاندٲنی  رشتہٕ  دار  زنانو  اندرٕہ  چھےٚ  حلال  تۅہیہِ  پٮ۪ٹھ  تِمہٕ  زنانہٕ  یِمَو  تۅہیہِ  سٍتۍ  ہجرت  کٔر،  وطن  پَنُن  ترٲوِتھ  آیہِ،  بیٚیہِ  کٔر  اَسہِ  تُہٕندِ  خٲطرٕ  حلال  سۅ  باایمان  زنانہٕ  یِمہٕ  پَنُن  پان  پیغمبرس  یعنی  تۅہیہِ  مہرٕہ  ورٲے  پیش  کوٚر  تہٕ  بخُش۔  ہرگاہ  پیغمبرس  یعنی  توٚہۍ  ارادٕہ  کران  چھِو  تس  زنانہِ  سٍتۍ  نکاح  کرنُک۔  یِم  سٲری  حکم  چھِ  خاص  تُہٕندِ  خٲطرٕہ،  باایمانن  ورٲے،  تُہٕندِ  خٲطرٕ  چھِ  بیٚیہِ  احکام،  بتحقیق  اَسہِ  چھُ  معلوم  تِم  احکام  یِم  اَسہِ  فرض  کرے  باایمانن  پٮ۪ٹھ  زنانن  تہٕ  کنیزن  ہٕندِ  حقہٕ،  تہِ  گوٚو  یی  زِ  کہ  ژورَو  زنانو  کھۅتہٕ  زیادٕہ  چھُنہٕ  اجازت  نکاح  کرنُک  کنیزٕہ  ییٖژٕہ  خۅش  کرنکھ  تہٕ  یُتھنہٕ  تۅہیہِ  کُنہِ  قسمہٕ  دِقت  سَپدِ۔  اللہ  تعالیٰ  چھُ  ہمیشہ  سٮ۪ٹھاہ  مغفرت  کرٕوُن  سٮ۪ٹھاہ  رحم  کرٕوُن،  سُہ  چھُ  پننہِ  رحمت  سٍتۍ  احکامن  منٛز  منٲسب  سہولیت  فرماوان۔"
  },
  {
    "verse_id": 51,
    "translation": "یِم  ازواجِ  طاہرات  تۅہیہِ  نِشہِ  موجود  چھے  تِمَو  اندرٕہ  چھُ  تۅہیہِ  اختیار  تِمَو  منٛزٕ  ییٖتِس  کالس  تۅہیہِ  خۅش  کرِ  پانس  نِشہِ  دوٗر  تھاوٕنۍ  یعنی  نوبت  تہٕ  وٲرۍنہ  دِنۍ،  سۅ  ہیکیوٗن  توٚہۍ  دوٗر  تھٲوِتھ،  یۅسہٕ  توٚہۍ  ییٚژِھیوٗن  پانس  نِشہِ  تھاوُنۍ  وٲرۍ  تہٕ  نوبت  تس  عطا  کرٕنۍ  سۅ  ہیکیوٗن  توٚہۍ  پانس  نِشہِ  تھٲوِتھ۔  بیٚیہِ  یۅسہٕ  توٚہۍ  دوبارٕہ  پانس  نزدیک  اَنٕنۍ  ییٚژِھیوٗن  تِمَو  زنانو  اندرٕہ  کُنہِ  خاص  مدت  خٲطرٕ  الگ  آسوکھ  تھاوِمَژٕہ،  تتھ  پٮ۪ٹھ  تہِ  چھُنہ  تۅہیہِ  کانٛہہ  گناہ،  یِ  توھیہِ  وارِ  تہٕ  نوبتس  منٛز  اختیار  دُین  چھُ  زیادٕہ  نزدیک  تُہٕنزن  أچھن  شیہجار  واتنہٕ  خٲطرٕ،  دِلس  سکون  تہٕ  قرار  پٲدٕ  سپدنہٕ  خٲطرٕ،  بیٚیہِ  سپدن  نہٕ  تِمہٕ  غمگین،  بیٚیہِ  سپدن  تِمہٕ  رضا  مند  سٲری  تَمہِ  سٍتۍ  یہِ  تۅہیہِ  تِمن  عطا  کوٚرُو  مالہٕ  منٛزٕ  یا  اُلفت،  محبت،  ماے  تہٕ  شفقت  منٛزٕہ۔  اے  مسلمانو  یِم  خاص  احکام  بوٗزِتھ  یُتھنہٕ  تۅہیہِ  خیال  گژِھہ  کہ  یِم  احکام  کونہٕ  سپٕدۍ  عام  طور  سارِنٕے۔  اللہ  تعالیٰ  چھُ  زانان  تہِ  سورُے  یہِ  تُہٕندین  دِلن  منٛز  چھُ۔  اللہ  تعالیٰ  چھُ  ہمیشہ  پننین  مخلوقن  ہُنٛد  حال  پوٗرٕ  زانہٕ  وُن،  سُہ  چھُنہٕ  یہ  اعتراض  کروُنین  جلد  گرفتارکران۔  کیازِ  سُہ  چھُ  سٮ۪ٹھاہ  بُردبار  تہٕ  تحمل  کرٕوُن،  کُنہِ  چھُ  سزا  دِوان  ییٚژکٲلۍ  تہِ۔"
  },
  {
    "verse_id": 52,
    "translation": "اے  پیغمبر  برحق  تُہٕندِ  خٲطرٕ  نہ  حض  چھُنہٕ  حلال  از  کہ  پتہٕ  نَوِ  زنانہٕ  بیٚیہِ  چھُنہٕ  تۅہیہِ  جٲیز  یِمہٕ  موجودٕہ  سارے  زنانہٕ  یا  یِمَو  اندرٕہ  اَجہِ  تراونہِ  تہٕ  تِمن  بدل  بیٚیَن  زنانن  سٍتۍ  نکاح  کران  اگر  چہ  تِہُنٛد  حُسن  و  صورت  سَپٕدۍ  تن  تۅہیہِ  مرغوب  تہٕ  پسند،  مگر  چھےٚ  حلال  تہٕ  جٲیز  تۅہیہِ  کنیزٕہ  یعنی  تِمہٕ  زنانہٕ  یِمن  توٚہۍ  بمُلک  یمین  مٲلک  سپدِو۔  اللہ  تعالیٰ  چھُ  پرتھ  چیزچہ  حقیقتٕچ  تہٕ  مصلحتٕچ  پوٗرٕ  نگرٲنی  کران  تہٕ  سورُے  ژَرژان۔"
  },
  {
    "verse_id": 53,
    "translation": "اے  باایمانو،  توٚہۍ  مَہ  ٲسِو  اَژان  نبی  کریم  صلی  اللہ  علیہ  و سلم  سٕندین  گرن  اندر  حُجراتِ  مبارکن  اندر  مگر  تیٚلہِ  ییٚلہِ  تۅہیہِ  ناد  یِیہِ  دِنہٕ  کینٛہہ  غذا  کھیٚنہٕ  خٲطرٕ،  سُہ  غذا  کھیٚنہِ  تہِ  گژِھہ  یُن  کھیٚنہ  کِس  وقتس  پٮ۪ٹھ،  وقتہٕ  برونٹھُے  گژِھہ  نہٕ  یُن  تاکہ  تۅہیہِ  پیٚیہِ  نہٕ  انتظار  کرُن  غذا  کِس  تیار  سپدنس۔  لیکن  ییٚلہِ  تۅہیہِ  ناد  آسہِ  یِوان  دِنہٕ  کہ  غذا  چھُ  تیار  تیٚلہِ  ٲسِو  اژان  توٚہۍ،  پتہٕ  ییٚلہِ  توٚہۍ  کھیٚتھ  چیٚتھ  ٲسِو  مۅکلان،  توپتہٕ  گژِھہ  نیرُن،  تَتہِ  گژِھہ  نہٕ  تِمن  سٍتۍ  یا  پانہٕ  وٲنۍ  کتھن  منٛز  مشغول  روزُن،  کیازِ  تَمہِ  سٍتۍ  چھُ  نبی  کریمس  صلی  اللہ  علیہ  و سلمس  تکلیف  واتان،  تِم  چھِ  تۅہیہِ  نِشہِ  مندچھان۔  تِم  چھِنہٕ  پانہٕ  تۅہیہِ  فرمٲوِتھ  ہیکان  نیرنُک،  مگر  اللہ  تعالیٰ  چھُنہٕ  پٔز  کتھ  وننس  اندر  کٲنسہِ  ہُنٛد  لحاظ  کران۔  لہٰذا  آو  تۅہیہِ  واضح  طور  حکم  کرنہٕ،  بیٚیہِ  چھُ  أزِکہ  پٮ۪ٹھہٕ  حکم  یِوان  کرنہٕ  کہ  نبی  کریم  صلی  اللہ  علیہ  و سلم  سٕنزٕہ  ازواجِ  طاہرات  کرن  تۅہیہِ  نِشہِ  پردٕہ  لہٰذا  أزِکہ  پٮ۪ٹھہٕ  ییٚلہِ  توٚہۍ  نبی  کریم  صلی  اللہ  علیہ  و سلم  سٕنزن  ازواج  مطہراتن  نِشہِ  کانٛہہ  چیز  آسہِ  منگُن،  سُہ  ٲسِو  تِمن  نِشہِ  منگان  پردٕہ  نیبٕرۍ  یعنی  بے  ضرورت  پردس  نزدیک  سَپدُن،  توپتہٕ  تِمن  سٍتۍ  کتھہٕ  کرنہِ  تہِ  چھُ  ممنوع  لیکن  سخت  مجبوری  تہٕ  ضرورت  کہ  وقتہٕ  چھےٚ  کتھ  کرٕنۍ  جٲیز  مگر  تِمن  کُن  نظر  دِنۍ  چھَنہٕ  جٲیز۔  یہِ  چھُ  ہمیشہ  تُہٕندین  دِلن  تہٕ  تُہٕندین  یچھ  خیالاتو  نِشہِ  پاک  و  صاف  روزنُک  اَکھ  بوٚڈ  ذریعہ۔  بیٚیہِ  چھُنہٕ  تۅہیہِ  جٲیز  کُنہِ  صورتس  اندر  پیغمبرِ  خدایس  تکلیف  واتناوُن  بیٚیہِ  چھُنہٕ  تۅہیہِ  ہرگز  جٲیز  تِہٕندین  بٲژن  یعنی  ازواج  طاہراتن  سٍتۍ  تَمہِ  پتہٕ  کُنہِ  وقتہٕ  نکاح  کرُن۔  یہِ  چھُ  اللہ  تعالیٰ  ہس  نِشہِ  بوٚڈ  گناہ۔  یِتھہٕ  پٲٹھۍ  یہِ  گناہ  چھُ  تِتھے  پٲٹھۍ  چھُ  اَمُیک  زیٚوِ  سٍتۍ  تذکرٕہ  کرُن  یا  دِلس  اندر  اَمُیک  خیال  کرُن  تہِ  گناہ۔"
  },
  {
    "verse_id": 54,
    "translation": "چنانچہ  ہرگاہ  توٚہۍ  ننہِ  رٲوِو  کانٛہہ  چیزاہ  یا  کھٔٹِتھ  تھٲوِو،  اللہ  تعالیٰ  چھُ  یِم  دۅشوے  چیز  پوٗرٕ  زانان،  کیازِ  سُہ  چھُ  پرتھ  چیزاہ  پوٗرٕ  زانہٕ  وُن،  سُہ  دِیہِ  تۅہیہِ  اَتھ  پٮ۪ٹھ  ضرورسزا۔  اَسہِ  یُس  ییٚمہِ  پردُک  تہِ  حجابُک  حکم  بیان  کوٚر  تَمہِ  منٛزٕہ  چھِ  بعض  اشخاص  مستثنیٰ  تہِ۔"
  },
  {
    "verse_id": 55,
    "translation": "کانٛہہ  گناہ  چھُنہٕ  نبی  کریم  صلی  اللہ  علیہ  و سلم  سٕنزن  ازواج  طاہراتن  پننین  مالین  یا  نیچوین  یا  باین  یا  باپہٕ  تھٕرن،  یا  بیٚن  تھٕرن  یا  پننین  زنانن  یعنی  مسلمان  زنانن  یا  پننین  غلامن  تہٕ  کنیزن  نِشہِ  بے  پردٕہ  برونٹھ  کُن  یِنس  تہٕ  کتھ  کرنس  اندر۔  اے  نبی  کریم  صلی  اللہ  علیہ  و سلم  سٕنزو  زنانو،  مذکورٕہ  احکامن  ہٕندِس  تعلیمس  اندر  کھوٚژِو  خدایس،  کُنہِ  حُکمس  منٛز  مَہ  کٔرِو  خلاف  ورزی۔  بے  شک  سُہ  چھُ  پرتھ  چیزس  پٮ۪ٹھ  شٲہد،  ممکن  چھُ  خلاف  ورزی  ہٕندِس  صورتس  اندر  دِیہِ  سُہ  تۅہیہِ  سزا۔"
  },
  {
    "verse_id": 56,
    "translation": "بے  شک  اللہ  تعالیٰ  بیٚیہِ  تِہِندۍ  ملٲیک  چھِ  دوردٕہ  سوزان  نبی  کریمس  صلی  اللہ  علیہ  و سلم  پٮ۪ٹھ۔  باایمانو  توٚہۍ  تہِ  سوٗزِو  دوردوسلام  تِمن  پٮ۪ٹھ،  بیٚیہِ  کٔرِو  سلام  رٕژ  سلام  یعنی  ونان  ٲسِو  ﴿۔۔۔۔۔۔۔۔۔۔۔۔﴾  ییٚلہِ  یہِ  آیہ  کریمہ  نازل  سپُد  صحابو  کوٚر  عرض  نبی  کریم  صلی  اللہ  علیہ  و سلم  سٕندِس  خدمتس  منٛز،  یارسول  اللہؐ،  خداین  حض  کوٚر  اَسہِ  حکم  تۅہیہِ  پٮ۪ٹھ  درودوسلام  سوزنُک،  سلام  کرٕنۍ  تۅہیہِ،  سۅ  ہیچھ  اَسہِ۔  وۅنۍ  ہیچھہِ  نٲوِتو  اَسہِ  درود  کِتھہٕ  پٲٹھۍ  آسو  أسۍ  پران  تۅہیہِ  پٮ۪ٹھ،  فرمووُکھ  توٚہۍ  ٲسِو  پران  ﴿۔۔۔۔۔۔۔۔۔۔۔۔۔۔﴾  اللہ  تعالیٰ  سُند  درود  پَرُن  گوٚو  رحمت  سوزٕنۍ  تِمن  پٮ۪ٹھ  یۅسہٕ  تِہِندِس  تھٔدِس  شانس  مناسب  آسہِ۔  ملٲیکن  ہُنٛد  درودٕ  سوزُن  گوٚو  خدایس  سۅ  خاص  رحمت  سوزنہٕ  خٲطرٕ  دعا  کرُن  یِتھہٕ  پٲٹھۍ  ا۔  سہِ  حکم  کرنہٕ  آو  تَمہِ  خاص  رحمت  خٲطرٕ  دعا  کرُن،  ملٲیکن  ہٕندِ  منگنہٕ  سٍتۍ  بیٚیہِ  سانہِ  یعنی  باایمانن  ہٕندِ  منگنہٕ  سٍتۍ  تہِ۔  دعا  کرنہٕ  سٍتۍ  چھےٚ  حضورصلی  اللہ  علیہ  و سلم  سٕندین  مراتب  عالین  اندر  ترقی  سپدان،  ترقی  درجاتن  چھُنہٕ  کانٛہہ  حدٕے  چنانچہ  حضورصلی  اللہ  علیہ  و سلمو  کوٚر  عام  اُمتین  حکم  بانگہِ  پتہٕ  دعا  وسیلہٕ  منگنُک،  حضرت  فاروق  اعظمس  فرمووُکھ  حجس  گژھنہٕ  وقتہٕ  ﴿۔۔۔۔۔۔۔۔۔﴾  اے  عمراَسہِ  تہِ  تھٲوۍ  زِ  شامل  پننین  دعاہن  اندر۔  اَمہِ  ساری  اندرٕہ  سَپُد  ثٲبت  ڈیٹھ  کیتھ  تے  آسہِ  انسان  سٮ۪ٹھاہ  تھوٚد  مرتبہ  وول  تہِ  مگر  خداے  سٕندِس  فضل  و  رحمتس  کُن  چھُ  پرتھ  وقتہٕ  محتاج،  چنانچہ  حدیث  شریفس  منٛز  چھُ  پانہٕ  فرموومُت  نبی  کریمن  صلی  اللہ  علیہ  و سلم،  کٲنسہِ  دِیہِ  نہٕ  نجات  پنٕنۍ  عمل  یوٚت  تانۍ  نہٕ  رحمتِ  خدا  شٲملِ  حال  آسیٚس،  عرض  آکھ  کرنہٕ،  تۅہیہِ  تہِ  دِیہِ  نا  نجات  عمل  یارسول  اللہ۔  فرمووُکھ  میٚتہ  دِیہِ  نہٕ  نجات  عمل  یوٚت  تانۍ  نہٕ  ہیرِ  بۅنہٕ  مےٚ  اللہ  تعالیٰ  پننہِ  رحمت  سٍتۍ  وَلہِ  یعنی  بہٕ  چھُس  زیادے  محتاج  خداے  سٕندِس  زیادٕہ  رحمتس  کُن۔  تِہِندِ  خٲطرٕ  اللہ  تعالیٰ  ہس  درودوسلام  منگنس  اندر  چھُ  درودٕ  پروُنِس  تہِ  پننہِ  حقہٕ  فٲیدے  فٲیدٕہ،  کیازِ  رسول  اللہ  صلی  اللہ  علیہ  و سلمو  چھُ  فرموومُت،  یُس  اَکھاہ  مےٚ  پٮ۪ٹھ  اَکھ  درودٕہ  پرِ،  اللہ  تعالیٰ  سوزِ  تس  پٮ۪ٹھ  داہ  رحمتہٕ۔"
  },
  {
    "verse_id": 57,
    "translation": "پٔزِ پٲٹھۍ  یِم  لوٗکھ  ایذا  دِن  خدایس  بیٚیہِ  تِہِندِس  پیغمبرس  ناشٲیستہٕ  کتھہٕ  وَننہٕ  سٍتۍ،  اللہ  تعالیٰ  کرِ  تِمن  لعنتس  منٛز  گرفتار  دنیاہس  منٛز  تہِ  ٲخرتس  منٛز  تہِ۔  بیٚیہِ  چھُ  تٔمۍ  تِہِندِ  خٲطرٕ  تیار  تھوومُت  ذلیل  کروُن  عذاب۔"
  },
  {
    "verse_id": 58,
    "translation": "یِتھے  پٲٹھۍ  یِم  لوٗکھ  اِیذا  دِن  باایمان  مردن  تہٕ  باایمان  زنانن  تِہُنٛد  کانٛہہ  جرم  تہٕ  قصور  کرنہٕ  ورٲے،  پس  بے  شک  تِمَو  تُل  پانس  پٮ۪ٹھ  بَڈِ  اَپزِیُک  تہٕ  بڈِ  گناہُک  بور۔"
  },
  {
    "verse_id": 59,
    "translation": "اے  پیغمبرِ  برحق  فرمٲوِو  توٚہۍ  پننین  ازواجِ  طاہراتن  بیٚیہِ  پننین  صاحبزادِین،  بیٚیہِ  باقی  باایمانن  ہٕنزن  زنانن  کہ  کلہٕ  نِشہِ  آسن  بۅن  کُن  الوند  تراوان  پننیو  پوٗژَو  تہٕ  ڈُپٹو  اندرٕہ  اَکھ  حصہٕ  پننین  بُتھیٚن  پٮ۪ٹھ۔  اَمہِ  طریقہٕ  آسن  تِمہٕ  جلدی  پرزٕناونہٕ  یِوان  کہ  یِمہٕ  چھےٚ  شریف  تہٕ  نیک  بخت  زنانہٕ،  اَدٕہ  آسیکھ  نہٕ  اِیذا  واتناونہٕ  یِوان۔  اَمہِ  سٍتۍ  آسہِ  سپدان  فرق  کنیزن  تہٕ  آزاد  زنانن  اندر۔  اَتھ  بُتھِس  ستر  کرنس  اندر  ہرگاہ  کُنہِ  وقتہٕ  بلا  قصد  و  ارادٕہ  بے  احتیٲطی  سپدِ۔  اللہ  تعالیٰ  چھُ  سٮ۪ٹھاہن  مغفرت  کروُن،  سٮ۪ٹھاہ  رحم  کروُن۔  تتھ  بے  احتیاطی  تہِ  کرِ  سُہ  درگُزر  تہٕ  مغفرت۔"
  },
  {
    "verse_id": 60,
    "translation": "ہرگاہ  نے  منافق  بیٚیہِ  تِم  لوٗکھ  یِہٕندین  دِلن  اندر  شہوت  پرستی  ہُنٛد  مرض  چھُ،  تِمے  چھِ  کینزن  انان  بیٚیہِ  یِم  لوٗکھ  شہرس  منٛز  اَپزِہ  خبرٕ  پھٔہلاوان  چھِ  پننیو  یچھ  کتھو  تہٕ  حرکتو  نِشہِ  پتھ  روزن  تیٚلہِ  ہسہ  راوہ  تُہی  اس  تِمن  پٮ۪ٹھ  اکہِ  نَتہٕ  اَکہِ  دۅہ  یعنی  أسۍ  کروتۅہیہِ  حکم  تِہِندِ  خٲطرٕ  شہر  نیبر  کڈنُک،  توپتہٕ  ہیکن  نہٕ  اَدٕہ  تِم  تۅہیہِ  نکھ  تل  یَتھ  شہرس  منٛز  روٗزِتھ  مگر  کم  سٕے  کالس۔"
  },
  {
    "verse_id": 61,
    "translation": "تِمن  آسہِ  پرتھ  طرفہٕ  لعنت  کرنہٕ  یِوان۔  ییٚتہِ  نس  تِم  لبنہٕ  یِن  تَتہِ  نس  یِن  تِم  رٹنہٕ،  بیٚیہِ  مارنہٕ  تہٕ  ژٹنہٕ۔"
  },
  {
    "verse_id": 62,
    "translation": "یہِ  چھُ  خداے  سُنٛد  دستور  برونٹھِمین  مفسد  تہٕ  شریر  لوٗکن  پٮ۪ٹھ  تہِ  جٲری  کرنہٕ  آمُت۔  ژٕہ  لبکھ  نہٕ  خداے  سٕندِس  دستورس  تہٕ  شریعتس  منٛز  کٲنسہِ  ہٕندِ  طرفہٕ  کُنہِ  قسمہٕ  تغیر  و  تبدیل۔"
  },
  {
    "verse_id": 63,
    "translation": "اے  پیغمبرِ  برحق  یِم  منکر  لوٗکھ  چھِ  تۅہیہِ  پرٛژھان  قیامتُک  کہ  سۅ  کر  آسہِ،  توٚہۍ  فرمٲوِیوٗکھ  جواب  کہ  تَمہِ  وقتٕچ  خبر  چھَنہٕ  خدایس  ورٲے  کٲنسہِ  تہِ،  تۅہیہِ  کُس  چیز  زانہٕ  راوِ  کہ  شاید  قیامت  ما  آسہِ،  تتھ  کُں  نظر  کٔرِتھ  پزِہا  تِمن  قیامتس  کھۅژُن  بیٚیہِ  تَمہِ  خٲطرٕ  کانٛہہ  سامانہ  پٲدٕہ  کرُن۔"
  },
  {
    "verse_id": 64,
    "translation": "پٔزِپٲٹھۍ  اللہ  تعالیٰ  ہن  چھےٚ  لعنت  کٔرمٕژ  کٲفرن،  تِم  چھِن  پننہِ  رحمت  نِشہِ  دوٗر  کٔرِمٕتۍ،  بیٚیہِ  چھُن  تِہِندِ  خٲطرٕ  دَزوُن  نار  تیار  تھوومُت۔  "
  },
  {
    "verse_id": 65,
    "translation": "تتھ  نارس  منٛز  روزن  ہمیشہ،  نہ  لبن  تَتہِ  کٲنسہِ  دوستس،  نہ  کٲنسہِ  مددگارس۔"
  },
  {
    "verse_id": 66,
    "translation": "ییٚمہِ  دۅہ  کھکھرِ  پکنٲوِتھ  یِن  دٲرِتھ  دِنہٕ  نارس  منٛز،  تتھ  منٛز  وٲتِتھ  آسہِ  تَلُکھ  پٮ۪ٹھ  پھُیر  یِوان  دِنہٕ  تِہِندین  بُتھیٚن۔  دپن  تَمہِ  ساعتہٕ  اے  کاش  اَسہِ  کونہٕ  کرے  فرماں بردٲری  خداے  سٕںز،  بیٚیہِ  کونہٕ  کرے  فرماں بردٲری  پیغمبر  خداے  سٕنز  دنیاہس  اندر،  ہرگاہ  أسۍ  کرہَو  تِہِنز  فرماں بردٲری  یَتھ  مصیبتس  گژھہو  نہٕ  گرفتار۔"
  },
  {
    "verse_id": 67,
    "translation": "بیٚیہِ  دپن  اے  سانہِ  پروردگارٕ  بے  شک  اسہِ  کٔر  فرماں برداری  پننین  زٕٹھیٚن  ہٕنز  تہٕ  بڈیٚن  ہٕنز،  تِمَو  ڈٲلۍ  أسۍ  سیزِ  وَتہِ  نِشہِ۔"
  },
  {
    "verse_id": 68,
    "translation": "اے  سانہِ  پروردگارٕ  تِمن  کرتہٕ  دوگنہٕ  عذاب  بیٚیہِ  کر  تِمن  پٮ۪ٹھ  لعنت۔"
  },
  {
    "verse_id": 69,
    "translation": "اے  باایمانو  توٚہۍ  مَہ  ٲسِو  تِمن  لوٗکن  ہِوۍ  یِمَو  اِیذا  دُیت  اَپُز  تہمت  لاگنہٕ  سٍتۍ  موسیٰ  کلیم  اللہ  ہس۔  توپتہٕ  کوٚر  سُہ  اللہ  تعالیٰ  ہن  بٔری  تہٕ  پاک  تِمَو  تِہِنزو  ہانژھو  نِشہِ،  یچھ  کتھو  نِشہِ  اوس  سُہ  موسیٰ  کلیم  اللہ  خدایس  نِشہِ  عزت  وول  صاحباہ۔  تَمی  مۅکھہٕ  کٔر  تٔمۍ  اللہ  تعالیٰ  ہن  تِہٕنز  برات  ثٲبت۔"
  },
  {
    "verse_id": 70,
    "translation": "اے  باایمانو  کھوٚژِو  اللہ  تعالیٰ  ہس  بیٚیہِ  ٲسِو  سیٚز  تہٕ  پٔز  کتھ  کران۔"
  },
  {
    "verse_id": 71,
    "translation": "ہرگاہ  تہِ  کٔرِو  تیٚلہِ  سنبالہِ  اللہ  تعالیٰ  تُہٕنزٕ  کامہِ۔  تُہٕنزٕ  کامہِ  کرِ  قبولیتس  لایق  بیٚیہِ  کرِ  تۅہیہِ  گناہن  مغفرت،  بیٚیہِ  یُس  اَکھاہ  فرمانبردٲری  کرِ  خداے  سٕنز  تہٕ  تِہٕندِس  پیغمبر  سٕنز  بے  شک  تس  بنییہِ  بٔڈ  رستگٲری  تہٕ  کامیٲبی۔  "
  },
  {
    "verse_id": 72,
    "translation": "پٔزِپٲٹھۍ  اسھ،  اوٚن  احکام  و  شرٲیطن  ہُنٛد  امانت  آسمانن  زمینن  تہٕ  کۅہن  برونٹھ  کُن  تُلنہٕ  خٲطرٕ۔  تِمن  احکام  و  شرایطن  پٮ۪ٹھ  عمل  کرنہٕ  خٲطرٕ،  تِمو  کوٚر  انکار  یہِ  تُلنہٕ  نِشہِ،  یِمن  احکامن  پٮ۪ٹھ  عمل  کرنہٕ  نِشہِ۔  بیٚیہِ  کھوٚژۍ  تِم  اَتھ  خبر  چھا  امُیک  انجام  کیا  سپدِہ،  ہیٚکوٕہ  أسۍ  یہِ  بار  تُلِتھ  کِنہٕ  نہ،  آسمان  زمین  تہٕ  کۅہ  پٲدٕہ  کرنہٕ  پتہٕ  آو  انسان  پٲدٕہ  کرنہٕ،  أمِس  انسانس  تہِ  آو  امانت  پیش  کرنہٕ  چونکہ  یہِ  انسان  اوس  علم  الہٰی  یس  اندر  زمینس  منٛز  خلیفہ  سپدٕوُن  یُس  چیز  برونٹھہٕ  پٮ۪ٹھے  مقرر  کرنہٕ  آمُت  اوس،  لہٰذا  تُل  تٔمی  یہِ  بارِ  امانت،  ہیٚژٕن  اَمِچ  ذمہ  دٲری ﴿آسمان  بارِ  امانت  انست  کشید۔  قرعہ  فال  بنامِ  من  دیوانہ  زند﴾ بے  شک  یہِ  انسان  اوس  ظٲلم  تہٕ  جٲہل ﴿ظٲلم  پننِس  نفسس  پٮ۪ٹھ،  یہِ  بارِ  امانت  تُلنہٕ  سٍتۍ  اور  جاہل  اوس  بار  سٍتۍ﴾  توپتہٕ  سپٕدۍ  اَمہِ  پتہٕ  زٕہ  حال۔"
  },
  {
    "verse_id": 73,
    "translation": "یُتھ  اللہ  تعالیٰ  عذابس  گرفتار  کرِ  منافق  مردن  تہٕ  منافق  زنانن  بیٚیہِ  مشرک  مردن  تہٕ  مشرک  زنانن،  یِم  گٔے  تِم  لوٗکھ  یِمَو  احکامِ  خداوندی  یَن  ہُنٛد  کانٛہہ  پرواہ  کوٚر  نہٕ  امانت  ضیع  کٔرِتھ،  بیٚیہِ  کرِ  توجہ  پننہِ  رحمت  سٍتۍ  اللہ  تعالیٰ  باایمان  مردن  تہٕ  باایمان  زنانن  کُن۔  یِم  گٔے  تِم  لوٗکھ  یِمَو  امنتس  رٲچھ  کٔر،  احکامن  ہٕنز  پابندی  کٔر۔  پتھ  روٗز  ترییُم  جماعت  یِمِو  گۅڈٕ  مخالفت  کٔر  مگر  پتو  لاکہ  سپدُکھ  احساس،  توپتہٕ  سپدۍ  نٲدم  تہٕ  پشیمان،  تِم  تہِ  کٔرۍ  اللہ  تعالیٰ  ہن  شامل  مومنینن  و  مومناتن  منٛز  کیازِ،  اللہ  تعالیٰ  چھُ  ہمیشہ  سٮ۪ٹھاہ  مغفرت  کروُن،  سٮ۪ٹھاہ  رحم  کروُن۔"
  }
]