[
  {
    "verse_id": 1,
    "translation": "نکھہٕ  چُھ  ووتمُت  لُکن  ہٕندِ  حسابُک  وقت،  تہٕ  تِم  وُچھتوکھ  زِ  غفلتس  منٛز  چِھ  ﴿تَمہِ  نِشہِ﴾  بُتھ  پِھرِتھ۔"
  },
  {
    "verse_id": 2,
    "translation": "تِمن  نِشہِ  یۅسہٕ  تازٕہ  نصیحت  تِہندِس  ربّ  سٕندِ  طرفہٕ  یِوان  چھےٚ،  سۅ  چِھ  بے  پرواہ  پٲٹھۍ  بوزان  تہٕ  اوٗرۍ  چِھ  گِندنس  منٛز۔"
  },
  {
    "verse_id": 3,
    "translation": "تِہندۍ  دِل  چِھ  ﴿باقی  فِکرن  منٛز﴾  آوٕرۍ  تہٕ  ظٲلِم  چِھ  پانہٕ  وٲنۍ  سِرٕ  کتھہٕ  کران  زِ،  یِہ  شخص  چُھ  ٲخر  تۅہی  ہیوٗ  اکھ  بشر،  پتہٕ  کیا  توٚہۍ  پھٔسِوٕہ  وُچھان  وُچھان  جادِ  کِس  پھندس  منٛز؟"
  },
  {
    "verse_id": 4,
    "translation": "رسولؐ  چُھ  وَنان  میون  ربّ  چُھ  پرٛتھ  سۅ  کتھ  زانان  یۅسہٕ  آسمانس  تہٕ  زمینس  منٛز  کرنہٕ  یِیِہ،  سُہ  چُھ  بوزن  وول  تہٕ  زانن  وول۔  ﴿یعنی  رسول  صلی  اللہ  علیہ و سلمن  دِیُت  نہٕ  زانٛہہ  اَمہِ  اَپزِ  پروپگنڈُک  تہٕ  کنہٕ  شیچھن  ہٕنزِ  امہِ  مُہمہِ  ہُند  جواب  امہِ  ورٲے  زِ  توٚہۍ  لُکھ  یِمہٕ  کتھہٕ  بناوان  چِھو،  تمہٕ  سارے  چُھ  اللہ  تعالیٰ  بوزان،  خواہ  بَڈِ ؤنۍتو،  یا  ؤنۍتو  لۅتہِ  لۅتہِ  کنَن  منٛز۔  سُہ  ووٚتھ  نہٕ  بے  انصاف  دشمنن  ہٕندِس  مقابلس  منٛز  فی  الفور  جواب  دِنس  پیٚٹھ۔﴾"
  },
  {
    "verse_id": 5,
    "translation": "تِم  چِھ  ونان،  بلکہ  چِھ  یِم  پریشان  خواب،  بلکہ  چُھ  یِہ  أمۍ  سُنٛد  پانہٕ  بنوومُت،  بلکہ  چُھ  یِہ  شخص  شٲعر،  نَتہٕ  أنۍتن  یِہ  کانٛہہ  نشٲنی  یِتھہٕ  پٲٹھۍ  پرانہِ  زمانٕکۍ  رسُول  نِشٲنِیِہ  ہیٚتھ  ٲسۍ  سوزنہٕ  آمٕتۍ۔"
  },
  {
    "verse_id": 6,
    "translation": "حالانکہ  یِمو  برونٛہہ  اوٚن  نہٕ  کُنہِ  تہِ  تِژِھہ  بستی  ایمان،  یوسہٕ  اسہِ  ہلاک  کٔر،  کیا  وۅنۍ  اَننہٕ  یِم  ایمان؟"
  },
  {
    "verse_id": 7,
    "translation": "تہٕ  اے  نبیؐ،  تۅہیِہ  برونٛہہ  تہِ  ٲسۍ  اَسہِ  اِنسانٕے  رسول  بنٲوِتھ  سوٗزِمٕتۍ،  یِمن  پیٚٹھ  أسۍ  وَحی  ٲسۍ  کران،  تۅہیِہ  لُکن  اگر  علم  چُھوو  نہٕ  تیٚلہِ  پٕرٛژِھو  اہلِ  کتابن۔"
  },
  {
    "verse_id": 8,
    "translation": "تِمن  رسولن  اوس  نہٕ  اَسہِ  کانٛہہ  تِیُتھ  جسم  دِیتمُت  زِ  تِم  آسہن  نہٕ  کھیوان،  تہٕ  نہ  ٲسۍ  تِم  ہمیشہ  زندہ  روزن  وٲلۍ۔"
  },
  {
    "verse_id": 9,
    "translation": "پتہٕ  وُچِھتَو  زِ  ٲخر  کار  کٔرۍ  اسہِ  تِمن  سٍتۍ  پنٕنۍ  وعدہ  پوٗرِ،  تہٕ  تِم  تہٕ  بیٚیہِ  یُس  یُس  اسہِ  یوٚژھ  سُہ  بچوو،  تہٕ  حدٕ  نیرن  وٲلۍ  کٔرۍ  ہلاک۔"
  },
  {
    "verse_id": 10,
    "translation": "لوٗکو،  اسہِ  چھےٚ  تۅہیِہ  کُن  اکھ  تِژھ  کتاب  سوٗزمٕژ  یَتھ  منٛز  تُہنزٕے  ذکر  چھےٚ،  کیا  توٚہۍ  چِھو  نا  سمجھان۔  ﴿یعنی  یتھ  منٛز  چَھنہٕ  خوابن  خیالن  ہٕنزٕ  کتھہٕ۔  اتھ  منٛز  چھےٚ  تُہنزٕے  ذکر،  تُہندی  نفسیات  تہٕ  تُہنزی  زندگی  ہٕندۍ  معاملات  چِھ  زیرِ  بحث۔  تُہندِ  سٕے  فطرتس  تہٕ  ساختس  تہٕ  آغٚاز  و  انجامَس  پیٚٹھ  چُھ  گفتگو۔  تُہندی  ماحولہٕ  منٛزٕ  چھےٚ  تِمہٕ  نشٲنِیِہ  ژٲرۍ  ژٲرۍ  پیش  کرنہٕ  آمژٕ،  یِمہٕ  حقیقتس  کُن  اشارہ  چھےٚ  کران،  تہٕ  تُہندِوٕے  اخلٲقی  اَوصافَو  منٛزٕ  چھےٚ  رٕژرن  تہٕ  خرٲبِیَن  ہٕنز  فرق  نٔنۍ  کٔڑِتھ  ہاونہٕ  یِوان،  ییٚمہِ  کِس  صحیح  آسنس  پیٚٹھ  تُہٕندۍ  پنٕنۍ  ضمیر  گوٲہی  چِھ  دِوان۔  یِمن  سارِنٕے  کتھن  منٛز  کُس  چیز  چُھ  تیوٗتاہ  کھرۍ  لد  پیچیدہ  زِ  تُہٕنز  عقل  ہیکہِ  نہٕ  سمجِھتھ؟﴾"
  },
  {
    "verse_id": 11,
    "translation": "کٲژاہ  ظٲلِم  بٔستیِہ  چھےٚ  یِمہٕ  اَسہِ  پِہِتھ  تراوِ،  تہٕ  تِمن  پتہٕ  تُل  دوٚیُم  کانٛہہ  قوم۔"
  },
  {
    "verse_id": 12,
    "translation": "ییٚلہِ  تِمن  سون  عذاب  محسوس  سپُد،  پتہٕ  لٔگۍ  تِم  تَتہِ  ژلنہِ۔"
  },
  {
    "verse_id": 13,
    "translation": "﴿وَننہٕ  آو﴾  ژٔلِو  مَہ،  گٔژِھو  پننیٚن  تِمنٕے  گرن  تہٕ  عیش  و  عشرتن  منٛز،  یِمن  توٚہۍ  مزٕہ  ٲسِو  تُلان،  بنان  چُھ  زِ  تۅہیِہ  یِیہِ  پٕرٛژھنہٕ۔  ﴿اتھ  ہیٚکن  اَمہِ  کھۅتہٕ  زیادہ  مطلب  ٲسِتھ۔  مثلاً،  اصل  پٲٹھۍ  کٔرِو  امہِ  عذابُک  معٲیِنہٕ  تاکہ  پگاہ  اگر  کانٛہہ  پٕرٛژھیو  امِچ  کیفیت،  تیٚلہِ  ہیٚکِو  ٹھیک  پٲٹھۍ  ؤنِتھ۔  ٹھاٹھ  باٹھہٕ  سان  گرمٲوِو  بیٚیہِ  مجلسہٕ،  بنان  چُھ  وُنہِ  تہِ  مَا  پٕرٛژھن  تُہٕندۍ  نوکر  تہٕ  خٲدم  گُلۍ  زٕہ  گٔنڈِتھ  زِ  حضور  کیا  حکم  چُھ؟  پننہِ  تِمَے  کونسل  تہٕ  کمیٹیِہ  روٗزِو  جمٲوِتھ  بِہِتھ،  بنان  چُھ  زِ  وُنہِ  ما  سپدِ  دُنیا  تُہٕندیٚن  عاقلانہٕ  مشورن  تہٕ  مُدبّرانہٕ  راین  نِشہِ  فٲیدٕہ  تُلنہٕ  خٲطرٕ  حٲضر۔﴾"
  },
  {
    "verse_id": 14,
    "translation": "وننہِ  لٔگۍ،  ہاے  سٲنۍ  کم  بختی،  بے  شک  ٲسۍ  أسۍ  خطا  وار۔"
  },
  {
    "verse_id": 15,
    "translation": "تہٕ  تِم  روٗدۍ  یِہے  کریکھ  دِوان،  یوٚت  تام  زن  اسہِ  تِم  لونہٕ  متہِ  فصلٕکۍ  پٲٹھۍ  پتھر  ترٛٲوۍ،  زندگی  ہٕنٛز  اکھ  تِمبٕر  تہِ  روٗزنہٕ  تِمن  منٛز۔"
  },
  {
    "verse_id": 16,
    "translation": "اسہِ  چُھنہٕ  یِہ  آسمان  تہٕ  زمین  بیٚیہِ  یِکینژھاہ  یِمن  منٛز  چُھ  بطور  کھیل  بنوومُت۔"
  },
  {
    "verse_id": 17,
    "translation": "ہرگاہ  اَسہِ  کانٛہہ  گِندن  تماشہِ  بناوُن  آسِہے،  تہٕ  اَسہِ  آسِہے  بس  یی  کینٛژھاہ  کرُن  تیٚلہِ  کر  ہَو  أسۍ  پانسٕے  نِشہِ۔  ﴿یعنی  اگر  اسہِ  گِندنُے  آسِہے،  تیٚلہِ  بناوہَو  أسۍ  تماشہِ  تہٕ  گِندہَو  پانے۔  اتھ  صورتس  منٛز  یِیہِ  ہے  نہٕ  یِہ  ظلم  ہرگز  کرنہٕ  زِ  بٔلۍ  یِیہِ  ہے  اکھ  ذِی  حیٚس،  ذِی  شعور  ذِمہٕ  دار  مخلوق  پٲدٕ  کرنہٕ،  تس  درمیان  یِہَن  یِمہٕ  حق  و  باطل  چِہ  کشمکشہِ  تہٕ  دَپھا  دَپھہٕ  کرناونہٕ،  تہٕ  محض  تراوہوکھ  أسۍ  پننہِ  لطف  و  تفریح  خٲطرٕ  پنٕنۍ  نیک  بندٕہ  بِلا  وجہ  تکلیفن  منٛز﴾"
  },
  {
    "verse_id": 18,
    "translation": "مگر  أسۍ  چِھ  بٲطلس  پیٚٹھ  حقُک  دَب  والان  یُس  تس  کلہٕ  چُھ  پھاٹوان،  تہٕ  سُہ  چُھ  وُچھان  وُچھان  مِٹان،  تہٕ  تُہندِ  خٲطرٕ  چھےٚ  تبٲہی  تِمو  کتھو  ہٕندِ  وجہ  کِنۍ  یِمہٕ  توٚہۍ  بناوان  چِھ۔"
  },
  {
    "verse_id": 19,
    "translation": "زمین  و  آسمانن  منٛز  یُس  تہِ  مخلوق  چُھ  سُہ  چُھ  اللہ  تعالیٰ  سُند۔  تہٕ  یِم  ﴿فرشتہٕ﴾  تس  نِشہِ  چِھ  تِم  نہ  چِھ  پننِس  پانس  بوٚڈ  سمجِھتھ  تٔمۍ  سٕنزِ  بندگی  نِشہِ  بُتھ  پِھران،  تہٕ  نہ  چِھ  غمگین  سپدان۔  ﴿یعنی  اللہ  تعالیٰ  سٕنز  بندگی  کرٕنۍ  چھَنہٕ  تِمن  ناگوار  تہِ  زِ  بادِلِ  ناخواستہ  آسن  تِم  بندگی  کران  کران  غمگین  سپدان،  تہٕ  اللہ  تعالیٰ  سٕندۍ  احکام  بجا  اَننس  منٛز  چَھنہٕ  تِمن  تھکاوٹ  تہِ  یِوان۔﴾"
  },
  {
    "verse_id": 20,
    "translation": "دۅہس  راتس  چِھ  تٔمۍ  سٕنز  تسبیح  کران  روزان،  تھکھ  چِھنہٕ  دِوان۔"
  },
  {
    "verse_id": 21,
    "translation": "کیا  یِمن  لُکن  ہٕندۍ  بناونہٕ  آمٕتۍ  ارضی  خُداے  ﴿زمینس  پیٚٹھ  یِمن  پوٗزان  چِھ﴾  چھا  تِتھۍ  زِ  ﴿بے  جانس  آسن  جان  بخشِتھ﴾  تھوٚد  تُلان؟"
  },
  {
    "verse_id": 22,
    "translation": "اگر  آسمانس  تہٕ  زمینس  منٛز  أکِس  خُدایس  ورٲے  باقی  خُداے  تہِ  آسہن،  تیٚلہِ  بِگرِہے  ﴿زمینُک  تہٕ  آسمانُک﴾  دۅشوٕنۍ  ہُند  نظام۔  لہٰذا  چُھ  پاک  اللہ  ربّ  العرش  تِمو  کتھو  نِشہِ  یِمہٕ  یِم  لُکھ  بناوان  چِھ۔"
  },
  {
    "verse_id": 23,
    "translation": "سُہ  چُھنہٕ  پننیٚن  کامیٚن  خٲطرٕ  ﴿کٲنٛسہِ  برونٛہہ  کنہِ﴾  جواب  دہ،  تہٕ  سٲری  چِھ  جواب  دہ۔"
  },
  {
    "verse_id": 24,
    "translation": "سُہ  ترٲوِتھ  چھا  تِمو  بنٲوِمٕتۍ  باقی  خُداے؟  اے  نبیؐ،  یِمن  ؤنِو،  أنِو  پنٕنۍ  دلیل،  یِہ  کتاب  تہِ  چھےٚ  موجود  یتھ  منٛز  میانہِ  دورکیٚن  لُکن  خٲطرٕ  نصیحت  چھے  تہٕ  تِمہٕ  کتابہٕ  تہِ  چھےٚ  موجود  یِمن  منٛز  مےٚ  بروٗنٹھمِیٚن  لُکن  خٲطرٕ  نصیحت  ٲس۔  مگر  یِمو  منٛزٕ  چِھ  اکثر  لُکھ  حقیقت  نِشہِ  بے  خبر،  امہِ  موجوب  چِھ  بُتھ  پھِران۔"
  },
  {
    "verse_id": 25,
    "translation": "اسہِ  یُس  تہِ  رسول  تۅہیِہ  برونٛہہ  سوٗزمُت  چُھ،  تس  چھےٚ  یٔہے  وحی  کٔرمٕژ  زِ،  مےٚ  ورٲے  چُھنہٕ  کانٛہہ  خُداے  لہٰذا  کٔرِو  توٚہۍ  میٲنی  عبادت۔"
  },
  {
    "verse_id": 26,
    "translation": "یِم  چِھ  وَنان،  خداے  رحمان  چُھ  اولاد  تھاوان،  سُبحان  اللہ،  تِم  ﴿یعنی  فرشتہٕ﴾  چِھ  بندٕہ  یِمن  عزّت  چُھ  دِنہٕ  آمُت۔"
  },
  {
    "verse_id": 27,
    "translation": "تس  برونٛہہ  کنہِ  چِھنہٕ  گۅڈے  کتھ  کران،  تہٕ  بس  چِھ  تٔمۍ  سٕندِس  حُکمس  پیٚٹھ  عمل  کران۔"
  },
  {
    "verse_id": 28,
    "translation": "یِکینژھاہ  تِمن  برونٛہہ  کنہِ  چُھ،  تتھ  تہِ  چُھ  سُہ  زانان  تہٕ  یِکینژھاہ  تِمن  ژھایِہ  چُھ،  تمہِ  نِشہِ  تہِ  چُھ  سُہ  باخبر،  تِم  چِھنہٕ  کٲنٛسہِ  سفٲرش  کران  سواے  تس  ییٚمۍ  سٕندِس  حقس  منٛز  سفٲرش  بوزنس  پیٚٹھ  اللہ  تعالیٰ  رٲضۍ  آسہِ،  تہٕ  تِم  چِھ  تٔمۍ  سٕندِس  خوفس  کھۅژان  روزان۔"
  },
  {
    "verse_id": 29,
    "translation": "تہٕ  یُس  اکھا  تِمو  منٛز  وَنہِ  زِ  خُدایس  ورٲے  چُھس  بٕتہِ  اکھ  خُداے  تیٚلہِ  دِمَو  أسۍ  تس  جہنمُک  سزا،  اسہِ  نِشہِ  چُھ  ظٲلِمن  یۅہے  سزا۔"
  },
  {
    "verse_id": 30,
    "translation": "کیا  تِم  لُکھ  یِمو  ﴿نبی  صلی  اللہ  علیہ و سلمن  ہٕنز  کتھ  ماننہٕ  نِشہِ﴾  انکار  چُھ  کوٚرمُت،  چِھنا  غور  کران  زِ  یِم  سٲری  آسمان  تہٕ  زمین  ٲسۍ  پانہٕ  وٲنۍ  رٔلِتھ،  پتہٕ  کٔرۍ  اسہِ  یِم  جُدا،  تہٕ  آبہٕ  سٍتۍ  کوٚر  پرٛتھ  کانٛہہ  زندہ  چیز  پٲدٕ؟  کیا  تِم  چِھنا  ﴿سٲنِس  اَتھ  پٲدٕ  کرنس﴾  مانان؟"
  },
  {
    "verse_id": 31,
    "translation": "تہٕ  اسہِ  جمٲوۍ  زمینس  اندر  پہاڑ  تاکہ  سۅ  گٔژھ  نہٕ  یِم  ہیٚتھ  ڈۅلہٕ  گژٕھنۍ،  تہٕ  اتھ  منٛز  بناوِ  کھجہِ  وَتہٕ،  شاید  زِ  لُکھ  کرن  پننہِ  وَتہٕ  معلوم۔"
  },
  {
    "verse_id": 32,
    "translation": "تہٕ  اسہِ  بنوو  آسمان  اکھ  محفوظ  چھت۔  مگر  یِم  چِھ  زِ  کائنات  چن  نشٲنِین  کُن  چِھنہٕ  توجّہ  ہٕے  کران۔"
  },
  {
    "verse_id": 33,
    "translation": "تہٕ  سُہ  چُھ  اللہ  تعالیٰ  ہٕے  ییٚمۍ  رات  تہٕ  دۅہ  بنٲوۍ،  بیٚیہِ  کوٚرُن  آفتاب  تہٕ  زون  پٲدٕ۔  سٲری  چِھ  أکِس  أکِس  فلکس  ﴿مدارس﴾  منٛز  ژھانٹہِ  پکان  ﴿فلک  Orbit،  چُھ  فارسی  لفظ   چرخ   تہٕ   گَردوں   ہُک  ہم  معنی،  عربی  زبٲنۍ  منٛز  چُھ  آسمان  کیٚو  معروف  ناوَو  منٛزٕ۔  سٲری  چِھ  أکِس  أکِس  فلکس  منٛز  ژھانٹ  وایان،  امہِ  نِشہِ  چھےٚ  زٕہ  کتھہٕ  صاف  فِکرِ  تران۔  اکھ  یِہ  زِ  یِم  سٲری  تارک  چِھنہٕ  أکِسٕے  فلکس  منٛز  کینہہ،  بلکہ  چُھ  پرٛتھ  کُنِیُک  فلک  الگ۔  دوٚیُم  یِہ  زِ  فلک  چُھنہٕ  تِیُتھ  کانٛہہ  چیز  یتھ  منٛز  یِم  تارک  چِلَن  ہٕندۍ  پٲٹھۍ  ٹھٲکِتھ  چِھ  تہٕ  سُہ  چُھ  یِمن  پانے  تَھپھ  کٔرِتھ  پکناوان،  بلکہ  چُھ  سُہ  اکھ  سیال  شے،  نَتہٕ  چُھ  فضا  تہٕ  خلا  کہ  نوعیتُک  چیز،  یَتھ  منٛز  یِمن  تارکن  ہٕنز  حرکت  ژھانٹہِ  سٍتۍ  ہِشر  چھےٚ  تھاوان۔﴾"
  },
  {
    "verse_id": 34,
    "translation": "تہٕ  اے  نبیؐ،  ہمیشگی  ﴿یعنی  ہمیشہ  دُنیا  سٕے  منٛز  روزُن﴾  چَھنہٕ  اسہِ  تۅہیِہ  برونٛہہ  تہِ  کٲنٛسہِ  انسان  سٕندِ  خٲطرٕ  تھٲومٕژ،  ہرگاہ  توٚہۍ  انتقال  کٔرِو،  تیٚلہِ  کیا  یِم  روزنہٕ  ہمیشہ  زندٕہ؟"
  },
  {
    "verse_id": 35,
    "translation": "پرٛتھ  جاندارس  چُھ  موتُک  مزٕہ  وُچُھن،  تہٕ  أسۍ  چِھ  جان  تہٕ  خراب  حالاتن  منٛز  ترٲوِتھ  تۅہیِہ  سارِنٕے  ہٕنز  آزمٲیش  کران،  ٲخر  کار  چُھو  تۅہیِہ  اَسی  کُن  پوٚت  پھیرُن۔"
  },
  {
    "verse_id": 36,
    "translation": "یِم  منکرینِ  حق  ییٚلہِ  تۅہیِہ  وُچھان  چِھو،  تیٚلہِ  چِھو  تۅہیِہ  ہزٕل  کران،  ونان  چِھ،  کیا  یِہ  چھا  سُہ  شخص  یُس  تُہٕندیٚن  خُداین  ہٕنز  ذکر  چُھ  کران  آسان؟  تہٕ  تِہُنٛد  پنُن  حال  چُھ  یِہ  زِ  خداے  رحمان  سٕنزِ  ذکرِ  نِشہِ  چِھ  انکار  کران۔"
  },
  {
    "verse_id": 37,
    "translation": "انسان  چُھ  جلد  باز  مخلوق،  وُنی  ہاوَو  بٕہ  تۅہیِہ  پننہِ  نشٲنِیِہ،  مَہ  کٔرِو  مےٚ  بانبٕر۔"
  },
  {
    "verse_id": 38,
    "translation": "یِم  لُکھ  چِھ  ونان،  ٲخر  یِہ  دھمکی  کر  گژِھہ  پوٗرٕ  اگر  ژٕ  پٔزِیور  چُھکھ۔"
  },
  {
    "verse_id": 39,
    "translation": "کاش  یِمن  کافرن  آسہِ  ہے  تمہِ  وقتُک  کینہہ  علم،  ییٚلہِ  زن  یِم  نَہ  ہیٚکن  پنٕنۍ  بُتھۍ  نارٕ  نِشہِ  بچٲوِتھ،  تہٕ  نہ  پنٕنۍ  شانہٕ،  تہٕ  نَہ  واتہِ  یِمن  کُنہِ  کِنۍ  مدد۔"
  },
  {
    "verse_id": 40,
    "translation": "سۅ  بَلاے  یِیہِ  اچانک  تہٕ  یِمن  رٹہِ  تِتھہٕ  پٲٹھۍ  اَکی  ساعتہٕ  زِ،  نَہ  ہیٚکن  یِم  تس  دوٗر  کٔرِتھ،  تہٕ  نہ  میلہِ  یِمن  ژِہِس  سُمب  مُہلتٕے۔"
  },
  {
    "verse_id": 41,
    "translation": "ہزٕل  چُھ  تۅہیِہ  بروٗنٹھمیٚن  رسولن  تہِ  کرنہٕ  آمُت،  مگر  تِمن  یِم  ہزٕل  ٹسنہٕ  کرن  وٲلۍ  ٲسۍ،  تِم  رٔٹۍ  تٔمۍ  چیزن  گھیرس  منٛز،  یتھ  تِم  ہزٕل  ٲسۍ  کران۔"
  },
  {
    "verse_id": 42,
    "translation": "اے  نبیؐ،  یِمن  ؤنِو،  کُس  چُھ  یُس  تۅہیِہ  خداے  رحمانس  نِشہِ  دۅہس  یا  راتس  بچٲوِتھ  ہیٚکہِ؟  مگر  یِم  چِھ  پننِس  ربّ  سٕندِ  نصیحت  نِشہِ  بُتھ  پھِران۔"
  },
  {
    "verse_id": 43,
    "translation": "کیا  یِمن  چھا  کینہہ  تِتھۍ  خُداے  یِم  سٲنِس  مقابلس  منٛز  یِمن  حمایت  کرن؟  تِم  نہ  ہیٚکن  پانس  مدد  کٔرِتھ،  تہٕ  نہ  چُھ  سون  تٲیید  تِمن  حٲصل۔"
  },
  {
    "verse_id": 44,
    "translation": "اصلی  کتھ  چھےٚ  یِہ  زِ  یِمن  لُکن  تہٕ  یِہندیٚن  آباء  و  اجدادن  روٗدۍ  أسۍ  زندگی  ہُند  ساز  و  سامان  دِوان  پکان،  یوٚت  تام  زن  تِہٕنز  عمر  گٔیِہ  دراز۔  مگر  کیا  یِمن  چُھنا  اتھہِ  یِوان  زِ  أسۍ  چِھن  زمین  مختلف  طرفو  کم  کران  پکان؟  ﴿یعنی  زمینس  منٛز  چِھ  سانہِ  غالب  طاقت  کہ  کار  فرمٲیی  ہٕندۍ  آثار  عَلانیہ  اتھہِ  یِوان  زِ  اچانک  چھےٚ  کُنہِ  ساعتہٕ  قحط  چِہ  شکلہِ  منٛز،  کُنہِ  ساعتہٕ  سہلاب  چِہ  شکلہِ  منٛز،  کُنہِ  ساعتہٕ  بِنلہِ  چِہ  شکلہِ  منٛز،  کُنہِ  ساعتہٕ  سردی  یا  گرمی  ہٕنزِ  شکلہِ  منٛز  کانٛہہ  تِژھ  بلاے  یِوان،  یۅسہٕ  انسان  سٕندِس  کٔرِمٕتِس  کرٛٲوِمٕتِس  پیٚٹھ  ڈوٹھ  چھےٚ  ژٕھنان،  ساسہٕ  بٔدۍ  لچھہِ  بٔدۍ  لُکھ  چِھ  مران،  بٔستِیِہ  چھےٚ  تباہ  سپدان،  اَلہٕ  اَلہٕ  کروٕنۍ  فصل  چِھ  تباہ  سپدان،  پیداوار  چُھ  کم  گژھان،  تجارتن  منٛز  چھےٚ  کساد  بازٲری  ﴿مچھر﴾  یِوان۔  غرض  انسان  سٕندیٚن  زندگی  ہٕندیٚن  وسٲیلن  منٛز  چھےٚ  کُنہِ  وِزِ  اکہِ  اندٕ  کمی  گژھان  تہٕ  کُنہِ  وِزِ  بیٚیہِ  اندٕ،  تہٕ  انسان  چُھنہٕ  پنُن  سورُے  زور  لگٲوِتھ  تہِ  یِم  نقصانات  رُکٲوِتھ  ہیکان﴾  وۅنۍ  کیا  یِم  یِنہٕ  غٲلب؟"
  },
  {
    "verse_id": 45,
    "translation": "یِمن  ؤنِو  زِ،  بٕہ  چُھسَو  وحی  ہٕندِس  بُنیادس  پیٚٹھ  توٚہۍ  کھۅژناوان۔  مگر  زٔرۍ  چِھنہٕ  آلو  بوزان  ییٚلہِ  تِم  خبردار  یِن  کرنہٕ۔"
  },
  {
    "verse_id": 46,
    "translation": "تہٕ  اگر  تُہندِس  ربّ  سُند  عذاب  یِمن  رژھ  کھنڈ  چُھوِ  ﴿اَتھہٕ  لاگہِ﴾  تیٚلہِ  دِن  وُنۍ  کریکھ  زِ  ہاے  سٲنۍ  کم  بختی،  بے  شک  ٲسۍ  أسۍ  خطاوار۔"
  },
  {
    "verse_id": 47,
    "translation": "قیامت  کہ  دۅہ  تھاوَو  أسۍ  ٹھیک  ٹھیک  تولن  واجِنہِ  ترٛکرِ،  پتہٕ  سپدِ  نہٕ  کٲنٛسہِ  شخصس  پیٚٹھ  ذرّس  یوت  ظُلم۔  ییٚمۍ  سُنٛد  آسٕرۍ  دانس  یوت  کوٚرمُت  کرٛوومُت  ﴿عمل﴾  آسہِ،  سُہ  اَنو  أسۍ  برونٛہہ  کُن  تہٕ  حساب  لگاونہٕ  خٲطرٕ  چِھ  أسۍ  سیٚٹھاہ۔"
  },
  {
    "verse_id": 48,
    "translation": "گۅڈٕ  چھےٚ  اسہِ  موسیٰ  علیہ  السلامس  تہٕ  ہارون  علیہ  السلامس  فُرقان  تہٕ  روشنی  تہٕ  ذِکر  عطا  کٔرمٕژ،  تِمن  مُتقی  لُکن  ہٕندِ  رٕژرٕ  خٲطرٕ۔"
  },
  {
    "verse_id": 49,
    "translation": "یِم  وُچھنہٕ  ورٲے  پننِس  ربّس  کھۅژن،  تہٕ  یِمن  ﴿حساب  چہِ﴾  تمہِ  گرِ  ہُنٛد  بیٖم  آسہِ۔"
  },
  {
    "verse_id": 50,
    "translation": "تہٕ  وۅنۍ  چھےٚ  یِہ  بابرکت  ذکر  اَسہِ  ﴿تُہندِ  خٲطرٕ﴾  نٲزِل  کٔرمٕژ،  وۅنۍ  کیا  توٚہۍ  چِھوٕہ  یِہ  قبول  کرنہٕ  نِشہِ  منکر  بنان۔"
  },
  {
    "verse_id": 51,
    "translation": "تَمہِ  تہِ  برونٛہہ  ٲس  اَسہِ  ابراہیم  علیہ  السلامس  تٔمۍ  سٕنز  ہوش  مندی  بخٕشمٕژ،  تہٕ  أسۍ  ٲسِن  سُہ  جان  پٲٹھی  زانان۔"
  },
  {
    "verse_id": 52,
    "translation": "یاد  کٔرِو  سُہ  موقع  ییٚلہِ  تٔمۍ  پننِس  مٲلِس  تہٕ  پننِس  قومس  ووٚنمُت  اوس  زِ،  یِم  پۅتٕلۍ  کِتھۍ  چِھ  یِمن  توٚہۍ  لُکھ  لٲرِتھ  چِھو  گٔمٕتۍ؟"
  },
  {
    "verse_id": 53,
    "translation": "تِمو  دِیُت  جواب،  اسہِ  چِھ  پنٕنۍ  مٲلۍ  بُڈِبب  یِہٕنز  عبادت  وُچِھمٕتۍ  کران۔"
  },
  {
    "verse_id": 54,
    "translation": "تٔمۍ  ووٚن،  توٚہۍ  تہِ  چِھو  گُمراہ  تہٕ  تُہٕندۍ  مٲلۍ  بُڈِبب  تہِ  ٲسۍ  ٹاکارٕہ  گمرٲہی  منٛز۔"
  },
  {
    "verse_id": 55,
    "translation": "تِمو  ووٚن  کیا  ژٕہ  چُھکھہٕ  اسہِ  برونٛہہ  کنہِ  پنٕنۍ  اصلی  خیالات  پیش  کران،  کِنہٕ  مذاق  چُھکھ  کران۔"
  },
  {
    "verse_id": 56,
    "translation": "تٔمۍ  دِیُت  جواب،  نہ  بلکہ  چُھ  پٔزِپٲٹھۍ  تُہُند  ربّ  سُے،  یُس  زمین  و  آسمانن  ہُند  ربّ  تہٕ  تِہُند  پٲدٕ  کرن  وول  چُھ۔  اتھ  پیٚٹھ  چُھس  بٕہ  تۅہیِہ  برونٛہہ  کنہِ  گوٲہی  دِوان۔"
  },
  {
    "verse_id": 57,
    "translation": "تہٕ  اللہ  تعالیٰ  سُند  قسم  بٕہ  ہیٚمہٕ  تُہنزِ  غیر  موجودگی  منٛز  ضرور  تُہٕندیٚن  پۅتلیٚن  خبر۔"
  },
  {
    "verse_id": 58,
    "translation": "چنانچہِ  چُھ  سُہ  تِمن  ﴿پۅتلیٚن﴾  پھٔلۍ  کران  تہٕ  صرف  چُھ  تِہندِس  بٔڈِس  ﴿پۅتلِس﴾  پُھٹراونے  تھاوان،  تاکہ  شاید  زِ  تِم  کرن  تس  کُن  رجوع۔  ﴿تِم  ییٚلہِ  آے  تہٕ  وُچُھکھ  پۅتلیٚن  یِہ  حال  کٔرِتھ﴾"
  },
  {
    "verse_id": 59,
    "translation": "وَننہِ  لٔگۍ،  سانیٚن  خُداین  کٔمۍ  چُھ  یِہ  حال  کوٚرمُت؟  سیٚٹھاہ  ظٲلِم  چُھ  سُہ  اوسمُت۔"
  },
  {
    "verse_id": 60,
    "translation": "﴿کینژھو  لُکو  ووٚن﴾  اسہِ  اوس  اکھ  نوجوان  یِہٕنز  ذکر  کران  بوٗزمُت،  یس  ناو  چُھ  ابراہیمؑ۔"
  },
  {
    "verse_id": 61,
    "translation": "تِمو  ووٚن  أنِیون  تیٚلہِ  رٔٹِتھ  سارِنٕے  برونٛہہ  کُن،  تاکہ  لُکھ  وُچھن  ﴿تس  کِتھہٕ  پٲٹھۍ  یِیہِ  خبر  ہیٚنہ﴾۔"
  },
  {
    "verse_id": 62,
    "translation": "﴿ابراہیم  علیہ  السلامن  ہٕنٛدِس  یِنس  پیٚٹھ﴾  پُرٛژھ  تِمَو،  ہے  ابراہیم  علیہ  السلام،  ژےٚ  چَھیِہ  سانیٚن  خُداین  سٍتۍ  یِہ  حرکت  کٔرمٕژ؟"
  },
  {
    "verse_id": 63,
    "translation": "تٔمۍ  دِیُت  جواب،  بلکہ  یِہ  سورُے  کوٚر  یِہندۍ  ییٚمۍ  سردارن،  یِمنٕے  پٕرٛژِھو  اگر  یِم  بولان  آسن۔  ﴿الفاظ  چِھ  خۅد  ظٲہر  کران  زِ  حضرت  ابراہیم  علیہ  السلام  چِھ  یِہ  کتھ  امہِ  موجوٗب  ونان  زِ  تِم  لُکھ  گژھن  درجواب  پانہٕ  اقرار  کرٕنۍ  زِ  تِہندۍ  یِم  معبود  چِھ  بالکل  بے  بس،  تہٕ  تِمن  نِشہِ  یِیہِ  نہٕ  کُنہِ  کامہِ  کارُک  توقع  تھاونہٕ۔  یِتھیٚن  موقعن  پیٚٹھ  ییٚلہِ  کانٛہہ  شخص  اِستدلال  خٲطرٕ  خلاف  واقعہ  کتھ  چُھ  ونان،  سۅ  ہیٚکہِ  نہٕ  اَپز  ماننہٕ  یِتھ،  تِکیازِ  نہ  چُھ  سُہ  پانہٕ  سۅ  کتھ  اَپزِکہ  نیتہٕ  ونان  تہٕ  نہ  چِھ  امِکۍ  بوزن  وٲلۍ  اتھ  اَپُز  سمجھان۔  وَنن  وول  چُھ  اَتھ  حُجت  قٲیِم  کرنہٕ  خٲطرٕ  ونان  تہٕ  بوزن  وول  تہِ  چُھ  اتھ  أتھۍ  معنیس  منٛز  نِوان﴾"
  },
  {
    "verse_id": 64,
    "translation": "یِہ  بوزِتھ  چِھ  تِم  لُکھ  پننِس  ضمیرس  کُن  پھیران،  تہٕ  ﴿پننیٚن  دِلن  منٛز﴾  لٔگۍ  وَننہٕ،  پزی  چِھو  توٚہۍ  پانے  ظٲلِم۔"
  },
  {
    "verse_id": 65,
    "translation": "مگر  پتہٕ  آے  تِم  کَلَو  کِنۍ  دُبہٕ  پھِرنہٕ  ﴿یعنی  تِمن  رٲو  عقل﴾  تہٕ  ووٚنُکھ،  ژےٚ  چھےٚ  پے  یِم  چِھنہٕ  بولان۔"
  },
  {
    "verse_id": 66,
    "translation": "ابراہیم  علیہ  السلام  چِھ  ونان،  تیٚلہِ  کیا  توٚہۍ  چِھوٕہ  اللہ  تعالیٰ  ترٲوِتھ  تِمن  چیزن  ہٕنز  پوٗزا  کران،  یِم  نَہ  تۅہیِہ  نفع  واتناونس  پیٚٹھ  قدرت  چِھ  تھاوان  تہٕ  نَہ  نقصان۔"
  },
  {
    "verse_id": 67,
    "translation": "تھۅکہٕ  تۅہیِہ  پیٚٹھ  بیٚیہِ  تُہٕندیٚن  یِمن  معبودن  پیٚٹھ  یِہٕنز  توٚہۍ  اللہ  تعالیٰ  ترٲوِتھ  پوٗزا  چِھو  کران،  کیا  تۅہیِہ  چَھو  نا  رَژھ  تہِ  عقل؟"
  },
  {
    "verse_id": 68,
    "translation": "تِمو  ووٚن،  زٲلِیوٗن  یِہ  تہٕ  حمایت  کٔرِو  پننیٚن  خُداین  ہٕنز،  اگر  تۅہیِہ  کینہہ  کرُن  چُھو۔"
  },
  {
    "verse_id": 69,
    "translation": "اسہِ  ووٚن،  اے  نارٕ،  ٹھنڈٕ  سپد  تہٕ  سلامتی  بن  ابراہیمسؑ  پیٚٹھ۔  ﴿الفاظ  چِھ  صاف  ونان  بیٚیہِ  چُھ  سیاق  و  سباق  تہِ  اتھ  مفہومس  تٲیید  کران  زِ  تِمو  کٔر  پٔزِپٲٹھۍ  پننِس  اتھ  فٲصلس  پیٚٹھ  عمل،  تہٕ  ییٚلہِ  نار  تیار  کٔرِتھ  تِمو  ابراہیم  علیہ  السلام  اتھ  منٛز  ترٲوۍ  تمہِ  ساعتہٕ  دِیُت  خُداین  نارس  حُکم  زِ  سُہ  سپدِن  ابراہیم  علیہ  السلام  سٕندِ  خٲطرٕ  ٹھنڈٕ،  تہٕ  تس  مَہ  واتنٲوِن  نقصان۔  لہٰذا  چُھ  ٹاکارٕہ  پٲٹھۍ  یِتہِ  تِمو  معجزو  منٛزٕ  اکھ  یِم  قرآنس  اندر  بیان  چِھ  کرنہٕ  آمٕتۍ۔﴾"
  },
  {
    "verse_id": 70,
    "translation": "تِم  ٲسۍ  یژھان  ابراہیمؑ  سٍتۍ  کرہن  بُرٲئی۔  مگر  اسہِ  کٔرۍ  تِم  بُرٕ  پٲٹھۍ  ناکام۔"
  },
  {
    "verse_id": 71,
    "translation": "تہٕ  اسہِ  کوٚڈ  سُہ  تہٕ  لوطؑ  بچٲوِتھ  تتھ  سر  زمینس  کُن  یتھ  منٛز  اسہِ  دُنیا  والیٚن  خٲطرٕ  برکتہٕ  چھےٚ  تھاوِمژٕ۔"
  },
  {
    "verse_id": 72,
    "translation": "تہٕ  اسہِ  کوٚر  تس  اسحاقؑ  عطا،  تہٕ  اَتھ  پیٚٹھ  مزید  یعقوبؑ  تہِ،  ﴿یعنی  فرزندٕہ  سٕندِ  پتہٕ  زُر  تہِ،  یُس  نبوّت  سٍتۍ  سر  فراز  آو  کرنہٕ۔﴾  تہٕ  ہر  کانٛہہ  بنوو  صالح۔"
  },
  {
    "verse_id": 73,
    "translation": "تہٕ  اسہِ  بنٲوۍ  تِم  امام  یِم  سانہِ  حکمہٕ  رہنمٲیی  ٲسۍ  کران۔  تہٕ  اسہِ  کوٚر  تِمن  وحی  ہٕندِ  ذریعہ  نیک  کامیٚن  ہُند  تہٕ  نماز  قٲیِم  کرنُک  بیٚیہِ  زکوٰۃ  دِنُک  ہدایت،  تہٕ  تِم  ٲسۍ  سٲنۍ  عبادت  گُزار۔"
  },
  {
    "verse_id": 74,
    "translation": "تہٕ  لوطؑ   بخُش  اسہِ  حُکم  تہٕ  عِلم،  تہٕ  سُہ  کوٚڈ  تمہِ  بستی  منٛزٕ  بچٲوِتھ  یۅسہٕ  بدکٲری  ٲسۍ  کران۔  درحقیقت  اوس  سُہ  سیٚٹھہٕے  بُرٕ  فاسق  قوم۔"
  },
  {
    "verse_id": 75,
    "translation": "تہٕ  لوطؑ  کوٚر  اسہِ  پننِس  رحمتس  منٛز  دٲخل،  سُہ  اوس  صالح  لُکو  منٛزٕ۔"
  },
  {
    "verse_id": 76,
    "translation": "تہٕ  یٔہے  نعمت  دِژ  اسہِ  نوح  علیہ  السلامس،  یاد  کٔرِو  ییٚلہِ  یِمن  سارِنٕے  برونٛہہ  تٔمۍ  اسہِ  آلو  اوس  کوٚرمُت،  اسہِ  کوٚر  تٔمۍ  سُند  دُعا  قبول،  تہٕ  تس  تہٕ  تٔمۍ  سٕندیٚن  گر  والیٚن  دِیُت  کربِ  عظیم  ﴿بے  قرٲری﴾  نِشہِ  نجات۔"
  },
  {
    "verse_id": 77,
    "translation": "تہٕ  تمہِ  قوم  کِس  مقابلس  منٛز  کوٚر  تس  مدد  ییٚمۍ  کیو  لُکو  سانیٚن  آیاتن  بُتھ  اوس  پِھیُرمُت،  تِم  ٲسۍ  سیٚٹھہٕے  خراب  لُکھ،  لہٰذا  کٔرۍ  اسہِ  تِم  سٲری  غرق۔"
  },
  {
    "verse_id": 78,
    "translation": "تہٕ  اَمی  نعمت  سٍتۍ  کوٚر  اسہِ  داوٗدؑ  تہٕ  سلیمانؑ  سرفراز،  یاد  کٔرِو  سُہ  موقع  ییٚلہِ  دۅشوے  ٲسۍ  أکِس  زمین  کِس  مُقدِمس  منٛز  فٲصلہٕ  کران،  یتھ  منٛز  رٲژ  ہٕندِ  وقتہٕ  باقین  ہٕنزٕ  ژھاوجہِ  آسہٕ  ژامژٕ،  تہٕ  أسۍ  ٲسۍ  تِہٕنز  عدالت  پانہٕ  وُچھان۔"
  },
  {
    "verse_id": 79,
    "translation": "تمہِ  وقتہٕ  سمجھوو  اسہِ  سلیمانؑ  صحیح  فٲصلہٕ،  حالانکہ  حکم  تہٕ  علم  اوس  اسہِ  دۅشوٕنۍ  عطا  کوٚرمُت۔  داوٗد  علیہ  السلامس  سٍتۍ  ٲسۍ  اسہِ  پہاڑ  تہٕ  پرندٕہ  مُسخّر  کٔرِمٕتۍ  یِم  تسبیح  کران  ٲسۍ،  یِہ  کٲم  کرن  وٲلۍ  ٲسۍ  أسی۔"
  },
  {
    "verse_id": 80,
    "translation": "تہٕ  اسہِ  اوس  سُہ  تُہندِ  فٲیدٕ  خٲطرٕ  زِرَہ  بناونٕچ  صنعت  ﴿کاریگری﴾  ہیچھنوومُت،  تاکہ  تۅہیِہ  بچاویٚو  اکھ  أکۍ  سٕندِ  مارٕ  نِشہِ،  پتہٕ  کیا  توٚہۍ  چِھوٕہ  شُکر  گزار؟"
  },
  {
    "verse_id": 81,
    "translation": "تہٕ  سلیمانؑ  سٕندِ  خٲطرٕ  اوس  اسہِ  تیز  ہوا  مُسخّر  کوٚرمُت،  یُس  تٔمۍ  سٕندِ  حُکم  سٍتۍ  تتھ  سر  زمینس  کُن  پکان  اوس،  یتھ  منٛز  اسہِ  برکتہٕ  چھےٚ  تھٲوِمژٕ،  أسۍ  چِھ  پرٛتھ  چیزُک  علم  تھاون  وٲلۍ۔"
  },
  {
    "verse_id": 82,
    "translation": "تہٕ  شیطانَو  منٛز  ٲسۍ  اسہِ  واریاہ  تِتھۍ  تٔمۍ  سٕندۍ  تابع  بناوِمٕتۍ  یِم  تس  خٲطرٕ  غۅطہٕ  لگاوان  ٲسۍ،  تہٕ  امہِ  علاوٕہ  ٲسۍ  باقی  کامہِ  تہِ  کران،  یِمن  سارِنٕے  ہٕندۍ  نگران  ٲسۍ  أسی۔"
  },
  {
    "verse_id": 83,
    "translation": "تہٕ  ﴿یٔہے  ہوشمندی  بیٚیہِ  حُکم  و  علمٕچ  نعمت﴾  ٲس  اسہِ  ایوبؑ  دِژمٕژ۔  یاد  کٔرِو،  ییٚلہِ  تٔمۍ  پننِس  ربّس  آلَو  کوٚر  زِ،  مےٚ  چھےٚ  بیمٲرۍ  لٔجمٕژ  تہٕ  ژٕ  چُھکھ  اَرحَمُ  الرّاحِمین  ﴿سارِوٕے  رحم  کرن  والیو  کھۅتہٕ  بوٚڈ  رحم  کرن  وول﴾۔"
  },
  {
    "verse_id": 84,
    "translation": "اسہِ  کوٚر  تٔمۍ  سُند  دُعا  قبول،  تہٕ  یُس  تکلیف  تس  اوس  سُہ  کوٚر  دوٗر،  تہٕ  صرف  دِیُت  نہٕ  تس  تٔمۍ  سُند  اہل  و  عیالٕے  یوت  کینہہ  بلکہ  دِتِس  تِمن  سٍتۍ  بیٚیہِ  تیٖتۍ  پننہِ  خاص  رحمت  کہ  طور،  بیٚیہِ  امہِ  موجوٗب  زِ  یِہ  آسہِ  اکھ  سبق  عبادت  گزارن  خٲطرٕ۔"
  },
  {
    "verse_id": 85,
    "translation": "تہٕ  یٔہے  نعمت  دِژ  اسماعیلؑ  تہٕ  ادریسؑ  تہٕ  ذو  الکفل  علیہ  السلامس،  تِم  سٲری  ٲسۍ  صٲبر  لُکھ۔"
  },
  {
    "verse_id": 86,
    "translation": "تہٕ  تِم  کٔرۍ  اسہِ  پننِس  رحمتس  منٛز  دٲخل،  تِکیازِ  تِم  ٲسۍ  صالحینو  منٛز۔"
  },
  {
    "verse_id": 87,
    "translation": "تہٕ  گاڈِ  وول  تہِ  نَووز  اسہِ۔  ﴿مُراد  چُھ  حضرت  یونسؑ۔  کُنہِ  جایِہ  چُھ  یُہُند  ناو  ہیٚنہٕ  آمُت  تہٕ  کُنہِ  جایِہ  چُھ  ذُو النون  تہٕ  صاحبُ  الحوت  یعنی  گاڈِ  وول  ہِویٚو  لقبو  سٍتۍ  یاد  کرنہٕ  آمُت۔  گاڈِ  وول  چُھنہٕ  یِمن  امہِ  موجوب  آمُت  وننہٕ  زِ  تِم  ٲسۍ  گاڈٕ  رٹان  یا  کٕنان  بلکہ  چُھکھ  اتھ  بُنیادس  پیٚٹھ  زِ  اللہ  تعالیٰ  سٕندِ  اِذنہٕ  نِیِہ  تِم  اکہِ  گاڈِ  نیٚگلٲوِتھ،  یِتھہٕ  پٲٹھۍ  زن  سورۂ  صافّات  آیت  نمبر  142  ہس  اندر  بیان  سپُدمُت  چُھ۔﴾  یاد  کٔرِو  ییٚلہِ  سُہ  شرارت  ہوٚت  درٛامُت  اوس۔  ﴿یعنی  تِم  درٛاے  پننِس  قومَس  روٗشِتھ  امہِ  برونٛہہ  زِ  اللہ  تعالیٰ  سٕندِ  طرفہٕ  یِیہِ  ہے  ہجرتُک  حُکم،  تہٕ  تِہندِ  خٲطرٕ  آسِہے  پننہِ  ڈیوٹی  ہٕنزِ  جایِہ  نِشہِ  ڈلُن  جٲیز۔﴾  تہٕ  سمجھمُت  اوسُن  زِ  أسۍ  کرَو  نہٕ  تس  پیٚٹھ  گرِفت۔  ٲخرس  لوے  تٔمۍ  اَنہِ  گٹو  منٛزٕ  آلو۔  ﴿یعنی  گاڈِ  ہٕندِ  شکمہٕ  منٛزٕ،  ییٚتہِ  انہِ  گٹہٕ  ٲس  تہٕ  پیٚٹھہٕ  آسہٕ  سمندر  چِہ  انہِ  گٹہٕ  مزید۔﴾  چُھنہٕ  کانٛہہ  خُداے  مگر  چُھکھ  ژٕ،  پاک  چھےٚ  چٲنۍ  ذات،  بے  شک  کوٚر  مےٚ  قصور۔"
  },
  {
    "verse_id": 88,
    "translation": "تمہِ  پتہٕ  کوٚر  اَسہِ  تٔمۍ  سُند  دُعا  قبول،  تہٕ  غم  نِشہِ  بخُش  تس  نجات،  تہٕ  یِتھے  پٲٹھۍ  چِھکھ  أسۍ  مومن  بچاوان۔"
  },
  {
    "verse_id": 89,
    "translation": "بیٚیہِ  زکریاؑ،  ییٚلہِ  تٔمۍ  پننِس  ربّس  آلو  کوٚر  زِ،  اے  پروردگار،  مےٚ  مَہ  تراو  کُنے  زوٚن،  تہٕ  بہترین  وٲرِث  چُھکھ  ژٕے۔"
  },
  {
    "verse_id": 90,
    "translation": "پس  اسہِ  کوٚر  تٔمۍ  سُند  دعا  قبول،  تہٕ  تس  کوٚر  ییحیٰ  علیہ  السلام  عطا،  تہٕ  تٔمۍ  سٕنز  خاندارٕنۍ  کر  تٔمۍ  سٕندِ  خٲطرٕ  دُرست۔  یِم  لُکھ  ٲسۍ  نیکی  ہٕنزن  کامیٚن  منٛز  تگ دَو  کران،  تہٕ  اسہِ  ٲسۍ  رغبت  سان  تہٕ  خوف  سان  آلو  دِوان،  تہٕ  اسہِ  برونٛہہ  کنہِ  ٲسۍ  نٔمِتھ  ﴿عٲجزی  سان﴾۔"
  },
  {
    "verse_id": 91,
    "translation": "بیٚیہِ  سۅ  خاتون  ییٚمہِ  پننہِ  عصمتچٕ  حفاظت  کٔر  ﴿مُراد  چھےٚ  حضرت  مریم  علیھا  السلام﴾  اسہِ  دِیُت  تس  منٛز  پننہِ  رُوح  سٍتۍ  پھۅکھ،  تہٕ  سۅ  تہٕ  تَسُند  فرزندٕ  بنوو  ساری  دنیا  خٲطرٕ  نِشٲنی۔"
  },
  {
    "verse_id": 92,
    "translation": "یِہ  تُہٕنز  اُمّت  چھےٚ  درحقیقت  اکٲے  اُمّت،  تہٕ  بٕہ  چُھس  تُہُند  ربّ،  لہٰذا  کٔرِو  توٚہۍ  میٲنۍ  عبادت۔"
  },
  {
    "verse_id": 93,
    "translation": "مگر  ﴿یِہ  چھےٚ  لُکن  ہٕںز  کٲرستٲنی  زِ﴾  تِمو  کٔرۍ  پانہٕ  وٲنۍ  پننِس  دینس  ٹکرٕ  ٹکرٕ۔  سارِنٕے  چُھ  اسہِ  کُن  واپس  پھیرُن۔"
  },
  {
    "verse_id": 94,
    "translation": "پتہٕ  یُس  نیک  عمل  کرِ،  اتھ  حالتس  منٛز  زِ  سُہ  آسہِ  مومن،  تیٚلہِ  سپدِ  نہٕ  تٔمۍ  سٕنزِ  کامہِ  ہٕنز  ناقدری،  تہٕ  سُہ  چِھ  أسۍ  لیکھان۔"
  },
  {
    "verse_id": 95,
    "translation": "بیٚیہِ  چُھنہٕ  ممکن  زِ  یۅسہٕ  بستی  اسہِ  ہلاک  آسہِ  کٔرمٕژ  سۅ  کیا  ہیکہِ  بیٚیہِ  واپس  یِتھ۔"
  },
  {
    "verse_id": 96,
    "translation": "یوٚت  تام  زن  یاجوج  ماجوج  یَلہٕ  یِن  تراونہٕ،  تہٕ  پرٛتھ  تھزرٕ  کِنۍ  نیرن  تِم۔"
  },
  {
    "verse_id": 97,
    "translation": "تہٕ  یُس  وعدٕہ  برحق  چُھ  تَمہِ  کہ  پوٗرٕ  سپدنُک  وقت  واتہِ  نکھہٕ  ﴿یعنی  قیامت  برپا  سپدنُک  وقت﴾  اچانک  روزن  تِمن  لُکن  ہٕنزٕ  أچِھ  وَژَھے  یِمو  کُفر  اوس  کوٚرمُت،  تِم  ونن،  ہاے  سٲنۍ  کم  بختی،  أسۍ  ٲسۍ  امہِ  چیزٕ  طرفہٕ  غفلتس  منٛز  پیٚمٕتۍ،  بلکہ  ٲسۍ  أسۍ  خطا  کار۔"
  },
  {
    "verse_id": 98,
    "translation": "بے  شک  چِھو  توٚہۍ  تہٕ  تُہٕندۍ  تِم  معبود  یِمن  توٚہۍ  اللہ  تعالیٰ  ترٲوِتھ  پوٗزان  چِھو،  جہنمُک  زالُن،  توٗرۍ  چُھو  تۅہیِہ  گژُھن۔  ﴿روایتن  منٛز  چُھ  آمُت  زِ  یتھ  آیتس  کوٚر  مشرِکن  ہٕندیٚو  سردارَو  منٛزٕ  أکۍ  اعتراض  زِ  یِتھہٕ  پٲٹھۍ  گژھن  نہٕ  صرف  سٲنی  یٲتۍ  معبود  جہنمس،  بلکہ  گژھن  مسیح،  عزیر  تہٕ  مَلَک  تہِ  جہنمس،  تِکیازِ  دُنیا  ہس  منٛز  چھےٚ  تِہٕنز  تہِ  عبادت  یِوان  کرنہٕ۔  اتھ  پیٚٹھ  فرموو  نبی  صلی  اللہ  علیہ و سلمو،  آ،  پرٛتھ  کانٛہہ  شخص  ییٚمۍ  پسند  کوٚر  زِ  اللہ  تعالیٰ  سٕندِ  بجاے  گٔژِھ  تٔمۍ  سٕنز  بندگی  یِنۍ  کرنہٕ،  سُہ  آسہِ  تِمن  لُکن  سٍتۍ  یِمو  تٔمۍ  سٕنز  بندگی  کٔر۔﴾"
  },
  {
    "verse_id": 99,
    "translation": "اگر  یِم  پٔزِ پٲٹھۍ  خُداے  آسٕہَن،  تیٚلہِ  گژٕھہ  ہَن  نہٕ  تور،  وۅنۍ  چُھ  سارِنٕے  ہمیشہ  تٔتھۍ  منٛز  روزُن۔"
  },
  {
    "verse_id": 100,
    "translation": "تتہِ  پھوٗنکن  تِم،  تہٕ  حال  آسہِ  یِہ  زِ  تَتھ  منٛز  بوزن  نہٕ  کِہِنۍ۔"
  },
  {
    "verse_id": 101,
    "translation": "روٗدۍ  تِم  لُکھ  یِہندِ  خٲطرٕ  سانہِ  طرفہٕ  گۅڈے  رٕژرُک  فٲصلہٕ  آسہِ  سپُدمُت،  تِم  یِن  یقیناً  تمہِ  نِشہِ  دوٗر  تھاونہٕ۔"
  },
  {
    "verse_id": 102,
    "translation": "تمِیُک  سٕر  گٕر  تام  بوزن  نہٕ  تِم،  تہٕ  تِم  روزن  ہمیشہ  ہمیشہ  پننیٚن  خوش  کروٕنیٚن  چیزن  منٛز  باگ۔"
  },
  {
    "verse_id": 103,
    "translation": "سُہ  سیٚٹھاہ  بانٛبراوَن  وول  وقت  کرِ  نہٕ  تِمن  رَژھ  تہِ  پریشان،  تہٕ  مَلَک  کرن  برونٛہہ  پٔکِتھ  تِمن  استقبال  زِ،  یِہ  چُھ  تُہُند  سُے  دۅہ  ییٚمیُک  تۅہیِہ  سٍتۍ  وعدہ  اوس  یِوان  کرنہٕ۔"
  },
  {
    "verse_id": 104,
    "translation": "سُہ  دۅہ  ییٚلہِ  زن  آسمان  أسۍ  تِتھہٕ  پٲٹھۍ  ؤٹِتھ  تھاوون  یِتھہٕ  پٲٹھۍ  گول  پٲٹھۍ  ورق  چِھ  یِوان  وَٹنہٕ  ﴿یعنی  یِتھہٕ  پٲٹھۍ  کانٛہہ  لیٚکھنہٕ  آمُت  درخواست  چِھ  گول  آیِہ  وَٹان﴾  یِتھہٕ  پٲٹھۍ  گۅڈٕ  اَسہِ  تخلیقُک  ابتدا  اوس  کوٚرمُت،  تِتھے  پٲٹھۍ  کرَو  أسۍ  بیٚیہِ  تمِیُک  اِعادٕہ،  یِہ  چُھ  اکھ  وعدٕہ  سانہِ  ذمہٕ،  تہٕ  یِہ  کٲم  چھےٚ  اسہِ  بہر  حال  کرٕنۍ۔"
  },
  {
    "verse_id": 105,
    "translation": "تہ  زبوٗرس  منٛز  چُھ  اسہِ  نصیحتہٕ  پتہٕ  یِہ  تحریر  کوٚرمُت،  زمینٕکۍ  وٲرث  آسن  سٲنۍ  نیک  بندٕہ۔  ﴿یِہ  آیت  سمجھنہٕ  خٲطرٕ  وُچِھو  سورۂ  زمر  آیات  73  تہٕ  74﴾"
  },
  {
    "verse_id": 106,
    "translation": "اتھ  منٛز  چھےٚ  اکھ  بٔڈ  خبر  عبادت  گُزار  لُکن  خٲطرٕ۔"
  },
  {
    "verse_id": 107,
    "translation": "اے  نبیؐ،  اسہِ  چِھو  توٚہۍ  دُنیا  والیٚن  خٲطرٕ  رحمت  بنٲوِتھ  سوٗزِمٕتۍ۔"
  },
  {
    "verse_id": 108,
    "translation": "یِمن  ؤنِو،  مےٚ  نِش  یۅسہٕ  وحی  یِوان  چھےٚ،  سۅ  چھےٚ  یِہ  زِ  تُہُند  خُدا  چُھ  صرف  اکھ  خُدا،  پتہٕ  کیا  توٚہۍ  چِھوٕہ  تسلیم  کران،  ﴿یعنی  حُکمس  چِھوٕہ  تعمیل  کران﴾؟"
  },
  {
    "verse_id": 109,
    "translation": "اگر  تِم  بُتھ  پھِرن  تیٚلہِ  ؤنِو  زِ،  مےٚ  چِھو  توٚہۍ  علی  الاعلان  خبردار  کٔرِمٕتۍ۔  وۅنۍ  چُھس  نہٕ  بٕہ  یِہ  زانان  زِ  سُہ  چیز  ییٚمیُک  تۅہیِہ  سٍتۍ  وعدہ  چُھ  یِوان  کرنہٕ  چھا  نکھہٕ  کِنہٕ  دوٗر۔"
  },
  {
    "verse_id": 110,
    "translation": "اللہ  تعالیٰ  چُھ  تِمہٕ  کتھہٕ  تہِ  زانان  یِمہٕ  بلند  آوازِ  منٛز  چھےٚ  کرنہٕ  یِوان۔  تہٕ  تِمہٕ  تہِ  یِمہٕ  توٚہۍ  ژھایِہ  پٲٹھۍ  چِھو  کران۔"
  },
  {
    "verse_id": 111,
    "translation": "بہٕ  چُھس  یِہ  سمجھان  زِ  شاید  چُھ  یِہ  ﴿ژیر﴾  تُہندِ  خٲطرٕ  اکھ  فتنہٕ،  تہٕ  تۅہیِہ  چُھو  أکِس  خاص  وقتس  تام  مزٕہ  کرنُک  موقع  یِوان  دِنہٕ۔"
  },
  {
    "verse_id": 112,
    "translation": "ٲخر  کار  ووٚن  رسولن  زِ،  اے  میانہِ  ربّہٕ،  حق  سان  کر  فٲصلہٕ،  تہٕ  لوٗکو،  یِمہٕ  کَتھہٕ  توٚہۍ  بناوان  چِھو،  تِہندِس  مقابلس  منٛز  چُھ  بس  سون  مہربان  ربّ  سانہِ  خٲطرٕ  اَتھہٕ  روٚٹ  کرنُک  سہارٕہ۔"
  }
]