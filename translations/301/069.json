[
  {
    "verse_id": 1,
    "translation": "قیامتُک  وقت،"
  },
  {
    "verse_id": 2,
    "translation": "سُہ  قیامتُک  وقت  کیا  چھُ؟"
  },
  {
    "verse_id": 3,
    "translation": "تۅہیہِ  کیا  چھےٚ  خبر  سُہ  قیامتُک  وقت  کوتَہ  مشکل  تہٕ  ہولناک  چھُ؟"
  },
  {
    "verse_id": 4,
    "translation": "قومِ  ثمودن  تہٕ  قومِ  عادن  زون  اَپُز  سُہ  ژیٹوُن  دۅہ،  (یُس  دۅہ  آسمانس  تہٕ  زمینس،  زوٗنہِ  تہٕ  آفتابس  کۅہن  تہٕ  بالن  ژِیٹِتھ  تراوِ،  بیٚیہِ  کمن  کمن  سخت  چیزن  ریزٕہ  ریزٕہ  تہٕ  سوٗر  کرِ،  تتھ  دۅہس  انکار  کرنہٕ  مۅکھہٕ  چھَیہِ  خبر  کیا  گُزریوو  یِمن  دۅشوٕنۍ  قومن۔)"
  },
  {
    "verse_id": 5,
    "translation": "پس  آو  قومِ  ثمود  گالنہٕ  جبریلِ  امین  سٕنزِ  کُنی  کرٛیٚکہِ  سٍتۍ،  (تِہنزٕ  لَرِ  جایہِ  آیہِ  ألراونہٕ  تہٕ  ؤسۍ  پیٚیہِ۔)"
  },
  {
    "verse_id": 6,
    "translation": "قومِ  عاد  یُس  اوس  سُہ  آو  گالنہٕ  سخت  تہٕ  تیز  واوٕ  سٍتۍ  یُس  بے  قابو  سپُدمُت  اوس۔"
  },
  {
    "verse_id": 7,
    "translation": "یُس  واو  مسلط  کرنہٕ  آو  تِمن  پٮ۪ٹھ  برابر  ستن  راتن  تہٕ  ٲٹھن  دۅہن  پے  در  پے،  اے  مخٲطب  ہرگاہ  ژٕ  تَمہِ  وقتہٕ  تتھ  جایہِ  موجود  آسہکھ  ژٕ  وُچھہن  سُہ  قوم  زمینس  پٮ۪ٹھ  ؤسۍ  پیوٚمُت  زَن  تِم  کھۅکریٚن  کھزٕر  کُلیٚن  ہٕندۍ  بٔنِم  حصہ  ٲسۍ،  قد  بلند  مۅکھہٕ  آکھ  کٔھزٕر  سٍتۍ  تشبیہ  دِنہٕ۔"
  },
  {
    "verse_id": 8,
    "translation": "پس  چھُیہِ  ژےٚ  اے  مخٲطب  تِمو  أندرٕہ  کانٛہہ  درینٹھۍ  یِوان  یعنی  تِمو  اندرٕہ  روٗد  نہٕ  اَکھ  تہِ  باقی۔  (تِم  آے  موٗلہٕ  مۅنجہِ  صفحۂ  ہستی  نِشہِ  نیست  و  نابود  کرنہٕ،  تِہُند  بیول  تانۍ  آو  گالنہٕ۔)"
  },
  {
    "verse_id": 9,
    "translation": "یِتھے  پٲٹھۍ  آو  فرعون  بیٚیہِ  یِم  لوٗکھ  تَس  برونٛٹھ  ٲسۍ  قومِ  نوح  بیٚیہِ  قومِ  لوٗط  یِمن  ہٕنزن  جاین  تہٕ  بستِین  تلُک  پٮ۪ٹھ  آو  کرنہٕ،  (بٔڈۍ  بٔڈۍ  قصور  تہٕ  جرم  ہیٚتھ  یعنی  کفر  تہٕ  شرک  تَمہِ  خٲطرٕہ  سوٗز  اسہِ  تِمن  کُن  پنٕنۍ  پیغمبر۔)"
  },
  {
    "verse_id": 10,
    "translation": "مگر  تِمو  کٔر  تَس  پننِس  خداے  سٕندِس  پیغمبر  سٕنز  نافرمٲنی۔  (کفر  و  شرکہٕ  نِشہِ  روٗدۍ  نہٕ  پتھ  بیٚیہِ  کوٚرُکھ  قیامتس  انکار)  پس  رٔٹۍ  تِم  اللہ  تعالیٰ  ہن  سٮ۪ٹھاہ  سختی  سان۔  (تِمو  اندرٕہ  قومِ  عاد  و  ثمود،  تِہُنٛد  قصہٕ  آو  بیان  کرنہٕ،  قومِ  لوطُک  تہِ  آو  اشارتاً  بیان  کرنہٕ،  بیٚیہِ  آو  قومِ  فرعونس  متعلق  تہِ  واریاہن  آیۂ  کریمن  اندرِ  تہ  بیان  کرنہٕ،  وۅنۍ  چھُ  یِوان  بیان  کرنہٕ  قومِ  نوحس  متعلق۔)"
  },
  {
    "verse_id": 11,
    "translation": "ییٚلہِ  نوحؑ  سٕندِ  وقتہٕ  آبس  یُپ  کھوٚت،  عالم  سپُد  غرق،  (تَھدیو  کۅہو  پٮ۪ٹھۍ  کِنۍ  گوٚو  آب  ژتجی  گز،)  تَمہِ  ساعتہٕ  کھٲروِ  اَسہِ  توٚہۍ  ناوِ  اندر۔  (یعنی  تَمہِ  وقتٕکۍ  تُہندۍ  آباو  اجداد  یِم  با  ایمان  ٲسۍ  کیازِ  تِمن  نجات  بنُن  سپُد  بٲعث  تُہندِ  وجوٗدُک،  تِمن  نے  نجات  بنہِ  ہے،  تُہُند  وجودُے  آسِہا  نہٕ  کُنہِ  باقی،  نافرمان  تہٕ  کٲفر  پھاٹٕوۍ  اَسہِ  سٲری۔)"
  },
  {
    "verse_id": 12,
    "translation": "تاکہ  یُتھ  أسۍ  کروہون  یہِ  معاملہٕ  تُہندِ  خٲطرٕ  اَکھ  یاد  گارَہ  تہٕ  عبرتُک  سببَہ  بیٚیہِ  یُتھ  ژیٚتس  تھاوٕوُنۍ  یُتھ  واقعہ  پوٗرٕ  ژیٚتس  تھاوَن،  (یعنی  یُتھ  لوٗکھ  یہِ  کتھ  ژیٚتس  تھٲوِتھ  تِمو  نافرمانیو  نِشہِ  پتھ  روزن  یِمو  سٍتۍ  یِژھن  بلاین  گرفتار  چھِ  سپدان۔  یہِ  گوٚو  اوٚت  تانۍ  قیامت  کیٚن  منکرن  ہُنٛد  حال۔  اَمہِ  پتہٕ  چُھ  بیان  یِوان  کرنہٕ  قیامتٕکۍ  ہولناک  واقعات  و  حالات۔)"
  },
  {
    "verse_id": 13,
    "translation": "تَمہِ  پتہٕ  ییٚلہِ  پۅگس  منٛز  یِیہِ  کُنُے  پھۅکھ  دِنہٕ  یعنی  گۅڈنیُک  پھۅکھ۔"
  },
  {
    "verse_id": 14,
    "translation": "بیٚیہِ  یِن  زمین  تہٕ  کۅہ  تَمہِ  وقتہٕ  تھوٚد  تُلنہٕ  پننہِ  جایہِ  نِشہِ  ڈالنہٕ،  پس  یِیہِ  دۅشوٕنۍ  ریزٕہ  ریزٕہ  کرنہٕ۔"
  },
  {
    "verse_id": 15,
    "translation": "تمی  دۅہ  کیا  سپدِ  واقع  سُہ  چیز  یُس  سپدٕوُن  آسہِ  یعنی  قیامت۔"
  },
  {
    "verse_id": 16,
    "translation": "بیٚیہِ  پُھٹہِ  تَمہِ  دۅہ  آسمان،  سُہ  آسہِ  تَمہِ  دۅہ  ہپیومُت  لیوز  تہٕ  کمزور  سپُدمُت،  تمی  سپدنس  کھنجہِ  تہٕ  پھراٹہٕ۔"
  },
  {
    "verse_id": 17,
    "translation": "تمہِ  وقتہٕ  روزن  ملٲیک  آسمان  کیٚن  کنارن  پٮ۪ٹھ۔  (آسمان  پھٹہِ  منٛزٕ  باگ  کِنارٕہ  روزنس  موجود۔  یِم  واقعات  سپدن  گوڈنِکہِ  پھۅکہٕ  سٍتۍ۔  اَمہِ  پتہٕ  یِمن  واقعاتن  ہٕنٛز  ذکر  چھےٚ  تِم  سپدن  دوٚیِمہِ  پھۅکہٕ  سٍتۍ،)  بیٚیہِ  تُلن  تُہٕندس  پروردگارٕ  سُنٛد  عرش  پانس  پٮ۪ٹھ  تمہِ  دۅہ  ٲٹھ  ملک۔  (از  چِھ  تتھ  تُلِتھ  چورے  مَلک،  قیامتُک  دۅہ  تُلن  تتھ  عرشس  ٲٹھ  ملک،  تِمے  واتناون  عرشِ  مجیدس  محشرکِس  میدانس  اندر،  توپتہٕ  سپدِ  حساب  شروع،  تَمِیُک  بیان  چھُ  اَمہِ  پتہٕ۔)"
  },
  {
    "verse_id": 18,
    "translation": "تَمی  دۅہ  یِیِو  توٚہۍ  سٲری  پیش  کرنہٕ  خدایس  برونٛٹھ  کُن،  تُہنز  کانٛہہ  کتَھہ  روزِ  نہٕ  اللہ  تعالیٰ  ہس  نِشہِ  کٔھٹِتھ۔  (توپتہٕ  یِن  نامۂ  اعمال  وڑان  وڑان  دِنہٕ  لوٗکن  ہٕندیٚن  اتھن  اندر۔)"
  },
  {
    "verse_id": 19,
    "translation": "پَس  یمن  نامۂ  اعمال  پنُن  دِنہٕ  یِیہِ  دٔچھنِس  اَتھس  کیٚتھ  سُہ  دَپہِ  خۅش  گٔژِھتھ  پانس  أندۍ  پٔکۍ  لوٗکن،  ہا  لوٗکو  ؤلِو  پٔرِو  میون  نامۂ  اعمال۔"
  },
  {
    "verse_id": 20,
    "translation": "مےٚ  اوس  گۅڈٕ  پٮ۪ٹھے  اعتقاد  تہٕ  پژھ  کہ  مےٚ  چھُ  ضرور  پیش  یِنہٕ  وول  پنُن  حساب۔  (یعنی  بہٕ  اوسُس  اعتقاد  تہٕ  پژھ  تھاوان  قیامتُک  تہٕ  حسابُک،  تَمہِ  کہ  برکتہٕ  کٔر  مےٚ  اللہ  تعالیٰ  ہن  بٔڈ  مہربٲنی۔)"
  },
  {
    "verse_id": 21,
    "translation": "پَس  واتہِ  سُہ  رٕتِس  عٲشس  اندر۔"
  },
  {
    "verse_id": 22,
    "translation": "یعنی  تٔھدِس  جنتس  اندر۔"
  },
  {
    "verse_id": 23,
    "translation": "ییٚمِکۍ  میوٕہ  تیٖتۍ  نکھہٕ  آسن  کہ  پرٛتھ  حالس  اندر  یِن  تِم  استعمال  کرنہٕ،  (یِتھہٕ  پٲٹھۍ  تِمن  خۅش  کرِ  تِتھہٕ  پٲٹھۍ۔  وَننہٕ  یِیکھ)"
  },
  {
    "verse_id": 24,
    "translation": "کھییِو  تہٕ  چییِو  مزٕہ  کٔرِتھ،  یہِ  چھُ  تِمن  عملن  ہُنٛد  بدلہٕ  یِمہٕ  توٚہۍ  بڈِ  ثواب  چہِ  امید  سٍتۍ  کران  ٲسِو  برونٹھمِیٚن  دۅہن  اندر  یعنی  یِم  دۅہ  تۅہیہِ  دنیاہس  اندر  گُزٲروِ۔"
  },
  {
    "verse_id": 25,
    "translation": "وۅنۍ  یَس  نامۂ  اعمال  پنُن  کھووٕرِس  اَتھس  منٛز  دِنہٕ  یِیہِ،  سُہ  وَنہِ  نہایت  حسرت  و  افسوس  کِنۍ  کہ  کیا  رُت  گژِھہے  میانہِ  حقہٕ  کہ  ہرگاہ  مےٚ  نامۂ  اعمالٕے  دِنہٕ  یِیہِ  ہے  نہٕ۔"
  },
  {
    "verse_id": 26,
    "translation": "مےٚ  سپدِہا  نہٕ  معلومٕے  میون  حساب  کیاہ  آسہِ۔"
  },
  {
    "verse_id": 27,
    "translation": "کیا  رُت  گژِھہے  اگر  گۅڈنِکُے  مرُن  ختم  کرِہے  معاملس۔  (تَمہِ  مرنہٕ  پتہٕ  آسِہے  نہٕ  بیٚیہِ  پٲدٕ  سپدُن۔  نَہ  یِہن  نامۂ  اعمالٕے  تقسیم  کرنہٕ  نَہ  یِیہِ  ہا  حسابٕے  ہیٚنہٕ۔)"
  },
  {
    "verse_id": 28,
    "translation": "افسوس  کانٛہہ  نفع  دِیُت  نہٕ  مےٚ  مالن  پنٕنۍ۔"
  },
  {
    "verse_id": 29,
    "translation": "میون  حشمت  تہٕ  عزت  گوٚو  برباد۔  (یِتھِس  شخصہٕ  سٕندِ  خٲطرٕ  سپدِ  حکم  ملٲیکن۔)"
  },
  {
    "verse_id": 30,
    "translation": "رٔٹیوٗن  یہِ  شخص  توپتہٕ  ترٲوِیوٗس  نٲلۍ  غۅل۔"
  },
  {
    "verse_id": 31,
    "translation": "توپتہٕ  واتنٲوِیون  نارِ  جہنمس  اندر۔  (حدیثِ  شریفس  اندر  چُھ  آمُت  کہ  سُہ  اکھ  غۅل  ہے  بٔڈِس  کۅہس  پٮ۪ٹھ  یِیہِ  تراونہٕ  ریزٕہ  ریزٕہ  گژھیٚس)"
  },
  {
    "verse_id": 32,
    "translation": "توپتہٕ  وٕرِیوٗن  تتھ  ہانکلہِ  ییٚمِچ  پیمٲیش  چھےٚ  ستتھ  گز۔  (اکھ  اکھ  گز  چُھ  ستتھ  پاوٕ،  اکھ  اکھ  پاو  چھِ  تیٖژ  یوٗت  مکہ  شریف  پٮ۪ٹھہٕ  شامہِ  شریفس  تام  چُھ۔  اَمہِ  عذابُک  وجہ  کیا  چھُ)"
  },
  {
    "verse_id": 33,
    "translation": "یہِ  شخص  گوٚو  نا  سُے  ییٚمِس  نہٕ  پژھ  ٲس  عظمت  وٲلِس  بٔڈِس  خداے  سٕنز۔"
  },
  {
    "verse_id": 34,
    "translation": "بیٚیہِ  اوسنہٕ  یہِ  غریب  تہٕ  مسکین  لوٗکن  کھیاونُک  ترغیب  دِوان۔  (نَہ  اوس  پانہٕ  فقیرن  مسکینن  کھیاوان  چاوان۔  غرض  أمِس  شخصس  ٲس  نہٕ  دِلس  اندر  نَہ  خٲلق  سٕنز  عظمت  نَہ  ٲسٕس  مخلوقن  ہٕنز  شفقت  نَہ  اوس  یہِ  حقوقُ  اللہ  ادا  کران،  نَہ  حقوقُ  العباد  بجا  اَنان۔  یہِ  چھُ  تِمن  دۅشوٕنۍ  حقن  ہُنٛد  تارِک  تہٕ  مُنکِر۔  تمی  سببہٕ  چھُ  یہِ  مستحقِ  عذاب۔)"
  },
  {
    "verse_id": 35,
    "translation": "لہٰذا  چھُنہٕ  اَز  تٔہندِ  خٲطرٕ  نَہ  کانٛہہ  دوستَہ  تہٕ  نَہ  غم  خوارَہ۔"
  },
  {
    "verse_id": 36,
    "translation": "نَہ  چُھ  تٔہندِ  خٲطرٕ  کھیٚنُک  کانٛہہ  چیزَہ  نصیب  غِسلینہٕ  ورٲے  یعنی  جہنمِین  ہٕندیٚن  زخمن  ہُنٛد  پٲل  تہٕ  پاک۔"
  },
  {
    "verse_id": 37,
    "translation": "یُس  نہٕ  بڈیٚن  گنہگارن  ورٲے  کانٛہہ  تہِ  کھیٚیہِ۔  (اَمہِ  پتہٕ  چھِ  بیان  یِوان  کرنہٕ  تَمہِ  قرآنِ  مجیدٕچ  حقانیت  یتھ  منٛز  یِمن  مجرمن  ہٕندِ  اَمہِ  سزاہٕچ  ذکر  چھِ۔  یُس  اَتھ  قرآنِ  مجیدس  انکار  کرِ  سُتہِ  سپدِ  اَمے  قسمٕہ  کِس  عذابس  گرفتار۔)"
  },
  {
    "verse_id": 38,
    "translation": "پَس  چُھس  بہٕ  قسم  ہاوان  تِمن  چیزن  ہُنٛد  یِم  توٚہۍ  وُچھان  چھوَکھ،"
  },
  {
    "verse_id": 39,
    "translation": "بیٚیہِ  تِمن  ساری  چیزن  ہُند  یِم  نہٕ  توٚہۍ  وُچھان  چِھو،  (یَتھ  قَسمس  چھےٚ  اَکھ  مناسبتَہ  اصل  مقصدس  سٍتۍ  کیازِ  قرآنِ  مجید  یُس  اَنان  اوس  سُہ  اوس  نہٕ  کٲنسہِ  درینٹھۍ  یِوان۔  یِمن  نِشہِ  واتان  اوس  تِمن  ٲسۍ  سٲری  وُچھان  یعنی  مےٚ  چھُ  سارِنٕے  مخلوقن  ہُنٛد  قَسم  کہ)"
  },
  {
    "verse_id": 40,
    "translation": "بے  شک  یہِ  قرآنِ  مجید  چھُ  خداے  سُنٛد  کلام  یُس  معزز  ملکہٕ  سٕندِ  ذریعہ  واتناونہٕ  چھُ  یِوان،  لہٰذا  یَس  صاحبس  نِشہِ  سُہ  واتان  چھُ  تِم  چھِ  بے  شک  پیغمبرِ  برحق۔"
  },
  {
    "verse_id": 41,
    "translation": "یہِ  چُھنہٕ  کٲنسہِ  شٲعر  سُنٛد  کلام  (یِتھہٕ  پٲٹھۍ  تۅہیہِ  اندرٕہ  بعضے  کٲفر  چھِ  ونان  أمِس  جلیلُ  القدر  پیغمبرس  نعوذ  باللہ  شٲعر  ونان)  مگر  تۅہیہِ  منٛز  چھِ  کَمٕے  پژھ  کران  یعنی  پژٕھے  چُھنہٕ  کران  کانٛہہ۔"
  },
  {
    "verse_id": 42,
    "translation": "بیٚیہِ  چُھنہٕ  یہٕ  کٲنسہِ  کٲہن  سُنٛد  کلام  (یِتھہٕ  پٲٹھۍ  بعضے  کٲفر  ٲسۍ  تِمن  کٲہن  ونان)  مگر  کمے  چھِو  توٚہۍ  نصیحت  رٹان۔  (حقیقت  چھےٚ  یٔہے  نہ  چھُ  یہِ  قرآنِ  مجید  شاعرٕ  سُند  شعر  نہ  چھُ  کٲہن  سٕنز  کہانت  بلکہ  چھُ  یہِ)"
  },
  {
    "verse_id": 43,
    "translation": "کلامَہ  نٲزل  کرنہٕ  آمُت  حضرت  ربُ  العالمین  سٕندِ  طرفہٕ۔"
  },
  {
    "verse_id": 44,
    "translation": "توپتہٕ  ہرگاہ  بِالفرض  پیغمبر  اَسہِ  کُن  لاگہِ  ہے  کینٛہہ  اَپزٕ  کتھہٕ،  (یعنی  یُس  کلام  اسہِ  فرموومُت  آسہِ  ہے  نہٕ  تتھ  دپہِ  ہے  سُہ  سون  کلام  یعنی  اَپُز  دعویٰ  نبوت  کرِہے،  یا  خداے  سٕندِس  کلامس  سٍتۍ  مِلناوِ  ہے  پنُن  کلام  تیٚلہِ  کتہِ  چھڑہون  أسۍ  سُہ۔)"
  },
  {
    "verse_id": 45,
    "translation": "بلکہ  کرہو  أسۍ  تٔہندِس  دٔچھنِس  اَتھس  تھپھ،"
  },
  {
    "verse_id": 46,
    "translation": "توپتہٕ  ژَٹہوس  تٔہندِ  دِلٕچ  رگ  یعنی  تِم  تھاوہوکھ  نہٕ  أسۍ  زندے۔"
  },
  {
    "verse_id": 47,
    "translation": "پَس  آسہِ  ہے  نہٕ  تۅہیہِ  اندرٕہ  کانٛہہ  اکَھہ  تِمن  امہِ  سزا  نِشہِ  پتھ  رٹوُن  تہٕ  بچاوٕوُن۔  (چونکہ  یُتھ  معاملہٕ  چھُنہٕ  آمتُے  درپیش  لہٰذا  چھُ  اَمے  سٍتۍ  ثٲبت  کہ  یِم  چھِ  رسولِ  برحق۔  یہِ  کلام  چھُ  بے  شک  کلامِ  حضرتِ  حق  جلّ  جلالہ۔)"
  },
  {
    "verse_id": 48,
    "translation": "بے  شک  یہِ  قرآنِ  مجید  چھُ  متقین  تہٕ  پرہیزگارن  ہٕندِ  خٲطرٕ  بٔڈ  نصیحت  تہٕ  بوٚڈ  وعظ۔"
  },
  {
    "verse_id": 49,
    "translation": "بیٚیہِ  چھِ  اَسہِ  خبرٕے  کہ  تۅہیہِ  اندرٕہ  چھِ  بعضے  اَتھ  قرآنِ  مجیدس  اَپُز  گٕنزران،  اَمہِ  کِس  کلامِ  خدا  آسنس  انکار  کران۔  (تِمن  دِمَو  أسۍ  پانے  سزا)"
  },
  {
    "verse_id": 50,
    "translation": "اَتھ  کُن  نظر  کٔرِتھ  چھُ  یہِ  قرآنِ  مجید  کٲفرن  ہٕندِ  حقہٕ  موجبِ  حسررت  کیازِ  تِمن  سپدِ  انکار  کرُن  عذابُک  سبب۔"
  },
  {
    "verse_id": 51,
    "translation": "بیٚیہِ  چھُ  بے  شک  یہِ  قرآنِ  مجید  حق  تہٕ  پوٚز  یقینی  اَکھ  کتھ۔"
  },
  {
    "verse_id": 52,
    "translation": "پَس  یسُند  یہِ  کلامِ  پاک  چھُ  تَس  عظیمُ  الشان  پروردِگارٕ  سٕندِ  نامِ  پاک  سٍتۍ  ٲسِو  توٚہۍ  بَپٲکی  تُہَند  یاد  کران۔  (ییٚلہِ  یہِ  آیۂ  کریم  نٲزل  سپُد،  فرموو  حضرتِ  رسول  کریمنؐ  ﴿اِجعَلواھَا  فِی  رکُوعِکم﴾  یہِ  تسبیح  ٲسِو  پران  پننیٚن  رکوعن  اندر۔)"
  }
]