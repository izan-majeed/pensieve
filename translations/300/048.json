[
  {
    "verse_id": 1,
    "translation": "اے  نبیؐ،  اسہِ  کٔرٕو  تۅہیِہ  ٹاکارٕہ  فتح  عطا،  ﴿صلح  حُدیبیہ  پتہٕ  ییٚلہِ  فتح  ہٕچ  یِہ  خۅش  خبر  بوزناونہٕ  آیِہ،  لُکھ  ٲسۍ  حٲران  زِ  یتھ  صلحس  کِتھہٕ  پٲٹھۍ  یِیہِ  ٲخر  فتح  وَننہٕ  یتھ  منٛز  بظٲہر  اَسہِ  تِم  تمام  شرٲیط  مٲنۍ  یِم  کُفار  ٲسۍ  اسہِ  نِشہِ  مَنوٕنۍ  یژھان۔  مگر  کینہہ  کالہٕ  پتے  چُھ  پے  لگان  زِ  یِہ  صلح  اوس  درحقیقت  اکھ  بٔڈ  فتح۔﴾"
  },
  {
    "verse_id": 2,
    "translation": "تاکہِ  اللہ  تعالیٰ  کرِ  تُہنزِ  پٔتمہِ  بروٚنہِمہِ  پرٛتھ  کوٗتٲہی  نِشہِ  درگُزر۔  ﴿یتھ  موقع  محلس  پیٚٹھ  یِہ  کتھ  ارشاد  چھےٚ  سپٕژمٕژ،  اگر  یِہ  درنظر  تھاوون  تیٚلہِ  چُھ  صاف  باسان  زِ  یتھ  جایِہ  یِمَو  کوتٲہِیَو  نِشہِ  درگُزر  کرنٕچ  ذکر  چھےٚ  تِمو  نِشہِ  چُھ  مُراد  تِمہٕ  خٲمیِہ  یِمہٕ  اسلام  چِہ  کامیٲبی  تہٕ  سربُلندی  خٲطرٕ  کٲم  کران  کران  تتھ  جد و جہدس  منٛز  روزمژٕ  آسہٕ  یۅسہٕ  جد و جہد  رسول  اللہ  صلی  اللہ  علیہ و سلمن  ہٕندِس  قیادتس  منٛز  مُسلمان  ٲسۍ  پٔتِمیٚو  کُنوُ  ہَو  ﴿19﴾  ؤرِیَو  پیٚٹھہٕ  کران  روٗدِمٕتۍ۔  یِمہٕ  خٲمیِہ  چَھنہٕ  کٲنٛسہِ  انسانس  پے،  بلکہ  چھےٚ  انسٲنی  عقل  امہِ  جد و جہدٕ  منٛزٕ  کانٛہہ  نقص  ژھانڈنہٕ  نِشہِ  قطعی  عٲجز۔  مگر  اللہ  تعالیٰ  سٕنزن  نظرن  منٛز  یُس  کمالُک  بُلند  ترین  معیار  چُھ،  تمہِ  لحاظہٕ  آسہٕ  اتھ  منٛز  کینہہ  تِژٕھہ  خٲمیِہ  یِہندِ  وجہ  کِنۍ  مُسلمانن  ہیٚکہِ  ہے  نہٕ  یوٗتاہ  جلدی  عرب  کیٚن  مُشرکن  پیٚٹھ  فٲصلہٕ  کُن  فتح  حٲصل  سپدِتھ۔  اللہ  تعالیٰ  سٕندِ  ارشادُک  مطلب  چُھ  یِہ  زِ  یِمو  خٲمیو  سان  اگر  توٚہۍ  جد و جہد  روٗزِہِو  کران  تیٚلہِ  اوس  عرب  مُسخر  سپدنس  منٛز  وُنہِ  واریاہ  کال  درکار،  مگر  اسہِ  کٔر  یِمن  سارِنٕے  کمزوٗرِین  تہٕ  کوتٲہِیَن  نِشہِ  درگُزر  کٔرِتھ  محض  پننہِ  فضلہٕ  سٍتۍ  یِہنز  تلٲفی  تہٕ  حدیبیہ  چِہ  جایِہ  مٕژروو  تُہندِ  خٲطرٕ  امہِ  فتحُک  تہٕ  کامیٲبی  ہُند  دروازٕہ  یۅسہٕ  معمول  مطٲبق  تۅہیِہ  پننیو  کوٗششو  سٍتۍ  نصیب  ہیٚکہِ  ہے  نہٕ  سپدِتھ۔﴾  تہٕ  تۅہیِہ  پیٚٹھ  کرِ  پننہِ  نعمتُک  تکمیل،  تہٕ  تۅہیِہ  ہاویٚو  سیٚز  وَتھ۔  ﴿یتھ  جایِہ  چُھ  رسول  اللہ  صلی  اللہ  علیہ و سلمن  سیٚز  وَتھ  ہاونُک  مطلب  تِمن  فتح  تہٕ  کامرٲنی  ہٕنز  وَتھ  ہاوٕنۍ۔﴾"
  },
  {
    "verse_id": 3,
    "translation": "تہٕ  تۅہیِہ  کرَیٚو  زبردست  نُصرت  عطا۔"
  },
  {
    "verse_id": 4,
    "translation": "سُے  چُھ  ییٚمۍ  مومنن  ہٕندیٚن  دِلن  منٛز  سکینت  کٔر  نٲزِل۔  ﴿سکینت  نِشہِ  چُھ  مُراد  سکون  تہٕ  دِلُک  اطمینان۔  مطلب  چُھ  یِہ  زِ  صلح  حدیبیہ  کِس  موقعس  پیٚٹھ  یِم  تہِ  اشتعال  انگیز  حالات  پیش  آے  تِمن  سارِنٕے  پیٚٹھ  مُسلمانن  ہُند  صبر  کرُن  تہٕ  رسول  اللہ  صلی  اللہ  علیہ و سلمن  ہٕندِس  قیادتس  پیٚٹھ  مکمل  اعتماد  کران  کران  تِمو  منٛزٕ  بخیریت  نیرُن  اوس  اللہ  تعالیٰ  سٕندِ  فضلُک  نتیجہِ،  نتہٕ  ہیٚکہِ  ہے  اَمہِ  وقتہٕ  اکھ  غلطی  پیوٗنت  سٲرٕے  کام  خراب  کٔرِتھ۔﴾  تاکہ  پننِس  ایمانس  سٍتۍ  ہیٚکن  تِم  بیٚیہِ  اکھ  ایمان  بڑھٲوِتھ،  زمین  تہٕ  آسمانن  ہٕندۍ  سٲری  لشکر  چِھ  اللہ  تعالیٰ  سٕندِس  قدرت  کِس  قبضس  منٛز،  تہٕ  سُہ  چُھ  زانن  وول  تہٕ  حکمت  وول۔  ﴿تٔمۍ  کٔر  یِہ  کٲم  امہِ  موجوٗب﴾"
  },
  {
    "verse_id": 5,
    "translation": "تاکہ  مومن  مردَن  تہٕ  مومن  مستوٗراتن  کرِ  ہمیشہِ  خٲطرٕ  تِتھیٚن  جنّتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان،  تہٕ  تِہنزٕ  بُرٲیِیِہ  کرِ  تِمن  نِشہِ  دوٗر۔  خُدایس  نزدیک  چھےٚ  یِہ  بٔڈ  کامیٲبی۔"
  },
  {
    "verse_id": 6,
    "translation": "تہٕ  تِمن  مُنافق  مردَن  تہٕ  زنانن  تہٕ  مشرک  مَردن  تہٕ  زنانن  دِیِہ  سزا،  یِمن  خُدایس  متعلق  بُرٕ  گُمان  ٲسۍ۔  بُرٲیی  ہٕندِس  پھیرس  منٛز  آے  تِم  پانے،  اللہ  تعالیٰ  سُند  غضب  سپُد  تِمن  پیٚٹھ  تہٕ  تٔمۍ  کٔر  تِمن  پیٚٹھ  لعنت،  تہٕ  تِہندِ  خٲطرٕ  کوٚرُن  جہنم  تیار  یُس  سیٚٹھہٕے  خراب  ٹھکانہٕ  چُھ۔"
  },
  {
    "verse_id": 7,
    "translation": "زمین  تہٕ  آسمانن  ہٕندۍ  لشکر  چِھ  اللہ  تعالیٰ  سٕندِسٕے  قدرت  کِس  قبضس  منٛز،  تہٕ  سُہ  چُھ  زبردست  تہٕ  حکمت  وول۔"
  },
  {
    "verse_id": 8,
    "translation": "اے  نبیؐ،  اسہِ  چِھو  توٚہۍ  شہادت  دِنہٕ  وٲلۍ،  بشارت  دِنہٕ  وٲلۍ  تہٕ  خبردار  کرن  وٲلۍ  بنٲوِتھ  سوٗزِمٕتۍ،  ﴿شاہ  ولی  اللہ  صٲبن  چُھ  شٲہد  لفظُک  ترجمہٕ  اظہار  حق  کُنندہ  کوٚرمُت۔  یعنی  حقٕچ  شہادت  دِنہٕ  وول۔﴾"
  },
  {
    "verse_id": 9,
    "translation": "تاکہ  اے  لوٗکو،  توٚہۍ  أنِو  خُدایس  تہٕ  تٔمۍ  سٕندِس  رسولس  پیٚٹھ  ایمان،  تہٕ  تَس  ﴿یعنی  رسولس﴾  دِیو  ساتھ،  تٔمۍ  سُند  تعظیم  و  توقیر  کٔرِو،  تہٕ  صبح  و  شام  روٗزِو  خُداے  سٕنز  تسبیح  کران۔"
  },
  {
    "verse_id": 10,
    "translation": "اے  نبیؐ،  یِم  لُکھ  تۅہیِہ  سٍتۍ  بیعت  کران  ٲسۍ۔  ﴿اشارہ  چُھ  تتھ  بیعتس  کُن  یۅسہِ  صحابہ  کرامن  رضی  اللہ  عنہم  مکہ  معظمس  منٛز  حضرت  عثمان  رضی  اللہ  تعالیٰ  عنہ  سٕنز  شہادتچٕ  خبر  بوٗزِتھ  رسول  اللہ  صلی  اللہ و سلمو  حُدیبیہ  نٲوۍ  جایِہ  ہیژمٕژ  ٲس۔  یِہ  بیعت  ٲس  اَتھ  کتھہِ  ہیٚنہٕ  آمٕژ  زِ  اگر  حضرت  عثمان  رضی  اللہ  عنہ  سٕندِ  شہادتچٕ  خبر  صحیح  ٲس،  تیٚلہِ  کرن  مُسلمان  أتھۍ  جایِہ  تِمن  سٍتۍ  جنگ  خواہ  امہِ  کِس  نتیجہ  ہَس  منٛز  کونہٕ  پیٚیِہ  سارِنٕے  مَرُن۔﴾  تِم  ٲسۍ  دراصل  خُدایس  سٍتۍ  بیعت  کران۔  تِہندِس  اتھس  پیٚٹھ  اوس  اللہ  تعالیٰ  سُند  اَتھہٕ۔  ﴿یعنی  یتھ  اَتھَس  پیٚٹھ  لُکھ  تَمہِ  ساعتہٕ  بیعت  کران  ٲسۍ،  سُہ  اوس  نہٕ  شخصِ  رسول  سُند  اَتھہٕ  بلکہ  اوس  اللہ  تعالیٰ  سٕندِس  نمایندٕہ  سُند  اتھہٕ،  تہٕ  یِہ  بیعت  ٲس  رسول  صلی  اللہ  علیہ و سلمن  ہٕندِ  واسطہٕ  درحقیقت  خُدایس  سٍتۍ  سپدان۔﴾  وۅنۍ  یُس  یِہ  عہد  پُھٹراوِ،  تٔمۍ  سٕنزِ  عہد  شکنی  ہُند  وَبال  آسہِ  تس  پننہِ  سٕے  ذاتس  پیٚٹھ  تہٕ  یُس  اَتھ  عہدس  وفا  کرِ  یُس  تٔمۍ  خدایس  سٍتۍ  کوٚرمُت  چُھ،  اللہ  تعالیٰ  کرِ  عنقریب  تس  سیٚٹھاہ  اجر  عطا۔"
  },
  {
    "verse_id": 11,
    "translation": "اے  نبیؐ،  اعرابِیَو  ﴿دِیہٲتی  لُکو﴾  منٛزٕ  یِم  لُکھ  پتھ  ٲسۍ  تراونہٕ  آمٕتۍ۔  ﴿یِہ  چھےٚ  تِمن  لُکن  ہٕنز  ذکر  یِم  مدینس  أندۍ  پٔکۍ  روزان  ٲسۍ،  تِمن  ٲس  عمرٕچ  تیاری  شروع  کرنہٕ  وقتہٕ  رسول  اللہ  صلی  اللہ  علیہ و سلمو  پانس  سٍتۍ  ینٕچ  دعوت  دِژمٕژ،  مگر  تِم  ٲسۍ  نہٕ  ایمانُک  دعویٰ  کرنہٕ  باوجود  صرف  امہِ  موجوٗب  پننیو  گرو  منٛزٕ  درٛامٕتۍ،  تِکیازِ  تِمن  اوس  پنُن  زُو  ٹوتھ۔  تِم  ٲسۍ  سمجھان  زِ  اتھ  موقعس  پیٚٹھ  قریشن  ہٕندِس  گرس  منٛز  أژِتھ  عمرہ  کرُن  گوٚو  موت  کِس  ٲسس  منٛز  اَژُن۔﴾  وۅنۍ  یِن  یِم  تۅہیِہ  نِش  تہٕ  وَنن  ضرور  زِ،  أسۍ  ٲسۍ  پننیو  مالَو  تہٕ  شُریو  بٲژَو  ہٕنزِ  فکرِ  تھٲوِمٕتۍ  آوٕرۍ  کٔرِتھ،  توٚہۍ  کٔرِو  سانہِ  خٲطرٕ  مغفرتُک  دُعا۔  یِم  لُکھ  چِھ  پننیو  زبانَو  تِمہٕ  کتھہٕ  ونان  یِمہٕ  یِہندیٚن  دِلن  منٛز  آسان  چَھنہٕ۔  یِمن  ؤنۍزیٚو،  اچھا،  اگر  یٔہے  کتھ  چھےٚ  تیٚلہِ  کٔمِس  چُھ  تُہندِس  معاملس  منٛز  اللہ  تعالیٰ  سُند  فٲصلہٕ  رُکاونُک  کانٛہہ  تہِ  اختیار،  ہرگاہ  سُہ  تۅہیِہ  نقصان  ییٚژِھہ  واتناوُن  یا  نفح  ییژِھہ  بخشُن؟  تُہٕندیٚو  اعمالو  نِشہِ  چُھ  اللہ  تعالیٰ  ہٕے  باخبر۔"
  },
  {
    "verse_id": 12,
    "translation": "﴿مگر  اصلی  کتھ  چَھنہٕ  سۅ  یۅسہٕ  توٚہۍ  ونان  چِھو﴾  بلکہ  زونُو  تۅہیِہ  یِہ  زِ  رسول  صلی  اللہ  علیہ و سلم  تہٕ  مومنین  ہیٚکن  نہٕ  ہرگز  تہِ  پننیٚن  گرن  منٛز  واپس  پھیٖرِتھ  یِتھ،  تہٕ  یِہ  خیال  باسیاو  تُہٕندیٚن  دِلن  سیٚٹھاہ  جان،  تہٕ  تۅہیِہ  کٔرِو  سیٚٹھاہ  بُرٕ  گُمان،  تہٕ  توٚہۍ  چِھو  سخت  بد  بٲطن  لُکھ۔"
  },
  {
    "verse_id": 13,
    "translation": "یِمن  لُکن  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  پیٚٹھ  ایمان  آسہِ  نہٕ،  تِتھیٚن  کٲفرن  خٲطرٕ  چُھ  اسہِ  شعلہٕ  وُن  نار  تیار  تھوومُت۔"
  },
  {
    "verse_id": 14,
    "translation": "آسمانن  تہٕ  زمین  چِہ  بادشٲہی  ہُند  مٲلِک  چُھ  بس  اللہ  تعالیٰ،  یس  ییژِھہ  تس  کرِ  معاف  تہٕ  یس  ییژِھہ  تس  دِیِہ  سزا،  تہٕ  سُہ  چُھ  بخشن  وول  تہٕ  مہربان۔"
  },
  {
    "verse_id": 15,
    "translation": "ییٚلہِ  توٚہۍ  مالِ  غنیمت  حٲصل  کرنہٕ  خٲطرٕ  گژُھن  ہیٚیِو،  یِم  پتھ  کُن  تراونہٕ  آمٕتۍ  لُکھ  وَننَو  تۅہیِہ  ضروٗر  زِ  اسہِ  تہِ  دِیِو  پانس  سٍتۍ  پکنہٕ۔  ﴿یعنی  عنقریب  چُھ  سُہ  وقت  واتن  وول  ییٚلہِ  یِمے  لُکھ  یِمن  اَز  خطرٕچہِ  مُہِمہِ  پیٚٹھ  تۅہیِہ  سٍتۍ  نیرنس  وۅندٕ  اوس  نہٕ  آمُت،  وُچھنَو  تۅہیِہ  أکِس  تِژِھہ  مُہمہِ  پیٚٹھ  نیران  یتھ  منٛز  یِمن  سہل  فتح  تہٕ  واریاہ  مالِ  غنیمت  کہ  حٲصل  سپدنُک  اِمکان  باسہِ،  تمہِ  وقتہٕ  یِن  یِم  پانے  دَوان  دَوان  تہٕ  وَنن  اَسہِ  تہِ  نِیِو  پانس  سٍتۍ۔﴾  یِم  چِھ  یژھان  زِ  اللہ  تعالیٰ  سُند  فرمان  بدلاوہن،  یِمن  ؤنۍ  زیو  صاف  زِ  توٚہۍ  ہیکِو  نہٕ  ہرگز  اسہِ  سٍتۍ  یِتھ،  خُداین  چُھ  گۅڈے  یِہ  فرموومُت۔  یِم  وَنن  زِ  نَہ،  بلکہ  چِھو  توٚہۍ  لُکھ  اسہِ  سٍتۍ  حسد  کران۔  ﴿حالانکہ  کتھ  چَھنہٕ  حسدٕچ﴾  بلکہ  چِھ  یِم  لُکھ  صحیح  کتھ  کمٕے  پہن  سمجھان۔"
  },
  {
    "verse_id": 16,
    "translation": "یِمن  پتھ  کُن  تراونہٕ  آمتیٚن  اعرٲبیٚن  ﴿دیہاتیٚن﴾  ؤنۍ  زیو  زِ،  عن  قریب  یِیِو  توٚہۍ  تِتھیٚن  لُکن  سٍتۍ  لڑنہٕ  خٲطرٕ  بُلاونہٕ  یِم  سیٚٹھاہ  زور  آور  چِھ۔  تۅہیِہ  آسیو  تِمن  سٍتۍ  جنگ  کرُن  نَتہٕ  سپدن  تِم  مُطیع  ﴿یعنی  آن  مان﴾،  تمہِ  وقتہٕ  اگر  تۅہیِہ  جہاد  کہ  حُکمٕچ  اطاعت  کٔرٕو،  تیٚلہِ  دِیَو  اللہ  تعالیٰ  تۅہیِہ  رُت  اجر،  تہٕ  اگر  توٚہۍ  بیٚیہِ  تِتھے  پٲٹھۍ  پوٚت  پھیرِو  یتھہٕ  پٲٹھۍ  گۅڈٕہ  ٲسِو  پوٚت  پھیرِمٕتۍ،  تیٚلہِ  دِیو  اللہ  تعالیٰ  تۅہیِہ  دردناک  سزا۔"
  },
  {
    "verse_id": 17,
    "translation": "ہرگاہ  اوٚن  تہٕ  لوٚنگ  تہٕ  مریض  جہادس  یِیہِ  نہٕ،  تیٚلہِ  چُھنہٕ  کانٛہہ  حرج۔  یُس  کانٛہہ  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلمن  ہٕنٛز  اطاعت  کرِ،  اللہ  تعالیٰ  کرِ  تس  تِمن  جنّتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان،  تہٕ  یُس  پوٚت  پھیرِ،  تس  دِیِہ  سُہ  دردناک  عذاب۔"
  },
  {
    "verse_id": 18,
    "translation": "اللہ  تعالیٰ  سپُد  مومنن  خۅش،  ییٚلہِ  تِم  کُلِس  تلہٕ  کنہِ  تۅہیِہ  سٍتۍ  بیعت  کران  ٲسۍ  تِہِندیٚن  دِلن  ہُند  حال  اوس  تس  معلوم،  امہِ  موجوٗب  کٔر  تٔمی  تِمن  پیٚٹھ  سکینت  نٲزِل،  ﴿یتھ  جایِہ  چُھ  سکینت  مُراد  دِلٕچ  سۅ  کیفیت  ییٚمہِ  کِس  بِناہس  پیٚٹھ  اکھ  شخص  کُنہِ  عظیم  مقصدٕ  خٲطرٕ  ٹھنڈٕ  دِلہٕ  سان  پوٗرٕ  سکون  و  اطمینانہٕ  سان  پنُن  پان  خطرٕہ  کِس  ٲسس  منٛز  چُھ  چھکان،  تہٕ  کُنہِ  خوفہٕ  یا  گھبراہٹہٕ  ورٲے  چُھ  فٲصلہٕ  کران  زِ  یِہ  کٲم  چھےٚ  بہر  حال  کرٕنۍ  خواہ  نتیجہ  ٲسِتن  کینہہ  تہِ۔﴾  تِمن  کٔرٕن  بطور  انعام  قریبی  فتح  عطا۔"
  },
  {
    "verse_id": 19,
    "translation": "تہٕ  واریاہ  مالِ  غنیمت  کوٚرُن  تِمن  عطا  یتھ  تِم  ﴿عنقریب﴾  کرن  حٲصل۔  ﴿یِہ  اشارہ  چُھ  فتح  خیبر  تہٕ  تمہِ  کِس  مالِ  غنیمتس  کُن﴾  اللہ  تعالیٰ  چُھ  غٲلب  تہٕ  حکمت  وول۔"
  },
  {
    "verse_id": 20,
    "translation": "اللہ  تعالیٰ  چُھ  تۅہیِہ  سٍتۍ  بکثرت  اموالِ  غنیمتُک  وعدہ  کران  یِم  توٚہۍ  حٲصل  کرِو۔  ﴿امہِ  نِشہِ  چُھ  مُراد  تِم  باقی  فتوحات  یِم  خیبر  پتہٕ  مُسلمانن  مُسلسل  حٲصل  سپدان  روٗدۍ﴾  فوری  طور  کٔرنو  تٔمۍ  تۅہیِہ  یِہ  فتح  عطا  ﴿امہِ  نِشہِ  چُھ  مُراد  صلح  حدیبیہ  یتھ  سُورٕ  کِس  آغازس  منٛز  فتح  مُبین  چُھ  وَننہٕ  آمُت﴾  تہٕ  لُکن  ہٕندۍ  اتھہٕ  آے  تۅہیِہ  خلاف  وۅتھنہٕ  نِشہِ  رُکاونہٕ  ﴿یعنی  تٔمۍ  دِژ  نہٕ  کُفارِ  قریشن  یِہ  ہمت  زِ  حدیبیہ  کِس  مقامس  پیٚٹھ  کیا  کرہن  تِم  تۅہیِہ  سٍتۍ  لڑٲے،  حالانکہ  تمام  ظٲہری  حالاتو  لحاظہٕ  ٲسۍ  تِم  واریاہ  زیادہ  بہتر  پوزیشنس  منٛز  تہٕ  جنگی  نقطہ  نظر  کِنۍ  اوس  تُہُند  پوتُر  تِہندِس  مقابلس  منٛز  واریاہ  کمزور  اَتھہٕ  یِوان۔﴾  تاکہِ  یِہ  بنہِ  مومنن  خٲطرٕ  اکھ  نِشٲنی،  تہٕ  اللہ  تعالیٰ  بخشیو  تۅہیِہ  سیٚزِ  وَتہِ  کُن  ہدایت۔"
  },
  {
    "verse_id": 21,
    "translation": "اَمہِ  علاوہ  چُھ  سُہ  تۅہیِہ  سٍتۍ  دوٚیمیٚن  غنیمتن  ہُند  تہِ  وعدہ  کران  یِمن  پیٚٹھ  وُنہِ  تۅہیِہ  دسترس  چَھو  نہٕ  حٲصل  گٔمٕژ،  تہٕ  خُداین  چِھ  تِم  گھیرس  منٛز  رٔٹِمٕتۍ،  ﴿اغلب  چُھ  یِہ  زِ  یِہ  اشارہ  چُھ  فتح  مکس  کُن۔  یعنی  وُنہِ  چُھنہٕ  مکّہ  تُہندِس  قابووَس  منٛز  آمُت  مگر  خُداین  چُھ  سُہ  گھیرس  منٛز  رٔٹِتھ  تھوومُت،  تہٕ  حدیبیہ  کہ  ییٚمہِ  فتح  کِس  نتیجس  منٛز  یِیہِ  سُتہِ  تُہندِس  قبضس  منٛز۔﴾  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 22,
    "translation": "یِمو  کٲفر  لُکو  اگر  تمہِ  وقتہٕ  تۅہیِہ  سٍتۍ  لوٚڈمُت  آسِہے،  تیٚلہِ  آسہن  یِمَو  پٔزۍ  پٲٹھۍ  شانہٕ  پھِرۍ  مٕتۍ۔  تہٕ  کانٛہہ  حٲمی  تہٕ  مددگار  لبہن  نہٕ۔"
  },
  {
    "verse_id": 23,
    "translation": "یِہ  چُھ  اللہ  تعالیٰ  سُنٛد  سنّت  یُس  پتہٕ  پیٚٹھہٕ  چُھ  پکان  یِوان  تہٕ  توٚہۍ  وُچِھو  نہٕ  اللہ  تعالیٰ  سٕندِس  سُنّتس  منٛز  کانٛہہ  تبدیلی۔"
  },
  {
    "verse_id": 24,
    "translation": "سُے  چُھ  ییٚمۍ  مکّہ  چِہ  وٲدی  منٛزٕ  تِہِندۍ  اتھہٕ  تۅہیِہ  نِشہِ  تہٕ  تُہٕندۍ  اتھہٕ  تِمن  نِشہِ  پتھ  رٔٹۍ۔  حالانکہ  تٔمۍ  اوسنو  تۅہیِہ  تِمن  پیٚٹھ  غلبہٕ  عطا  کوٚرمُت،  تہٕ  یِکینٛژھا  توٚہۍ  کران  ٲسِو  اللہ  تعالیٰ  اوس  تتھ  وُچھان۔"
  },
  {
    "verse_id": 25,
    "translation": "تِمے  لُکھ  چِھ  یِمو  کُفر  کوٚر  تہٕ  توٚہۍ  رُکٲوِہَو  مسجدِ  حرام  نِشہِ،  تہٕ  ہَدِی  ہٕندیٚن  اوٗنٹن  دِتُکھ  نہٕ  تِہنزِ  قربٲنی  ہٕنزِ  جایِہ  واتنہٕ۔  اگر  ﴿مکّس  منٛز﴾  تِتھۍ  مومن  مرد  تہٕ  مستوٗراتہٕ  موجوٗد  آسہن  نہٕ  یِم  نہٕ  توٚہۍ  زانان  ٲسِہوٗکھ،  تہٕ  یِہ  خطرٕہ  آسِہے  نہٕ  زِ  نادٲنستگی  منٛز  کٔرِیوٗکھ  توٚہۍ  تِم  پامال،  تہٕ  امہِ  سٍتۍ  یِیہِ  تۅہیِہ  پیٚٹھ  حرف  ﴿تیٚلہِ  یِیہِ  ہے  نہٕ  جنگ  رُکاونہٕ۔  جنگ  آو  امہِ  موجوٗب  رُکاونہٕ﴾  تاکہ  اللہ  تعالیٰ  یس  ییژِھہ  تس  کرِ  پننِس  رحمتس  منٛز  دٲخل۔  تِم  مومن  آسہن  الگ  سپٕدِمٕتۍ،  ﴿اہلِ  مکّو  منٛزٕ﴾  یِم  کٲفر  ٲسۍ،  تِمن  دِمہَو  أسۍ  ضروٗر  سخت  سزا۔  ﴿یِہ  ٲس  سۅ  مصلحت  ییٚمہِ  کِس  بِناہس  پیٚٹھ  خُداین  دِیُت  نہٕ  حدیبیہ  ہس  منٛز  جنگ  سپدنہٕ۔  مکّہ  معظّمہ  ہس  منٛز  ٲسۍ  تمہِ  ساعتہٕ  واریاہ  مُسلمان  مرد  تہٕ  مستوٗراتہٕ  تِتھۍ  موجود  یِمَو  پنُن  ایمان  ژوٗرِ  اوس  تھوومُت۔  یا  یُہُند  ایمان  پے  اوس  مگر  پننہِ  بے  بسی  کِنۍ  ٲسۍ  نہٕ  تِم  ہجرت  ہیٚکان  کٔرِتھ  تہٕ  ظلم و ستمٕکۍ  شکار  ٲسۍ  سپدان۔  اتھ  حالتس  منٛز  اگر  جنگ  سپدِ  ہے  تہٕ  مُسلمان  سپدہن  کفارن  متھان  متھان  مکّہ  معظّمس  منٛز  دٲخل،  تیٚلہِ  یِہَن  کٲفرن  سٍتۍ  سٍتۍ  یِم  مُسلمان  تہِ  نادانستگی  منٛز  مُسلمانن  ہٕندیٚو  اَتھو  مارنہٕ۔  دوٚیم  پہلو  اوس  امہِ  مصلحتُک  یِہ  زِ  اللہ  تعالیٰ  اوس  نہٕ  قریشن  أکِس  خونریز  جنگس  منٛز  شکست  دِتھ  مکہ  یژھان  فتح  کرناوُن،  بلکہ  اوس  تس  پیش  نظر  یِہ  زِ  دۅن  ؤرِین  منٛز  کرِ  تِمن  پرٛتھ  طرفہٕ  گھیرٕ  کٔرِتھ  تِتھہٕ  پٲٹھۍ  بے  بس  زِ  تِم  گژھن  کُنہِ  مزاحمت  ورٲے  مغلوب  گژٕھنۍ،  تہٕ  پتہٕ  گژِھہ  اند  ہیٚتھ  سورُے  قبیلہٕ  اسلام  قبول  کٔرِتھ  اللہ  تعالیٰ  سٕندِس  رحمتس  منٛز  دٲخل،  یِتھہٕ  پٲٹھۍ  زن  فتح  مکہ  کِس  موقعس  پیٚٹھ  سپُد۔﴾  ﴿یۅہے  وَجہ  چُھ  زِ﴾"
  },
  {
    "verse_id": 26,
    "translation": "ییٚلہِ  یِمو  کٲفرو  پننیٚن  دِلن  منٛز  جٲہلانہٕ  حمیّت  بیہنٲو،  خُداین  کٔر  پننِس  رسول  صلی  اللہ  علیہ و سلمس  تہٕ  مومنن  پیٚٹھ  سکینت  نٲزِل۔  ﴿یتھ  جایِہ  چُھ  سکینت  مُراد  صبر  تہٕ  وقار  ییٚمہِ  سٍتۍ  نبی  صلی  اللہ  علیہ و سلمو  تہٕ  مُسلمانو  کُفارن  ہٕندِ  امہِ  جٲہلانہٕ  حمیّتُک  مقابلہٕ  کوٚر۔  تِمن  کھوٚت  نہٕ  تِہٕنز  یِہ  ہٹ  دھرمی  تہٕ  ٹاکارٕہ  زیادتی  وُچِھتھ  شرارت،  تہٕ  تِہِندِس  جوابس  منٛز  کٔر  نہٕ  تِمو  کانٛہہ  تِژھہ  کتھ  یوسہٕ  حق  نِشہِ  ڈٔلِتھ  آسِہے،  تہٕ  راستی  خلاف  آسِہے  یا  ییٚمہِ  سٍتۍ  معاملہٕ  سُلجھنہٕ  بجاے  وارے  تَتھ  کُھر  یِیہِ  ہے۔﴾  تہٕ  مومِن  تھٲوِن  تقویٰ  چِہ  کتھہِ  ہٕندۍ  پابند،  تِکیازِ  تِمَے  ٲسۍ  اَمِکۍ  زیادہ  حقدار  تہٕ  اَمِکۍ  اہل،  اللہ  تعالیٰ  چُھ  پرٛتھ  چیزُک  علم  تھاوان۔"
  },
  {
    "verse_id": 27,
    "translation": "پٔزۍ  پٲٹھی  اوس  خُداین  پننِس  رسول  صلی  اللہ  علیہ و سلمس  پوٚز  خواب  ہوومُت  یُس  ٹھیک  ٹھیک  حق  مُطابق  اوس۔  ﴿یِہ  چُھ  تمہِ  سوالُک  جواب  یُس  بار  بار  مُسلمانن  ہٕندیٚن  دِلن  کوٗران  اوس۔  تِم  ٲسۍ  ونان  زِ  رسول  اللہ  صلی  اللہ  علیہ و سلمو  ہَے  خوابس  منٛز  یِہ  وُچھمُت  اوس  زِ  تِم  صلی  اللہ  علیہ و سلم  چِھ  مسجدِ  حرامَس  منٛز  دٲخل  سپِدمٕتۍ  تہٕ  بیت  اللہ  ہُک  طواف  چُھکھ  کوٚرمُت،  پتہٕ  کیا  سپُد  یِہ  زِ  أسۍ  چِھ  عمرہ  کرنہٕ  ورٲے  واپس  گژھان۔﴾  اِن  شا ٔ  اللہ  سپدِو  توٚہۍ  ضروٗر  مسجدِ  حرامَس  منٛز  پوٗرٕ  امن  سان  دٲخل۔  ﴿یِہ  وعدٕہ  سپُد  برونٛٹھس  ذی  القعدہ  7ھ  منٛز  پوٗرٕ۔  تواریخس  منٛز  چُھ،  یِہ  عمرہ  عُمرۃ  القَضَا ٔ  کہ  ناوٕ  مشہور۔﴾  پننیٚن  کلن  کٲسِو  مَس  تہٕ  مستس  کٔرِو  کٹٲے،  تہٕ  تۅہیِہ  آسیٚو  نہٕ  کانٛہہ  خوف۔  سُہ  اوس  تتھ  کتھہِ  زانان  یوسہٕ  نہٕ  توٚہۍ  زانان  ٲسِو،  امہِ  موجوٗب  کٔرنَو  تٔمۍ  تۅہیِہ  سُہ  خواب  پوٗرٕ  سپٕدنہٕ  برونٛہہ  یِہ  قریبی  فتح  عطا۔"
  },
  {
    "verse_id": 28,
    "translation": "سُہ  اللہ  تعالیٰ  ہٕے  ییٚمۍ  پنُن  رسول  صلی  اللہ  علیہ و سلم  ہدایت  تہٕ  دینِ  حق  سان  سوٗزمُت  چُھ،  تاکہ  تتھ  کرِ  تمام  دینن  پیٚٹھ  غٲلب۔  تہٕ  اتھ  پیٚٹھ  چھےٚ  اللہ  تعالیٰ  سٕنز  گوٲہی  کٲفی  ﴿یتھ  جایِہ  چُھ  یِہ  کتھ  ارشاد  فرماونُک  وجہ  یِہ  زِ  ییٚلہِ  حدیبیہ  ہس  منٛز  صلحُک  معاہدہ  لیکھُن  اوسُکھ  لوگمُت،  تمہ  وقتہٕ  اوس  کُفارِ  مکّو  حضور  صلی  اللہ  علیہ و سلمن  ہٕندِس  مُبارک  ناوس  سٍتۍ  رسول  اللہ  ہُک  لفظ  لیکھنس  پیٚٹھ  اعتراض  کوٚرمُت۔  اَتھ  پیٚٹھ  آو  فرماونہٕ  زِ  رسول  سُند  رسول  آسُن  چھےٚ  اکھ  حقیقت  یتھ  منٛز  کٲنٛسہِ  ہٕندِ  ماننہٕ  یا  نہ  ماننہٕ  سٍتۍ  کانٛہہ  فرق  چَھنہٕ  پیٚوان۔  اتھ  اگر  کینہہ  لُکھ  مانان  چِھنہٕ  متہٕ  مٲنۍ  تن۔  امہِ  کِس  حقیقت  آسنس  پیٚٹھ  چھےٚ  صرف  اللہ  تعالیٰ  سٕنز  شہادت  کٲفی۔﴾"
  },
  {
    "verse_id": 29,
    "translation": "محمدؐ  چِھ  اللہ  تعالیٰ  سٕندۍ  رسول،  تہٕ  یِم  لُکھ  یِمن  سٍتۍ  چِھ  تِم  چِھ  کُفّارن  پیٚٹھ  سخت،  ﴿عربی  زبٲنۍ  منٛز  چِھ  ونان،  فلان  شدید  علیہ،  فلٲنۍ  شخص  چُھ  اتھ  پیٚٹھ  سخت،  یعنی  سُہ  دباوُن  یا  نرماوُن  یا  پننہِ  مطلب  خٲطرٕ  رٲضۍ  کرُن  چُھ  مشکل۔  صحابہ  کِرامن  ہُنٛد  کفارن  پیٚٹھ  سخت  آسنُخ  مطلب  چُھ  یِہ  زِ  تِم  چِھنہٕ  ٲٹۍ  دۅگل  زِ  یپٲرۍ  کفار  یژھن  تپٲرۍ  دِنکھ  مانڈ۔  تِم  چِھنہٕ  کیلہِ  ہٕندۍ  پٲٹھۍ  زِ  ژٲپھ  دِنہٕ  ورٲے  نینگلاونکھ  کٲفر۔  یِم  ہیکوکھ  نہٕ  کُنہِ  خوفہٕ  سٍتۍ  دبٲوِتھ۔  یِم  ہیکوکھ  نہٕ  کُنہِ  ترغیب  سٍتۍ  موٚلۍ  ہیٚتھ۔  کٲفرن  منٛز  چُھنہٕ  یِہ  طاقت  زِ  تِمن  ہٹاون  امہِ  عظیم  مقصدٕ  نِشہِ  ییٚمہِ  خٲطرٕ  تِم  موٚنڈِس  پیٚٹھ  گردن  تھٲوِتھ  محمد  صلی  اللہ  علیہ و سلمن  ساتھ  دِنہٕ  خٲطرٕ  ووٚتھمٕتۍ  چِھ۔﴾  تہٕ  پانہٕ  وٲنۍ  چِھ  رحم  دل۔  ﴿یعنی  تِہنزٕ  سختی  یِکینژھاہ  تہِ  چھےٚ  سۅ  چھےٚ  دین  کیٚن  دشمن  خٲطرٕ۔  اہلِ  ایمانن  خٲطرٕ  نہٕ  کینہہ،  اہلِ  ایمانن  خٲطرٕ  چِھ  تِم  نرم،  رحیم  تہٕ  شفیق،  ہمدر  تہٕ  غمگسار۔  اصولٕکۍ  تہٕ  مقصدٕکۍ  اتحادن  چُھ  تِمن  منٛز  اکھ  أکۍ  سٕندِ  خٲطرٕ  محبت  تہٕ  ہم رنگی  تہٕ  ساز  گٲری  پٲدٕ  کٔرمٕژ﴾  توٚہۍ  ییٚلہِ  وُچِھو،  تِم  وُچھوٗکھ  رکوع  تہٕ  سجودن،  تہٕ  اللہ  تعالیٰ  سٕندِس  فضلس  تہٕ  تٔمۍ  سٕنزِ  خۅشنودی  ہٕندِس  طلبس  منٛز  مشغول۔  سجدن  ہٕندۍ  اثرات  چِھ  تِہندیٚن  بتھیٚن  پیٚٹھ  موجوٗد،  یِمو  سٍتۍ  تِم  الگ  چِھ  یِوان  پرٛزناونہٕ۔  ﴿اَمہِ  نِشہِ  چُھنہٕ  مُراد  ڈیٚکُک  سُہ  داغ  یُس  سجدٕہ  کرنہٕ  سٍتۍ  کینژھن  نماز  پرن  والیٚن  آسان  چُھ،  بلکہ  چُھ  امہِ  نِشہِ  مُراد  خدا  ترسی،  کریم  النفسی،  شرافت  تہٕ  حُسن  اخلاقٕکۍ  تِم  آثار  یِم  خدایس  برونٛہہ  کنہِ  نمنہٕ  کہ  وجہ  سٍتۍ  فطرتاً  انسان  سٕندِس  بُتھِس  پیٚٹھ  چِھ  نٔنۍ  نیران۔  اللہ  تعالیٰ  سٕندِ  ارشادُک  منشہِ  چُھ  یِہ  زِ  محمد  صلی  اللہ  علیہ و سلمن  ہٕندۍ  سٲتھۍ  چِھ  تِتھۍ  زِ  تِمن  کُن  نظر  تراوٲنۍ  چُھ  پے  لگان  زِ  تِم  چِھ  تمام  خلایقو  منٛز  رٕتۍ  خلق،  تِکیازِ  خُدا  پرستی  ہُند  نوٗر  چُھ  تِہندیو  بُتھیو  پیٚٹھہٕ  چمکان﴾  یِہ  چُھ  تِہُند  صفت  توراتس  منٛز۔  تہٕ  انجیلس  منٛز  چھےٚ  تِہٕنز  مثال  یِتھہٕ  پٲٹھۍ  دِنہٕ  آمٕژ  کہ،  زنتہٕ  اکھ  کھیتی  ﴿فصل﴾  چُھ  ییٚمۍ  گۅڈٕہ  کوٚٹ  کوٚڑ،  پتہٕ  دِژٕن  اتھ  تقویّت،  پتہٕ  گٔیِہ  سۅ  پۅختہٕ،  پتہٕ  گٔیِہ  سۅ  پننیٚن  گۅڈن  پیٚٹھ  کھڑا،  کاشت  کرن  والیٚن  چھےٚ  سۅ  خۅش  کران  تاکہ  کُفّار  دَزن  تِہندِس  پھانپھلنس  پیٚٹھ۔  امہِ  دَرِکۍ  لُکھ  یِمو  ایمان  چُھ  اوٚنمُت  تہٕ  یِمو  نیک  عملہٕ  چھےٚ  کرِمژٕ،  خُداین  چُھ  تِمن  سٍتۍ  مغفرتُک  تہٕ  عظیم  اجرُک  وعدہ  کوٚرمُت۔"
  }
]