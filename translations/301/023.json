[
  {
    "verse_id": 1,
    "translation": "پٔزِپٲٹھۍ  کامیاب  سپٕدۍ  ٲخرتس  اندر  تِم  باایمان  یِمن  اعتقاد  صحیح  ٲسِتھ  یِم  صفت  تہِ  آسن۔"
  },
  {
    "verse_id": 2,
    "translation": "تِمے  باایمان  یِم  پننین  نٮ۪مازن  اندر،  فرضن  تہٕ  نفلن  اندر  دِل  حٲضر  تھاوان  چھِ،  خشوع  وخضوع  سان  نٮ۪ماز  پران  چھِ۔"
  },
  {
    "verse_id": 3,
    "translation": "بیٚیہِ  یِم  بے  ہوٗدٕہ  کتھو  تہٕ  کامیو  نِشہِ  بیٚیِس  طرفس  کُن  بُتھ  پھِران  تہٕ  دوٗر  روزان  چھِ۔"
  },
  {
    "verse_id": 4,
    "translation": "بیٚیہِ  یِم  اعمالن،  اخلاقن  تہٕ  اَموالن  پاک  کران  چھِ۔"
  },
  {
    "verse_id": 5,
    "translation": "بیٚیہِ  یِم  سترٕچن  جاین  حرام  نِشہِ  رٲچھ  کران  چھِ۔"
  },
  {
    "verse_id": 6,
    "translation": "مگرے  پننین  منکوحہ  حلال  زنانن  یا  تِمن  کنیزن  یِہِندۍ  یِم  چٲنۍ  ملک  آسن  تِمن  نِشہِ  حفاظت  کروُنۍ  آسن  نہٕ۔  پس  بے  شک  تِمن  سٍتۍ  ہمبستری  کرنس  چھُنہٕ  کانٛہہ  الزام  بشرطیکہ  تِمہٕ  زنانہٕ  تہٕ  کنیزٕہ  آسن  حیضہ  تہٕ  نفاسہٕ  نِشہِ  خٲلی  بیٚیہِ  آسن  نہٕ  فرضِ  روزدٲری  یا  حج  کِس  احرامس  اندر  مثغول،  بیٚیہِ  یِیہِ  نہٕ  مخصوص  جایہِ  ورٲے  بیاکھ  جاے  استعمال  کرنہٕ۔"
  },
  {
    "verse_id": 7,
    "translation": "پس  یُس  اَکھاہ  اَمہِ  ورٲے  بیٚیہِ  کانٛہہ  جاے  پنٕنۍ  شہوت  ہوٗرٕ  کرنہٕ  خٲطر  ژھانڈِ،  پس  چھِ  تِم  حدٕ  نِشہِ  ڈلہٕ  وُنۍ۔"
  },
  {
    "verse_id": 8,
    "translation": "بیٚیہِ  یِم  پننین  امانتن  تہٕ  عہدن  ہُنٛد  رعایت  کروُنۍ  آسن۔"
  },
  {
    "verse_id": 9,
    "translation": "بیٚیہِ  یِم  پننین  نٮ۪مازن  رٲچھ  کروُنۍ  آسن  یعنی  وقتٕچ  پابندی  کروُنۍ  آسن۔  "
  },
  {
    "verse_id": 10,
    "translation": "یِمن  باایمانن  منٛز  یِم  شےٚ  صفت  آسن،  تِمے  چھِ  وٲرث  سپدٕوُنۍ،"
  },
  {
    "verse_id": 11,
    "translation": "یِم  جنت  الفردوسٕکۍ  وٲرث  بنن  تِمے  روزن  تتھ  منٛز  ہمیشہ۔"
  },
  {
    "verse_id": 12,
    "translation": "بیٚیہِ  کوٚراَسہِ  پٔزِپٲٹھۍ  انسان  میٚژِ  ہٕندِس  خلاصس  یعنی  غذا  ہس  پٲدٕہ ﴿گۅڈٕ  چھُ  انسان  میٚژِ  توپتہٕ  چھُ  تتھ  غذاہس  سُہ  مادٕہ  بنان  یَتھ  انسان  بنان  چھُ﴾۔"
  },
  {
    "verse_id": 13,
    "translation": "توپتہٕ  بنوو  اَسہِ  سُہ  تتھ  نطفس  یُس  أکِس  معین  مدتس  تانۍ  أکِس  محفوظ  مقامس  یعنی  رحمس  منٛز  روزان  چھُ۔"
  },
  {
    "verse_id": 14,
    "translation": "توپتہٕ  بنوو  اَسہِ  تتھ  نطفس  موٚٹ  خون،  توپتہٕ  بنوو  اَسہِ  تتھ  موٚٹِس  خونس  ماز  پھوٚلاہ۔  پس  بناوِ  اَسہِ  تتھ  ماز  پھٔلِس  منٛز  أڈِجہِ۔  توپتہٕ  ووٚل  اَسہِ  تِمن  أڈِجن  سُہ  ماز،  توپتہٕ  تتھ  منٛز  روح  واتنٲوِتھ  بنوو  اَسہِ  بیاکھٕے  مخلوقاہ  یُس  بروٗٹھِمیو  حالتو  نِشہِ  بدلٕے  اوس۔  پس  کِیُتھ  بوٚڈ  شان  چھُ  اللہ  تعالیٰ  سُند  یُس  سارِنٕے  کٲرۍ  گرن  کھٔسِتھ  چھُ۔"
  },
  {
    "verse_id": 15,
    "translation": "توپتہٕ  چھِو  توٚہۍ  اَمہِ  پتہٕ  ضرور  مَروُنۍ۔"
  },
  {
    "verse_id": 16,
    "translation": "توپتہٕ  یِیِو  توٚہۍ لوٗکھ  ضرور قیامتُک  دۅہ  قبرو  منٛز  تُلِتھ  زندٕہ  کرنہٕ۔"
  },
  {
    "verse_id": 17,
    "translation": "بے  شک  بیٚیہِ  کٔرۍ  پٲدٕہ  اَسہِ  تۅہیہِ  پٮ۪ٹھۍ  کِنۍ  ستھ  آسمان،  یِمن  منٛز  ملٲیکن  ہٕندِ  خٲطرٕ  اورٕ  یور  پکنہٕ  خٲطرٕ  وَتہٕ  چھےٚ۔  بیٚیہِ  چھِنہٕ  أسۍ  پننیو  مخلوقو  ہٕندیٚو  مصلحتو  نِشہِ  بے  خبر۔"
  },
  {
    "verse_id": 18,
    "translation": "بیٚیہِ  کوٚر  اَسہِ  نٲزل  تُہٕندِ  بقا  کہ  مکمل  کرنہٕ  خٲطرٕ  آسمان  کہ  طرفہٕ  روٗداہ  اَکہِ  اندازٕہ  موجوب،  توپتہٕ  ٹھٔہروو  سُہ  زمینس  منٛز،  بیٚیہِ  چھِ  أسی  تَمہِ  آب  کِس  واپس  نِنَس  پٮ۪ٹھ  پوٗرٕ  قدرت  وٲلۍ۔ "
  },
  {
    "verse_id": 19,
    "translation": "توپتہٕ  بنٲوۍ  اَسہِ  تُہٕندِ  خٲطرٕ  اَمہِ  روٗدٕ  سٍتۍ  کھٔزٕر  کُلین  تہٕ  دَچھہِ  اندر  واریاہ  میوٕہ  یِم  توٚہۍ  تازٕہ  تازٕہ  کھیوان  چھِو،  تِموٕے  منٛزٕ  چھِو  أڈۍ  میوہ  ہۅکھناوان،  سُہ  چھِو  توٚہۍ  غذا  بدلہٕ  کھیٚوان۔"
  },
  {
    "verse_id": 20,
    "translation": "بیٚیہِ  کوٚڑ  اَسہِ  اَمہِ  آبہٕ  سٍتۍ  بیاکھ  کُلاہ  پٲدٕہ  یُس  نیران  چھُ  کۅہِ  طورٕ  منٛزٕ ﴿یعنی  درختِ  زیتون﴾  سُہ  چھُ  زمینہٕ  منٛزٕ  کھسان  تیل  ہیتھ،  بیٚیہِ  کھیٚنہٕ  والیٚن  ہٕندِ  خٲطرٕ  سِیُن  ہیتھ  یعنی  تَمہِ  کہ  پھلہٕ  منٛزٕ  چھِ  دۅشوے  مطلب  نیران۔  ژٲنگِس  تہِ  چھُ  تَمُیک  تیل  دَزان،  مٲلِش  کرنس  تہِ  چھُ  سُہ  لگان،  بیٚیہِ  چھُ  سِنہِ  بدلہٕ  ژۅچہِ  سٍتۍ  تہِ  کھیٚنہٕ  یِوان،  ژوٚٹھ  یِوان  تتھ  منٛز  کِژوِتھ  کھیٚنہٕ۔ "
  },
  {
    "verse_id": 21,
    "translation": "بیٚیہِ  چھِ  تُہٕندِ  خٲطرٕ  چارواین  اندر  یعنی  اوٗنٹن،  گُپنن  تہٕ  تیٖرن  اندر  غور  کرنٕکۍ  موقع۔  أسۍ  چھِ  دِوان  تۅہیہِ  چیٚنہٕ  خٲطرٕ  سُہ  چیز  یُس  تِہِدیٚو  شکمو  اندرٕ  چھُ  نیران  یعنی  دۅد۔  بیٚیہِ  چھِ  تُہٕندِ  خٲطرٕ  تِمن  چارواین  اندر  واریاہ  فٲیدٕہ،  تِہٕنز  موٗن،  ییر  تہٕ  وال  چھِو  توٚہۍ  استعمال  کران،  بیٚیہِ  چھِو  تِہُند  ماز  کھیٚوان۔ "
  },
  {
    "verse_id": 22,
    "translation": "بیٚیہِ  چھِو  اَکھ  یِمن  چارواین  پٮ۪ٹھ  بیٚیہِ  ناوَن  تہٕ  جہازن  پٮ۪ٹھ  سوار  یِوان  کرنہٕ  توٚہۍ۔"
  },
  {
    "verse_id": 23,
    "translation": "پٔزِپٲٹھۍ،  بیٚیہِ  سوٗز  اَسہِ  نوح  علیہ  السلام  پننِس  قومس  کُں  پیغمبر،  پس  فرموو  تِمَو  پننِس  قومس،  اے  میانہِ  قومہٕ  عبادت  کٔرِو  معبود  برحق  سٕنزٕے  یٲژ،  تس  ورٲے  چھُنہٕ  معبود  برحق  آسنس  لایق  تہٕ  سزاوار  کٕہٕنۍ،  کیا  توٚہۍ  چھِونا  تس  ورٲے  بیاکھ  معبود  بناونس  اندر  کھۅژٲنی۔"
  },
  {
    "verse_id": 24,
    "translation": "نوح  علیہ  السلام  سٕنز  یہِ  کتھ  بوٗزِتھ  دوٚپ  تِہِندِ  قومہٕ  منٛزٕ  زِٹھیٚو  کٲفرو  عام  لوٗکن  کُن  کہ،  یہِ  شخص  چھُنہٕ  مگر  تۅہی  ہیوٗ  اَکھ  انساناہ۔  یہِ  پیغمبر  یا  بزرگ  شخصاہ  چھُںہٕ،  یہِ  چھُ  یژھان  تۅہیہِ  پٮ۪ٹھ  فضیلت  حاصل  کرٕنۍ،  تُہُند  زِیُٹھ  بَنُن۔  ہرگاہ  اللہ  تعالیٰ  ییٚژِھہ  ہا  پیغمبر  سوزُن  تیٚلہِ  سوزِہا  سُھ  کٲنسہِ  مَلکس۔  اَسہِ  چھُنہٕ  یِمہٕ  کتھہٕ  بوزمَژے  بروٗٹھمیٚن  مالیٚن  بُڈِ  ببن  نِشہِ۔"
  },
  {
    "verse_id": 25,
    "translation": "یہِ  چھُنہٕ  مگر  خۅشکِت  لد  انساناہ  اَکھ۔  تمی  چھُ  دنیا  کیٚن  لوٗکن  خلاف  کتھ  کران۔  پس  پیٲرِو  توٚہۍ  أمِس  أکِس  وقتس  تانۍ،  وُچھُو  أمۍ  سُند  حال  کیا  آسہِ،  اَکہِ  نِتہٕ  اَکہِ  دۅہ  مَرِ  یہِ،  قصہٕ  گژِھہ  ختم۔"
  },
  {
    "verse_id": 26,
    "translation": "حضرت  نوحن  کوٚر  دعا  اے  میانہِ  پروردگارٕہ  مےٚ  کر  یٲری،  کیازِ  یِمَو  زونُس  بہٕ  اَپزِیور،  یِمن  نِشہِ  ہیٚۍ  زِ  اَمُیک  بدلہٕ،  اَسہِ  کوٚر  تِہُند  دعا  قبول۔"
  },
  {
    "verse_id": 27,
    "translation": "پس  سوٗز  اَسہِ  تِمن  کُں  وحی  زِ  توٚہۍ  بنٲوِو  اَکھ  ناواہ  اَسہِ  برونٹھہٕ  کںہِ،  بیٚیہِ  سانیو  ہدایتو  موجوب،  وۅنۍ  یِیہِ  اَکھ  طوفاناہ،  توٚہۍ  تہِ  باایمان  روٗزِو  تَمی  ناوِ  ہٕندِ  ذریعہ  محفوظ۔  پس  ییٚلہِ  سون  حکم  عذابُخ  جٲری  سَپدِ،  تنورٕمنٛزٕ  ہیٚیہِ  آب  نیرُن۔  پس  وٲلیوٗکھ  ناوِ  منٛز  پرتھ  قسمہٕ  کیو  جانورو  منٛزٕ  یِم  انسانس  کارآمد  چھِ  آسان،  اَکھ  اَکھ  نَر  تہٕ  اَکھ  اَکھ  مادٕہ  یعنی  زٍز  جانور،  بیٚیہِ  پَنُں  عیال۔  مگر  نہٕ  عیالہٕ  منٛزٕ  تِم  یِمن  ہٕندِ  حقہٕ  غرق  سَپدنُک  حکم  بروٗنٹھُے  چھُ  کرنہٕ  آمُت  یعنی  یِم  کٲفر  آسن۔  یہِ  کتھ  بوٗزِو  وارٕہ  کہ  مےٚ  أنۍزیٚنہٕ  روبے  تِمن  شخصن  ہٕندِ  حقہٕ  کانٛہہ  کتھ  یِمَو  ظلم  کوٚر  یعنی  کفرو  شرکس  پٮ۪ٹھ  روٗدۍ  کیازِ  تِمن  چھُ  ضرور  پھَٹُن۔"
  },
  {
    "verse_id": 28,
    "translation": "پس  ییٚلہِ  وارٕہ  بِہِو  توٚہۍ  بیٚیہِ  یِم  تۅہیہِ  سٍتۍ  چھِ  اَتھ  ناوِ  منٛز،  پس  دٔپۍ  زِ  تَمہِ  ساعتہٕ  حمد  بوٚوِن  تس  معبودِ  برحقس  ییٚمۍ  اَسہِ  نجات  دُیت  ظٲلم  لوٗکن  ہٕنزو  کامیو  نِشہِ  بیٚیہِ  تِہِندِ  عذاب  نِشہِ۔"
  },
  {
    "verse_id": 29,
    "translation": "بیٚیہِ  پزِ  ییٚمہِ  ساعتہٕ  یہِ  سہلاب  تہٕ  یُپ  ہَمُں  ہیٚیہِ  تہٕ  وَسُن  ہیٚیہِ،  اے  میانہِ  پروردگارٕ  مےٚ  وال  برکتہٕ  سان  کُنہِ  بابرکت  جایہِ  پٮ۪ٹھ۔  ژٕے  چھُکھ  تِمَو  سارِوٕیو  اندرٕ  بہتر  یِم  پننین  مہمانن  کُنہِ  جایہِ  عزت  سان  ٹھٔہراوان  چھِ۔  "
  },
  {
    "verse_id": 30,
    "translation": "پٔزِپٲٹھۍ  یتھ  واقعس  منٛز  چھِ  سانہِ  قدرتٕکۍ  بٔڈۍ  بٔڈۍ  نشانہٕ  عقلہِ  والین  ہٕندِ  خٲطرٕ،  بے  شک  ٲسۍ  أسۍ  لوٗکن  یِمو  نِشانو  سٍتۍ  آزمٲیش  کروُنۍ۔"
  },
  {
    "verse_id": 31,
    "translation": "توپتہٕ  کوٚر  اَسہِ  پٲدٕ  تِمن  پتہٕ  بیاکھ  اَکھ  قوماہ،  تِم  گٔے  قومِ  عاد  یا  ثمود۔"
  },
  {
    "verse_id": 32,
    "translation": "پس  سوٗز  اَسہِ  تِمن  منٛزتہِ  پیغمبراہ  تِموٕے  منٛزٕ  یعنی  ہود  علیہ  السلام  یا  صالح  علیہ  السلام۔  تٔمۍ  پیغمبرن  فرموو  تِمن  یۅہے  پیغام  کہ  عبادت  تہٕ  بندگی  کٔرِو  معبود  برحق  سٕنزٕے۔  تس  ورٲے  چھُنہٕ  تۅہیہِ  کٕہٕنۍ  معبود۔  کیا  توٚہۍ  چھِو  نا  تس  شریک  اَننس  کھۅژٲنی۔"
  },
  {
    "verse_id": 33,
    "translation": "أمِس  پیغمبر  سٕنز  یہِ  کتھ  بوٗزِتھ  دوٚپ  تِہِندِ  قوم  کیو  زِٹھیٚو،  یِمَو  انکار  کوٚرخدایس  بیٚیہِ  ٲسۍ  اَپُز  زانان  ٲخرت  کِس  ملاقاتس،  خدایس  برونٹھ  کُں  واتنس،  بیٚیہِ  یِمن  اَسہِ  اوس  آرام  و  آسٲیش  دِژمٕژ  دنیا  چہ  زندگی  اندر،  تِمے  لٔگۍ  پانہٕ  وٲنۍ  دَپنہِ۔  یہِ  پیغمبر  یعنی  حضرت  ہوٗد  چھُنہٕ  مگر  تۅہی  ہیوٗ  اَکھ  انساناہ۔  کھیٚوان  چھُ  تمی  قسمہٕ  غذا،  یہِ  توٚہۍ  کھیٚوان  چھِو،  بیٚیہِ  چھُ  چیوان  تَمی  منٛزٕ  یہِ  توٚہۍ  چیٚوان  چھِو۔"
  },
  {
    "verse_id": 34,
    "translation": "ہرگاہ  توٚہۍ  پٲروی  کٔرِو  پانس  ہِوِس  انسانس  أکۍ  سٕنز،  تیٚلہِ  چھِو  توٚہۍ  نقصان  زدو  أندرٕہ  بے  عقل  تہٕ  بے  وقوف۔"
  },
  {
    "verse_id": 35,
    "translation": "کیا  یۅہے  چھُوٕہ  تۅہیہِ  وعدٕہ  دِوان  کہ  ییٚلہِ  توٚہۍ  مٔرِو  توپتہٕ  سپدِو  أڈِجہِ،  توپتہٕ  یِیِو  توٚہۍ  زندٕھ  کٔرِتھ  قبرو  منٛزٕ  بیٚیہِ  کڈنہٕ۔"
  },
  {
    "verse_id": 36,
    "translation": "یِم  وعدٕہ  یِم  تۅہیہِ  سٍتۍ  کرنہٕ  یِوان  چھِ،  یِم  چھِ  عقلہِ  نِشہِ  سٮ۪ٹھاہ  دوٗر۔"
  },
  {
    "verse_id": 37,
    "translation": "یہِ  زندگی  چھَنہٕ  مگر  یٔہے  سٲنۍ  دنیاہٕچ  زندگی،  مَران  چھِ  أسۍ  بیٚیہِ  زندٕہ  چھِ  روزان  أسۍ  ییٚتھۍ  دنیاہس  اندر۔  اَکہِ  پھِرِ  مٔرِتھ  چھُنہٕ  اَسہِ  بیٚیہِ  زندٕہ  سپدِتھ  تھوٚد  وۅتھُن۔"
  },
  {
    "verse_id": 38,
    "translation": "یہِ  شخص  چھُنہٕ  مگر  اَکھ  شخصاہ  ییٚمۍ  اَپُز  نوٚوروو  اللہ  تعالیٰ  ہس  پٮ۪ٹھ،  مگر  أسۍ  أمِس  ایمان  اَنن  وٲلۍ  چھِنہٕ  کُنہِ  صورتس  اندر۔"
  },
  {
    "verse_id": 39,
    "translation": "ہوٗد  علیہ  السلامن  موٚنگ  دعا،  پروردگارٕ  مےٚ  کر  یٲری  تہٕ  مدد،  یِمن  نِشہِ  ہیٚہ  میون  بدلہٕ  کیازِ  یِمَو  زونُس  بہٕ  اَپزِیور۔"
  },
  {
    "verse_id": 40,
    "translation": "اللہ  تعالیٰ  ہن  فرمووُس  صبر  کٔرِو،  جلدٕے  سپدن  یِم  لوٗکھ  اَتھ  انکارس  تہٕ  نافرمٲنی  پٮ۪ٹھ  پشیمان  چنانچہ۔"
  },
  {
    "verse_id": 41,
    "translation": "پس  رٔٹۍ  تِم  جبریل  امین  سٕنزِ  سخت  کریکہِ  یۅسہٕ  پٔزِس  وعدس  موٲفق  تہٕ  مطٲبق  ٲس،  پس  بنٲوۍ  اَسہِ  تِم  اَکھ  ژھۅٹھاہ  یعنی  خس  و  خاشاکٕکۍ  پٲٹھۍ  پامال۔  پس  لعنت  بوٚوِن  ظٲلمن،  کٲفرن  تہٕ  نافرمانن۔"
  },
  {
    "verse_id": 42,
    "translation": "تَمہِ  پتہٕ  یعنی  قوم  عاد  و  ثمود  کہ  ہلاک  گژھنہٕ  پتہٕ  کرِ  اَسہِ  واریاہ  اُمٔژ  تہٕ  قوم  پٲدٕہ۔"
  },
  {
    "verse_id": 43,
    "translation": "برونٹھ  ہیٚکہِ  نہٕ  گٔژِھتھ  کانٛہہ  قوماہ  تہٕ  کانٛہہ  اُمتاہ  پننِس  ہلاکت  کِس  مقرر  وقتس،  نہ  ہیٚکہِ  پتھ  گٔژِھتھ  تَمہِ  نِشہِ۔  یِتھے  پٲٹھۍ  چھُ  پرتھ  کُںہِ  ہلاک  اُمت  کہ  ہلاک  گژھنہٕ  خٲطرٕ  وقتاہ  مقرر  کرنہٕ  آمُت۔  الغرض  تِمہٕ  اُمٔژ  آیہِ  گۅڈٕ  پٲدٕہ  کرنہٕ۔"
  },
  {
    "verse_id": 44,
    "translation": "توپتہٕ  سوٗزۍ  اَسہِ  تِمن  نِشہِ  پنٕنۍ  پیغمبر  پوتُس  پت  ہدایت  و  ارشاد  خٲطرٕ  مگر  تِہٕنز  حالت  سپٕز  یہِ  کہ  ییٚلہِ  کُنہِ  قومس  نِشہِ  تِہُند  خاص  پیغمبر  واتان  اوس  خداے  سٕندۍ  احکام  ہیتھ،  تِم  ٲسۍ  تس  اَپُز  زانان  تہٕ  انکار  کران۔  پس  گٲلۍ  اَسہِ  تِم  اَکھ  أکِس  پتہٕ  توپتہٕ  تھاوِ  پتھ  کُن  تِہٕنزٕ  کتھے  یاژٕہ  تہٕ  قصٕے  یٲتۍ۔  لعنت  بوٚوِن  تِمن  لوٗکن  یِم  نہٕ  کُنِس  خدایس  پژھ  کرن  تہٕ  ایمان  اَنن۔"
  },
  {
    "verse_id": 45,
    "translation": "توپتہٕ  سوٗز  اَسہِ  موسیٰ  علیہ  السلام  بیٚیہِ  تِہُنٛد  برادر  ہارون  علیہ  السلام  پنٕنۍ  آیات  تہٕ  سَند  ہیتھ  فرعونس  تہٕ  تِہِندین  ارکانِ  سلطنتن  کُن۔"
  },
  {
    "verse_id": 46,
    "translation": "پس  کوٚر  تِمَو  تصدیق  و  اطاعت  کرنہٕ  نِشہِ  تکبر  بیٚیہِ  ٲسۍ  نہٕ  تِم  مغرور  تہٕ  متکبرٕے  یٲتۍ  بلکہ  ٲسِکھ  بنی  اسراییل  مغلوب  تہٕ  غلام  بنٲوِمٕتۍ۔"
  },
  {
    "verse_id": 47,
    "translation": "پس  لٔگۍ  تِم  پانہٕ  وٲنۍ  دَپنہِ،  کیا  أسۍ  کروٕہ  پژھ  پانسٕے  ہِویٚن  دۅن  انسانن  بیٚیہِ  یِمن  ہُنٛد  قوم  سٲنۍ  غلام  تہٕ  خدمتگار  چھِ۔"
  },
  {
    "verse_id": 48,
    "translation": "پس  ییٚلہِ  تِمَو  تہِ  یِمن  دۅن  پیغمبرن  انکار  کوٚر،  تِم  تہِ  زٲنِکھ  اَپزِیٲرۍ،  پس  سپٕدۍ  تِم  تہِ  گلہٕ  وُنیو  تہٕ  ہلاک  سپدٕ  وُنیو  اندرٕہ۔"
  },
  {
    "verse_id": 49,
    "translation": "تِہِندِ  ہلاک  گژھنہٕ  پتہٕ  دِژ  اَسہِ  یہِ  کتاب  یعنی  توراۃ  موسیٰ  علیہ  السلامس  یُتھ  تِم  لوٗکھ  یِم  باقی  روٗدۍ  ہدایت  لَبن۔"
  },
  {
    "verse_id": 50,
    "translation": "بیٚیہِ  کٔرۍ  اَسہِ  پننِس  کمالِ  قدرتس  بیٚیہِ  پننِس  وحدانیتس  پٮ۪ٹھ  دلالت  کرنہٕ  خٲطرٕ  بیٚیہِ  بنی  اسرٲیلن  ہٕندِ  ہدایتہٕ  خٲطرٕ  مریم  علیھا  السلام  سُند  فرزند  عیسیٰ  علیہ  السلام  بیٚیہِ  تِہٕنز  وٲلدٕہ  ماجدہ  بٔڈ  دلیل  عیسیٰ  علیہ  السلام  ییٚمہِ  ییٚمہِ  اعتبارٕہ  کہ  تِم  کٔرۍ  اَسہِ  بے  پدر  پٲدٕہ۔  مریم  علیھا  السلام  ییٚمہِ  اعتبارٕ  کہ  سۅ  کٔر  اَسہِ  خاوندس  یا  بیٚیہِ  کٲنسہِ  انسانس  نزدیک  سپدنہٕ  ورٲے  حٲملہ  تہٕ  بچہِ  دار۔  یہِ  چھُ  یِمن  دۅشوُنۍ  ہٕندِ  خٲطرٕ  بوٚڈ  نِشانہٕ۔  چونکہ  عیسیٰ  علیہ  السلامس  متعلق  اوس  سون  ارادہ  پیغمبر  بناوُن۔  مگر  اَتھ  شہرِ  شامس  اندر  اوس  اَکھ  ظٲلم  پادشاہ  یَس  ناو  اوس  ہیردوس۔  تس  اوس  نجوٗمیو  ووٚنمُت  کہ  عیسیٰ  علیہ  السلامس  سپدِ  دردٲری  عطا۔  سُہ  پادشاہ  اوس  لۅکچارٕ  پٮ۪ٹھے  تِہُند  دشمن  سَپُدمُت۔  سُہ  اوس  تِمن  قتل  کرنہٕ  خٲطرٕ  آمادٕہ  سَپُدمُت،  تَمہِ  مۅکھہٕ  دُیت  اَسہِ  تِمن  تہٕ  تِہِندِس  والدہ  ماجدس  پناہ  أکِس  تھزِ  جایہِ  پٮ۪ٹھ  یۅسہٕ  جاے  میوہ  بکثرت  آسنہٕ  مۅکھہٕ  بسنس  تہٕ  قرار  کرنس  لایق  ٲس،  بیٚیہِ  تَمہِ  منٛزٕ  دریاو  جٲری  آسنہٕ  مۅکھہٕ،  سرسبز  تہٕ  شاداب  جایاہ  ٲس۔  یوٚت  تانۍ  تِم ﴿عیسیٰ  علیہ  السلام﴾ امن  و  امانس  اندر  جوان  سپٕدۍ،  توپتہٕ  آو  تِمن  نبوت  عطا  کرنہٕ۔  تٔمِس  ظٲلم  پادشاہ  سٕندِ  مرنہٕ  پتہٕ  آیہِ  مریم  علیھا  السلام  مصرٕہ  پٮ۪ٹھہٕ  بیٚیہِ  واپس  شہرِ  شامس  کُن۔  ماء  معین  چھِ  ونان  رود  نیلہِ  ہٕندِس  آبس۔  "
  },
  {
    "verse_id": 51,
    "translation": "اَسہِ  یِتھہٕ  پٲٹھۍ  برونٹھُے  نعمٔژ  استعمال  کرنُک  تۅہیہِ  اجازت  دُت  بیٚیہِ  عبادت  کرنُک  حکم  کوٚر،  یِتھے  پٲٹھۍ  فرموو  اَسہِ  سارِنٕے  پیغمبرن،  تِہِندِ  ذریعہ  تِہٕنزن  اُمتن،  اے  پیغمبرو  کھیٚیِو  توٚہۍ  تُہٕندۍ  اُمتی  رٕتۍ  رٕتۍ  چیز،  خداے  سٕنزٕ  نعمژٕہ،  تمُیک  پھل  تہٕ  رُت  ثمرٕہ  عطا۔"
  },
  {
    "verse_id": 52,
    "translation": "ییٚمہِ  طریقُک  اَسہِ  بیان  کوٚر،  یٔہے  چھےٚ  تُہٕنز  طریق  یَتھ  پٮ۪ٹھ  تۅہیہِ  روزُن  چھُو  وٲجب  تہٕ  ضروری۔  سۅ  چھےٚ  اَکے  طریق۔  حٲصل  تہٕ  خلاصہٕ  تمہِ  طریقُک  چھُ  کہ  بہٕ  چھُس  تہُند  پروردگار،  تُہُند  مٲلکِ  حقیقی،  بیٚیہِ  منعم  حقیقی۔  لہٰذا  کھوٚژِو  میے  یوت،  میانی  حکمن  ہٕنز  مَہ  کٔرِو  مخالفت،  یِمن  پیغمبرن  ہٕںزن  اُتن  شوٗبِہ  ہا  أتھۍ  طریقس  پٮ۪ٹھ  مضبوط  روزُن  مگر  تِمو  کوٚر  نہٕ  تہِ۔"
  },
  {
    "verse_id": 53,
    "translation": "بلکہ  کوٚر  تِمَو  پننِس  دینس  منٛز  الگ  الگ  وَتہٕ  کٔڈِتھ  اختلاف  پٲدٕہ۔  چنانچہ  تِمن  منٛز  یِم  جمٲعژ  اَز  تہِ  موجود  چھےٚ۔  پرتھ  جماعتس  نِشہِ  یُس  یُس  دیناہ  چھُ  سُہ  چھُ  تتھ  پٮ۪ٹھ  خۅش  تہٕ  رٲضۍ،  بٲطل  آسنہٕ  کہ  باوجود  چھُ  تتھ  زانان  پوٚز۔"
  },
  {
    "verse_id": 54,
    "translation": "پس  ترٲوِیوٗکھ  توٚہۍ  یارسول  اللہؐ  پننِس  جہالت  کِس  حالس  پٮ۪ٹھ،  کانٛہہ  غم  مَہ  بٔرِو،  تِہِندِس  أکِس  خاص  وقتس  تانۍ،  یعنی  تِہِندِس  مرنہٕ  کِس  وقتس  تانۍ،  ییٚلہِ  سُہ  وقت  واتہِ  تَمہِ  ساعتہٕ  سپدِ  تِمن  سٲرٕے  حقیقت  معلوم۔  وۅنۍ  یُس  یِمن  پٮ۪ٹھ  جلد  عذاب  نٲزل  چھُنہٕ  سپدان،  کیا  اَمہِ  سٍتۍ  چھا  لوٗکھ  یہِ  خیال  کران  کہ  أسۍ  یۅسہٕ  یہِ  تِمن  مال  و  اولاد  تہٕ  بیٚیہِ  دولت  عطا  کران  چھِ،  أسۍ  ما  چھِ  تِمن  جلد  جلد  تہٕ  ؤلۍ  ؤلۍ  فٲیدٕہ  واتناوان،  اَسہِ  ما  چھےٚ  تِہِنز  مَنہِ  کامن۔  یہِ  کتھ  چھَنہٕ  ہرگز  یِمن  لوٗکن  چھُنہٕ  اَمُیک  وجہٕے  معلوم۔  اَمُیک  وجہ  چھُ  استدراج  یعنی  تِہِنز  ناو  گوٚبراوُنۍ،  ییٚلہِ  ناو  گۅبیٚکھ،  یکدم  پھَٹن  تِم،  غرض  اَمُیک  انجام  چھُ  سٮ۪ٹھاہ  کِریوٗٹھ۔"
  },
  {
    "verse_id": 55,
    "translation": "کیا  تِمن  چھا  گمان  کہ  أسۍ  یُس  تِمن  دیار  تہٕ  گبَردِوان  چھِ۔"
  },
  {
    "verse_id": 56,
    "translation": "بیٚیہِ  چھِ  أسۍ  تِمن  جلد  جلد  خیر  واتناوان،  نہ  سۅ  چھَنہٕ  حقیقت  بلکہ  چھُنہٕ  یِمن  فکری  تران۔  اَمہِ  منٛزٕ  کیا  چھُ  سون  مطلب  کہ  یِتہِ  چھےٚ  سانہِ  طرفہٕ  اَکھ  آزمٲیشاہ۔"
  },
  {
    "verse_id": 57,
    "translation": "پٔزِپٲٹھۍ  یتھ  منٛز  چھُنہٕ  کانہہ  شک  یِم  پننِس  پروردگار سٕندِ  ہٲبتہٕ  تہٕ  خوفہٕ  سببہٕ  نٹان  چھِ۔"
  },
  {
    "verse_id": 58,
    "translation": "یِم  پننِس  پروردگارسٕندین  آیاتن  پژھ  چھِ  کران۔"
  },
  {
    "verse_id": 59,
    "translation": "بیٚیہِ  یِم  اَتھ  ایمانس  منٛز  پننِس  پروردگارس  شریک  چھِنہٕ  ٹھٔہراوان۔"
  },
  {
    "verse_id": 60,
    "translation": "بیٚیہِ  یِم  خداے  سٕنزِ  وَتہِ  کینٛہہ  دِوان  چھِ  یوٗت  پِلان  چھُکھ  تیوٗت  مگر  تتھ  منٛز  تہِ  چھِکھ  دل  نَٹہِ  منٛز  آسان۔  بے  شک  چھُ  تِمن  واتُن  پننِس  پروردگارس  نِشہِ،  خبر  چھا  سُہ  کریا  یہِ  سون  مال  خرچ  کرُن  قبول  کِنہٕ  نہ۔"
  },
  {
    "verse_id": 61,
    "translation": "یِمے  کیا  گٔے  تِم  لوٗکھ  یِم  نیکین  منٛز  جلدی  کران  چھِ،  بیٚیہِ  یِم  نیکین  کُن  برونٹھ  واتہٕ  وُنۍ  چھِ۔"
  },
  {
    "verse_id": 62,
    "translation": "بیٚیہِ  چھِنہٕ  أسھ  کٲنسہِ  أکِس  تکلیف  دِوان  تہٕ  عبادتُک  بور  کھالان  مگر  تِژٕے  ہن  یِیٖژہن  تس  بِتُر  تہٕ  طاقت  آسہِ،  کیازِ  اَسہِ  نِشہِ  چھُ  اَکھ  دفتر،  کتاباہ،  یعنی  نامہ  اعمال  محفوظ  یُس  پوٚز  پوٚز  سورُے  باوِہ،  بیٚیہِ  یِیہِ  نہٕ  لوٗکن  ظلم  کرنہٕ،  خیرکِس  أکِس  أکِس  ذرس  پٮ۪ٹھ  یِیہِ  تِمن  ثواب  عطا  کرنہٕ۔  یہِ  اوس  حال  باایمانن  ہُنٛد  مگر  کٲفرن  ہُنٛد  حال  چھُنہٕ  یُتھ۔"
  },
  {
    "verse_id": 63,
    "translation": "بلکہ  اَتھ  برعکس  چھِ  تِہِندۍ  دل  ییٚمہِ  دین  نِشہِ  جہالتس  تہٕ  شکس  منٛز  پیٚمٕتۍ،  بیٚیہِ  چھےٚ  یِمن  اَمہِ  جہلات  ورٲے  تہِ  بیٚیہِ  یچھ  عملہٕ  یِمہٕ  عملہٕ  تِم  بدستور  چھِ  کران۔"
  },
  {
    "verse_id": 64,
    "translation": "تا  اینکہ  ییٚلہِ  تِمَواندرٕہ  خۅشحال  لوٗکھ  عذابس  گرفتار  کروکھ  أسۍ  یِمن  نِشہِ  نوکر  چاکر  چھِ،  غریب  غرباء  تہٕ  عام  لوٗکن  ہٕںز  چھَنہٕ  کتھٕے۔  غرض  ییٚلہِ  یِمن  سارنٕے  پٮ۪ٹھ  عذاب  نٲزل  سَپدِ،  تانۍ  ہیٚن  تِم  کریکہٕ  ناد  کرُن،  أسۍ  دَپوکھ۔"
  },
  {
    "verse_id": 65,
    "translation": "مَہ  تُلِو  اَز  کریکہٕ  ناد،  یِمَو  کریکو  سٍتۍ  بنیو  نہٕ  کینٛہہ،  تۅہیہِ  یِیہِ  نہٕ  ہرگز  سانہِ  طرفہٕ  مدد  کرنہٕ  یازِ  توٚہۍ  گٔونا  تِمے۔"
  },
  {
    "verse_id": 66,
    "translation": "پٔزِپٲٹھۍ  دنیاہس  منٛز  ٲسۍ  میانۍ  آیات  تۅہیہِ  پٮ۪ٹھ  پرنہٕ  یِوان  حضراتِ  انبیاہن  ہٕندِ  ذریعہ،  توٚہۍ  ٲسِو  پوٚت  پوٚتُے  ژلان۔"
  },
  {
    "verse_id": 67,
    "translation": "بکمالِ  تکبر  ٲسِو  رات  کُیت  اَتھ  قرآن  مجیدس  خلاف  بکواس  کٔرِتھ  یہِ  بوزنہٕ  نِشہِ  دوٗر  روزان،  کانٛہہ  اوس  ونان  تتھ  شعر  کانٛہہ  اوس  ونان  تتھ  سِحر۔"
  },
  {
    "verse_id": 68,
    "translation": "کیا  یِمَو  کوٚرنا  یَتھ  قرآن  مجیدس  منٛزغور و فکر،  یِم  ہے  فکر  کرہن  پانے  تگہِ  ہکھ  بوزُن،  اَمُیک  معجزہ  وُچھِتھ  انہن  ایمان،  کِنہٕ  یِمن  نِشہِ  ووت  نوٚو  اَکھ  چیزاہ  یُس  نہٕ  تُہٕندین  مالین  بُڈِ  ببن  نِشہِ  ووتمُت  اوس۔  اَمی  چھِ  اَتھ  انکار  کران۔"
  },
  {
    "verse_id": 69,
    "translation": "کِنہٕ  یِم  زاننٕے  نہٕ  پیغمبرس  پننِس،  تِمن  چھَنہٕ  خبرٕے  تِہِندِ  امانت  و  دیانتٕچ،  راست  گویی  ہٕںز،  تَمی  چھِ  تس  انکار  کران۔"
  },
  {
    "verse_id": 70,
    "translation": "کِنہٕ  تِم  چھِ  ونان  أمِس  پیغمبرس  چھُ  جنون،  یِمَو  کتھو  اندرٕہ  چھَنہٕ  کٕہٕنۍ  کتھ،  یِم  سٲری  ٲسۍ  متفقہٕ  طور  تِہِندِ  امانتٕکۍ  تہٕ  دیانتٕکۍ  قٲیل،  بیٚیہِ  اوس  تِمن  اتفاق  کہ  یِمن  برابر  چھُنہٕ  صاحبِ  عقل  کانٛہہ  تہِ۔  بلکہ  چھُ  اصلی  وجہ  کہ  یہِ  پیغمبر  آو  تِمن  نِشہِ  پٔزکتھ  ہیتھ،  مگر  یِمو  اندرٕہ  چھےٚ  لوٗکن  پزِچ  نفرت،  تَمی  چھِنہٕ  قبول  تہٕ  تسلیم  کران۔"
  },
  {
    "verse_id": 71,
    "translation": "بیٚیہِ  ہرگاہ  پوٚز  تابع  روزہ  تِہٕنزن  خوٲہشن  تیٚلہِ  گژھن  آسمان  و  زمین  تباہ  و  برباد  بیٚیہِ  یِم  سٲری  یِم  تِمن  منٛز  روزان  چھِ،  کیازِ  ہرگاہ  تہِ  لبنہٕ  یِیہِ  ہا  کہ  پوٚز  کیا  روزِہا  تٲبع  تِہٕنزن  خوٲہشن  تیٚلہِ  سپدِ  ہا  سورُے  عالم  کفرو  شرکہٕ  سٍتۍ  عالمس  منٛز  پھٔہلہِ  ہا،  تَمیُک  نتیجہ  نیرِہا  اللہ  تعالیٰ  سُند  غضب  یِیہِ  ہا  بجوش،  آسمان  و  زمین  بیٚیہِ  یِم  تِمن  منٛز  روزان  چھِ  گژھہَن  ہلاک  تہٕ  برباد۔  بلکہ  آیے  أسۍتِمن  نِشہِ  نصیحت  تہٕ  نفہِچ  کتھ  ہیتھ۔  مگر  تِم  چھِ  پننہِ  فٲیدٕہ  چہ  کتھہِ  نِشہِ  بُتھ  پھِران  تہٕ  روگردٲنی  کران۔"
  },
  {
    "verse_id": 72,
    "translation": "تکذیب  کیٚن  بروٗنٹھِمین  وجہن  علاوٕہ  چھُ  یہِ  بیاکھ  وجہ  کہ  تِمن  چھُ  شُبہ  تہٕ  اندیشہ  کہ  توٚہۍ  ما  چھِو  تِمن  نِشہِ  دینِ  حق  واتناونہٕ  خٲطرٕ  کینٛہہ  معاوضہ  ژھانڈان،  تۅہیہِ  کیا  ٲس  تمِچ  ضرورت،  تۅہیہِ  یُس  معاوضہ  خداے  سٕندِ  طرفہٕ  حٲصل  سپدٕوُن  چھُ۔  سُے  چھُ  سٮ۪ٹھاہ  بہتر  روٗزی  دِنہٕ  وول۔"
  },
  {
    "verse_id": 73,
    "translation": "پٔزِپٲٹھۍ  توٚہۍ  چھِو  تِمن  راہِ  رستس،  سیٚزِ  وَتہِ  کُن  ناد  دِوان۔"
  },
  {
    "verse_id": 74,
    "translation": "پٔزِپٲٹھۍ  یِمن  نہٕ  ٲخرتٕچ  پژھ  چھےٚ  تِم  چھِ  سیٚزِ  وَتہِ  نِشہِ  پتھ  ژلان۔  "
  },
  {
    "verse_id": 75,
    "translation": "بیٚیہِ  ہرگاہ  أسۍ  تِمن  پٮ۪ٹھ  رحم  کٔرِتھ،  تِمن  یُس  تکلیف  چھُ  سُہ  دوٗر  تہِ  کرو،  توتہِ  روزن  تِم  بدستور  پننہِ  سرکشی  تہٕ  گمرٲہی  اندر  اورٕہ  یور  کران۔"
  },
  {
    "verse_id": 76,
    "translation": "پٔزِپٲٹھۍ  ٲسۍ  اگر  تِم  گرفتار  کروکھ  عذابس،  پس  کٔر  نہٕ  تِمو  پننِس  خدایس  کُن  عٲجزی،  نہ  کوٚرُکھ  زارٕ  پارٕہ  تس۔"
  },
  {
    "verse_id": 77,
    "translation": "تااینکہ  ییٚلہِ  اَسہِ  تِمن  کُن  مُژروو  سخت  عذابُک  دروازٕہ  أتی  سَپدۍتِم  تتھ  اندر  حٲران۔"
  },
  {
    "verse_id": 78,
    "translation": "سُہ  معبودِ  برحق  گوٚو  سُے  ییٚمۍ  تۅہیہِ  کن  أچھ  تہٕ  دل  پٲدٕہ  کٔرۍ،  یُتھ  توٚہۍ  آرام  تہِ  کٔرِو  بیٚیہِ  دینس  کُن  تہِ  خیال  تھٲوِو  مگر  سٮ۪ٹھاہ  کم  چھِو  توٚہۍ  یِمن  نعمژن  پٮ۪ٹھ  شکرگزٲری  کروُنۍ،  کیازِ  اصل  شکرگزٲری  گٔیہِ  یہِ  تس  منعم  حقیقی  سُند  پسندیدٕہ  دین  اختیار  کرُن،  بیٚیہِ  پژھ  کرٕنۍ  کہ  تٔسۍ  چھےٚ  قدرت  مرنہٕ  پتہٕ  بیٚیہِ  زندٕہ  کرنس  پٮ۪ٹھ۔"
  },
  {
    "verse_id": 79,
    "translation": "بیٚیہِ  گوٚو  سُہ  پروردگارسُے  ییٚمۍ  توٚہۍ  زمینس  منٛز  چٔھکرٲوِو،  بیٚیہِ  یِیِو  توٚہۍ  سٲری  قیامتُ  دۅہ  تس  نِشہِ  سۅمبرنہٕ  تہٕ  جمع  کرنہٕ۔  تمی  دۅہ  کیا  وُچھِو  توٚہۍ  اَمہِ  کفرانِ  نعمت  کرنُک  مزٕہ۔"
  },
  {
    "verse_id": 80,
    "translation": "بیٚیہِ  گوٚو  سُہ  پروردگار  سُے  یُس  سارِنٕے  زندٕہ  کران  چھُ  بیٚیہِ  یُس  ماران  چھُ،  بیٚیہِ  چھُ  تٔسۍ  یعنی  تسٕندِسٕے  اختیارس  منٛز  راتُک  تہٕ  دۅہُک  یُن  گژُھن،  ژھۅٹُن  تہٕ  زیٹھُن،  کیا  تۅہیہِ  چھَنا  ییٖژہن  تہِ  فکرِ  تران۔  یِمہٕ  دلیلہٕ  چھےٚ  توحیدس  تہٕ  قیامتس  پٮ۪ٹھ  دلالت  کران  مگر  توتہِ  چھِنہٕ  تِم  مانان۔"
  },
  {
    "verse_id": 81,
    "translation": "بلکہ  چھِ  ونان  تِمے  کتھہٕ  یِمہٕ  کتھہٕ  بروٗنٹھمیو  کٲفرو  وَنہِ۔"
  },
  {
    "verse_id": 82,
    "translation": "تِمَو  دوٚپ  کیا  أسۍ  ییٚلہِ  مرو،  توپتہٕ  سپدو  أسۍ  میژ  تہٕ  أڈِجہِ،  کیا  تَمہِ  پتہٕ  یِموٕہ  أسۍ  بیٚیہِ  زندٕہ  کٔرِتھ  قبرو  منٛزٕ  تُلنہٕ۔"
  },
  {
    "verse_id": 83,
    "translation": "پٔزِپٲٹھۍ  وعدٕہ  آو  کرنہٕ  اَسہِ  سٍتۍ  اَمُیک،  بیٚیہِ  سانین  مالیٚن  بُڈِ  ببن  سٍتۍ  ییٚمہِ  برونٹھ  تہِ۔  یہِ  چھُنہٕ  کینٛہہ  تہِ  مگر  بروٗنٹھِمین  لوٗکن  ہٕنزٕ  اَپزٕہ  تہٕ  بے  گنڈ  کتھہٕ  تہٕ  قصہٕ  یِم  نقل  چھِ  یِوان  کرنہٕ۔"
  },
  {
    "verse_id": 84,
    "translation": "فرمٲوِیوٗکھ  توٚہۍ  یارسول  اللہ،  ہرگاہ  توٚہۍ  کینٛہہ  زانان  چھِو  تیٚلہِ  ؤنۍ  تو  زمین  بیٚیہِ  یِم  مخلوق  اَتھ  منٛز  چھِ  تِم  کٔہٕندۍ  چھِ۔"
  },
  {
    "verse_id": 85,
    "translation": "تِم  ونن  ضرور  یۅہے  جواب  کہ  یہِ  سورُے  چھُ  خداے  سُنٛد۔  توٚہۍ  فرمٲوِیوٗکھ  اَدٕہ  کونہٕ  چھِو  غور  تہٕ  تامل  کران،  یس  قدرت  وٲلِس  یہِ  توٚگ  پٲدٕہ  کرُن  تس  نِشہِ  کیا  عجایب  چھُ  توٚہۍ  مٔرِتھ  بیٚیہِ  پٲدٕہ  کرُن۔"
  },
  {
    "verse_id": 86,
    "translation": "توٚہۍ  پٕرٛژِھیوٗکھ  ستن  آسمانن  تہٕ  عرشِ  عظیمُک  مٲلک  کُس  چھُ۔  "
  },
  {
    "verse_id": 87,
    "translation": "جواب  دِن  تِم  کہ  ییٚمہِ  سارِکُے  مٲلک  چھُ  اللہ  تعالیٰ۔  توٚہۍ  فرمٲوِیوٗکھ  اَدٕہ  کونہٕ  چھِو  تس  کھۅژان،  اَدٕہ  کِتھہٕ  پٲٹھۍ  چھِو  توٚہۍ  تِہِندِس  قدرتس،  تِہِندیٚن  آیاتن،  ٲخرتس  برونٹھ  کُن  واتنس  انکار  کران۔"
  },
  {
    "verse_id": 88,
    "translation": "توٚہۍ  پٕرٛژھۍ  توکھ  کس  نِشہِ  چھُ  پرتھ  چیزُک  اختیار،  سُہ  یس  یژھان  چھُ  تس  چھُ  پناہ  دِوان۔  تس  مقابلہ  ہیٚکہِ  نہٕ  تس  نِشہِ  کانٛہہ  اَکھاہ  کٲنسہِ  أکِس  پناہ  دِتھ۔  ہرگاہ  تۅہیہِ  کینٛہہ  معلوم  چھُو۔"
  },
  {
    "verse_id": 89,
    "translation": "جواب  دپن  تِم  سٲری  کہ  یِم  صفت  چھِ  خداے  سٕے  یوت۔  توٚہۍ  فرمٲوِیوٗکھ  اَدٕہ  کتہِ  چھُ  تۅہیہِ  پٮ۪ٹھ  جود  آمُت  کرنہٕ۔  توٚہۍ  چھِو  مخبوط  الحواس  سپٕدۍ  مٕتۍ،  تۅہیہِ  چھُو  نہٕ  فکرِ  تران  کینٛہہ۔  یِمہٕ  سارے  کتھہٕ  چھِو  مانان  مگر  اصلٕچ  کتھ  چھِو  نہٕ  مانان۔  سُہ  گوٚو  توحید  تہٕ  مرنہٕ  پتہٕ  بیٚیہِ  زندٕہ  سپدُن۔"
  },
  {
    "verse_id": 90,
    "translation": "بلکہ  واتنٲو  اَسہِ  تِمن  نِشہِ  پٔز  کتھ  مگر  اَپزِیٲرۍ  چھِ  تِم  پانہٕ،  تِمن  چھُنہٕ  کینٛہہ  پوٚز  ویژان  تہٕ  برداشت  سپدان۔"
  },
  {
    "verse_id": 91,
    "translation": "اللہ  تعالیٰ  ہن  چھُنہٕ  کانٛہہ  شخص  نیچُو  بنوومُت،  بیٚیہِ  چھُنہٕ  تس  سٍتۍ  بیاکھ  معبوداہ۔  ہرگاہ  تہِ  آسِہا  تیٚلہِ  نِیہِ  ہا  پرتھ  معبوداہ  تتھ  یہِ  تِم  پٲدٕہ  کوٚرمُت  آسِہا۔  بیٚیہِ  آسہن  تِم  اَکھ  أکِس  پٮ۪ٹھ  حملہٕ  کٔرِتھ  اَکھ  أکۍ  سٕندۍ  مخلوقات  زبردستی  سٍتۍ  نِوان۔  مخٰوقات  آسہن  تباہ  و  برباد  سپٕدۍ  مٕتۍ۔  چونکہ  نظامِ  عالم  چھُ  بدستور  قٲیم۔  اَمہِ  اندرٕہ  سَپُد  ثٲبت  کہ  سُہ  چھُ  مُنزہ  تہٕ  پاک  شریک  آسنہٕ  نِشہِ۔  بلکہ  چھُ  سُہ  منزہ  تہٕ  پاک  تِمَو  سارِوٕے  کتھو  نِشہِ  یِمہٕ  تس  کُن  لوٗکھ  لاگان  چھِ۔"
  },
  {
    "verse_id": 92,
    "translation": "سُہ  چھُ  زانہٕ  وُن  سورُے  پوشیدٕہ  تہٕ  نوٚن۔  تس  نِشہِ  چہُنہٕ  پوشیدے  کینٛہہ،  پس  چھُ  سُہ  سٮ۪ٹھاہ  بلند  تہٕ  تھوٚد  تَمہِ  شرکہٕ  نِشہِ  یُس  تس  کُن  لوٗکھ  لاگان  چھِ۔"
  },
  {
    "verse_id": 93,
    "translation": "توٚہۍ  مٔنگِو  خدایس  اے  میانہِ  پروردگارٕ،  ژٕھ  مَہ  ہاوُکھ  سُہ  عذاب  ییٚمُیک  یِمن  وعدٕہ  تھاونہٕ  یِوان  چھُ  یعنی  میانی  زندگی  منٛز  کرکھ  یِمن  پٮ۪ٹھ  عذاب  نٲزل۔"
  },
  {
    "verse_id": 94,
    "translation": "اے  میانہِ  پروردگارٕ  یُتھنہٕ  مےٚ  تھاوَکھ  تَمہِ  وقتہٕ  ظٲلمن  سٍتۍ  شٲمل۔"
  },
  {
    "verse_id": 95,
    "translation": "بیٚیہِ  چھِ  أسۍ  بے  شک  تۅہیہِ  سُہ  عذاب  ہاونس  پٮ۪ٹھ  قدرت  وٲلۍ  ییٚمہِ  عذابُک  أسۍ  تِمن  وعدٕہ  تھاوان  چھِ،  یوٚت  تانۍ  نہٕ  تِمن  پٮ۪ٹھ  سُہ  عذاب  نٲزل  سپدِ،  توٚت  تانۍ  تھٲوِو  توٚہۍ  تِمن  سٍتۍ  یِتھہٕ  پٲٹھۍ  معاملہٕ  کہ۔"
  },
  {
    "verse_id": 96,
    "translation": "تِہٕنزِ  بدی  ہُنٛد  مدافعہ  ٲسِو  توٚہۍ  کران  تِتھہِ  ورتاوٕہ  سٍتۍ  یُس  سٮ۪ٹھاہ  رُت  تہٕ  نرم  آسہِ،  پننہِ  ذاتہٕ  خٲطرٕمَہ  ٲسِو  تِمن  بدلہٕ  ہیوان  بلکہ  ٲسِو  معاملہٕ  اَسہِ  سپرد  کران۔  اَسہِ  چھُ  پوٗرٕ  معلوم  تِم  کیا  چھِ  ونان  تۅہیہِ  نسبت۔  اگربمقتضاے  بشریت  تۅہیہِ  کتھ  بوزنہٕ  سٍتۍ  ژکھ  آسہِ  کھسان،  تُہُند  گژِھہ  تَمہِ  ساعتہٕ  پرُن  یہِ  دعا۔"
  },
  {
    "verse_id": 97,
    "translation": "اے  میانہِ  پروردگارٕ  بہٕ  چھُس  پناہ  منگان  شیطانن  ہٕندیو  وسوسو  نِشہِ،"
  },
  {
    "verse_id": 98,
    "translation": "بیٚیہِ  چھُسے  پناہ  منگان  میانہِ  پروردگارٕہ  تِہِندِ  مےٚ  نکھہٕ  یِنہٕ  نِشہِ  یِم  مےٚ  واتناوَن  تِژھن  کامین  کُن  یۅسہٕ  مصلحتس  خلاف  آسہِ،  بیٚیہِ  روزن  نہٕ  پننہِ  کفرو  انکارٕ  نِشہِ  پتھ،  یہِ  دعا  پرنہٕ  سٍتۍ  آسہِ  تۅہیہِ  سۅ  ژکھ  دوٗر  سپدان۔"
  },
  {
    "verse_id": 99,
    "translation": "پتھ  روٗدۍ  کٲفر  تِمن  بَنہِ  نہٕ  کینٛہہ  یوٚت  تانۍ  نہٕ  تِمن  أندٕرہ  کٲنسہِ  مرنُک  وقت  واتہِ۔  ٲخرتُک  معاینہ  ہیٚیہِ  شروع  سپدُن  تَمہِ  ساعتہٕ  یِن  تَس  أچھ  مُژراونہٕ  جہلس  تہٕ  کفرس  پٮ۪ٹھ  سپدِ  نٲدم  تہٕ  پشیمان۔  مٔرِتھ  وَنہِ  سُہ  کٲفر،  پروردگارٕ  اَسہِ  سوزتہٕ  بیٚیہِ  دنیاہس  کُن  واپس۔"
  },
  {
    "verse_id": 100,
    "translation": "یُتھ  بہٕ  رٕژٕ  عملہٕ  کرٕہ  دنیاہس  اندر  یُس  مےٚ  پتھ  کُں  تروو۔  ملٲیکن  ہٕندِ  ذریعہ  یِیَس  اَتھ  درخواستس  رَد  کرنہٕ،  دَپنہٕ  یِیَس۔  تہِ  بنہِ  نہٕ  ہرگز  یعنی  دنیاہس  کُن  واپس  گژُھن  چھُ  ناممکن۔  بےشک  یہِ  چھےٚ  سۅ  کتھ  یۅسہٕ  أمِس  وننی  چھےٚ۔  اَتھ  وننس  چھُنہٕ  اَمیہ  نِشہِ  اعتبارٕے  کینٛہہ۔  تِمن  پتہٕ  چھُ  اَکھ  پرداہ  تہٕ  ٹھوٚراہ  اَکھ  تتھ  دۅہس  تانۍ  ییٚمہِ  دۅہ  دوبارٕہ  تِم  زندٕہ  کرنہٕ  یِن۔  وُنہِ  کیا  وُچھ  تِمَو،  مرنہٕ  سٍتۍ  بانبرے  تِم  یوٗت۔  بُتھہِ  چھُ  تِمن  عالمِ  برزخ  یِوان۔  توٚت  وٲتِتھ  روزن  تِم  پردس  منٛز  دنیاکین  لوٗکن  نِشہِ۔  ٲخرت  تہِ  واتہِ  نہٕ  تِمن  برونٹھ  کُن  البتہ  ٲخرت  کہ  عذابُک  کم  پہن  نموناہ  واتہِ  تِمن  برونٹھ  کُن  ییٚمُیک  مزٕہ  تُلان  روزن  قیامتس  تانۍ۔  "
  },
  {
    "verse_id": 101,
    "translation": "پتہٕ  قیامت  سپدِ  پھۅکھ  یِیہِ  دِنہٕ  پوگس  منٛز،  تَمہِ  ساعتہٕ  سپدن  تِم  تِتھِس  خوفس  تہٕ  ہٲبتس  گرفتار  کہ  سورُے  مَشکھ۔  تِمن  منٛز  یِم  اَکھ  أکِس  رشتہ  دار  آسن،  تِم  رشتہ  دار  روزن  نہٕ  کُنہِ  تہِ  یعنی  کانٛہہ  کرِ  نہٕ  کٲنسہِ  ہٕںز  ہمدردی،  زن  تہِ  تِم  وۅپر  وۅپر  آسن۔  نہ  آسہِ  کانٛہہ  کٲنسہِ  پٕرژھان۔  غرض  تَمہِ  دۅہ  نہ  یِیہِ  رشتہ  دٲری  بکار،  نہ  دوستی۔  بس  تَمہِ  دۅہ  یِیہِ  بکار  ایمان  ییٚمہِ  خٲطرٕ  قٲیم  یِیہِ  کرنہٕ  اَکھ  ترٛکراہ۔  یتھ  منٛز  ایمان  و  عمل  یِیہِ  تولنہٕ۔"
  },
  {
    "verse_id": 102,
    "translation": "ییٚمۍ  سٕندِ  ایمانُک  تہٕ  نیکین  ہُنٛد  ترٛکرِ  پوتُر  گوٚب  لگہِ  تِمے  چھِ  کامیاب  تہٕ  رستگار۔"
  },
  {
    "verse_id": 103,
    "translation": "یِمن  ہٕندِ  ایمان  و  عملہِ  ہُنٛڈ  ترٛکرِ  پوتُر  لوٚت  آسہِ  پس  تِمے  گٔے  تِم  یِمَو  پٲنۍ  پانس  نقصان  تہٕ  تاوَن  واتنوو،  تِم  آسن  جہنمس  منٛز  ہمیشہِ۔"
  },
  {
    "verse_id": 104,
    "translation": "زالہِ  نارِ  جہنم  تِہِندین  بُتھین،  ہیٚرُیم  وُتھ  واتیکھ  کلس  تانۍ۔  بوٚنُیم  وُتھ  واتیکھ  توٗنِس  تانۍ،  تِمے  آسن  تتھ  نارِ  جہنمس  منٛز  سخت  بدشکل۔  تِمن  یِیہِ  وَننہٕ۔"
  },
  {
    "verse_id": 105,
    "translation": "کیا  تۅہیہِ  پٮ۪ٹھ  ٲسۍ  نا  میٲنۍ  آیات  پرنہٕ  یِوان۔  توپتہٕ  ٲسِو  توٚہۍ  تِمن  اَپٕزۍ  زٲنِتھ  انکار  کران،  یہِ  چھُو  تَمہِ  کُے  سزا۔"
  },
  {
    "verse_id": 106,
    "translation": "تِم  دپن  اے  سانہِ  پروردگارٕ،  أسۍ  چھِ  اقرار  کران  پننِس  جُرمس،  أسۍ  ٲسۍ  ؤلِمٕتۍ  شقاوتن،  بیٚیہِ  ٲسۍ  واقعی  وَتہِ  نِشہِ  ڈٔلِمٕتۍ،  أسۍ  چھِ  درخواست  کران۔"
  },
  {
    "verse_id": 107,
    "translation": "اے  سانہِ  پروردگارٕ  اَسہِ  کڈ  تہٕ  اَمہِ  جہنم  اندرٕہ،  توپتہٕ  سوزتہٕ  بیٚیہِ  دوبارٕہ  دنیاہس  کُن۔  توپتہٕ  ہے  أسۍ  دوبارٕہ  نافرمٲنی  کرو  تیٚلہِ  چھِ  أسۍ  واقعی  ظٲلم۔  تَمہِ  وقتہٕ  گژِھہ  اَسہِ  پوٗرٕ  سزا  دُین۔"
  },
  {
    "verse_id": 108,
    "translation": "اللہ  تعالیٰ  فرماویکھ۔  دفع  گٔژِھو،  اَتھ  جہنمس  منٛز  دٔزِو،  مےٚ  سٍتۍ  مَہ  کٔرِو  کتھٕے۔  أسذۍ  کرو  نہٕ  تُہُند  درخواست  منظور،  تۅہیہِ  چھُنا  یاد۔"
  },
  {
    "verse_id": 109,
    "translation": "توٚہۍ  گٔو  نا  تِمے  کہ  میانیو  بندو  أندرٕہ  ٲس  اَکھُ  جماعتھاہ  یِم  بچٲرۍ  عرض  کران  ٲسۍ،  اے  سانہِ  پروردگارٕ،  اَسہِ  اوٚن  ایمان،  پس  کر  اَسہِ  مغفرت  بیٚیہِ  کر  اَسہِ  پٮ۪ٹھ  رحم۔  ژٕے  چھُکھ  سارِوٕے  اندرٕہ  سٮ۪ٹھاہ  رحم  کروُن۔"
  },
  {
    "verse_id": 110,
    "translation": "پس  کوٚرُو  تۅہیہِ  اَتھ  کتھہِ  یۅسہٕ  قٲبل  قدر  ٲس  ٹھٹھہٕ،  تِم  زٲنیوٗکھ  تۅہیہِ  ٹھٹھس  لایق،  تِمنٕے  پٮ۪ٹھ  لٲگِو  تۅہیہِ  ٹسنہٕ  کرنہِ،  تتھ  سٍتۍ  روٗدِو  توٚہۍ  مشغول۔  یوٚت  تانۍ  تِمَو  کتھو  تۅہیہِ  میون  یاد  تانۍ  مٔشرووہَو۔  بیٚیہِ  ٲسِو  توٚہۍ  تِم  وُچھِتھ  اَسان،  تِمَو  کوٚڑ  تتھ  تُہٕندِس  تکلیفس  پٮ۪ٹھ  صبر۔  "
  },
  {
    "verse_id": 111,
    "translation": "پٔزِپٲٹھۍ  مےٚ  کٔر  عطا  تِمن  اَز  تَمہِ  صبرٕچ  موٚزوٗرۍ،  بے  شک  تِمے  سپٕدۍ  کامیاب۔"
  },
  {
    "verse_id": 112,
    "translation": "اللہ  تعالیٰ  پٕرٛژِھہ  یا  پٕرٛژھناوِ  تِمن  کٲفرن،  توٚہۍ  کٍتِس  کالس  روٗدِو  زمینس  اندر  ؤرِیَو  موجوب۔"
  },
  {
    "verse_id": 113,
    "translation": "تِم  دپن  أسۍ  روٗدۍ  دۅہس  یا  أڈِس  دۅہس،  اَسہِ  چھُنہٕ  پوٗرٕ  یاد،  اَسہِ  چھَنہٕ  کینٛہہ  خبر،  توٚہۍ  پٕرٛژِھو  عُمرن  ہُنٛد  حساب  تھاووُنیٚن  مَلٲیکن۔  "
  },
  {
    "verse_id": 114,
    "translation": "اللہ  تعالیٰ  فرماویکھ  توٚہۍ  روٗدِو  نہٕ  مگر  کم  سٕے  کالس،  ہرگاہ  توٚہۍ  تہِ  زٲنِہِو  دنیاہس  اندر  کہ  دنیاہس  منٛز  ہا  چھُ  کم  سٕے  کالس  روزُن  اَسہِ۔  تتھ  بدل  ٲسِو  توٚہۍ  زانان  یُتُے  چھُ  سورُے  بیٚیہِ  نہٕ  کینٛہہ۔"
  },
  {
    "verse_id": 115,
    "translation": "کیا  تۅہیہِ  اوسواہ  گمانہٕ  کہ  اَسہِ  کیا  کٔرِو  توٚہۍ  پٲدٕہ  بے  معنی  گِندُناہ،  بیٚیہِ  کیا  یِیِو  نہٕ  توٚہۍ  اَسہِ  کُن  واپس  اَننہٕ۔"
  },
  {
    "verse_id": 116,
    "translation": "پس  سٮ۪ٹھاہ  بالا  تہٕ  برتر  چھُ  اللہ  تعالیٰ،  سُہ  چھُ  بادشاہ  پٔزِپٲٹھۍ،  تٔمۍ  کوٚر  نہٕ  بے  معنی  تہٕ  بے  ہوٗدٕہ  کانٛہہ  چیز  پٲدٕہ۔  کانٛہہ  معبوداہ  چھُنہٕ  تس  ورٲے،  سُہ  چھُ  مٲلک  عرشِ  عظیمُک۔"
  },
  {
    "verse_id": 117,
    "translation": "بیٚیہِ  یُس  اَکھاہ  یِمہٕ  دلیلہٕ  ٲسِتھ  خدایس  سٍتۍ  کٲنسہِ  معبود  سٕنز عبادت  کرِ  یَتھ  پٮ۪ٹھ  نہٕ  کانٛہہ  دلیلٕے  چھےٚ،  تٔمۍ  سُند  حساب  چھُنہٕ  مگر  تُہٕندِس  پروردگارس  نِشہِ۔  بے  شک  کامیاب  سپدن  نہٕ  کٲفر  بلکہ  روزن  تِم  ابدالآباد  عذابس  اندر  گرفتار۔"
  },
  {
    "verse_id": 118,
    "translation": "اے  پیغمبر  توٚہۍ  ٲسِو  دعا  کران  تہٕ  منگان،  اے  میانہِ  پروردگارٕ  مغفرت  کر  مےٚ،  بیٚیہِ  کر  مےٚ  پٮ۪ٹھ  رحم،  معاشس  اندر  تہِ،  توفیق  طاعتس  اندر  تہِ،  نجات  ٲخرتس  اندر  تہِ،  عطاے  جنتس  اندر  تہِ،  ژٕے  چھُکھ  سارِوٕے  رحم  کروُنیو  اندرٕہ  رحم  کروُن۔"
  }
]