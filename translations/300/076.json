[
  {
    "verse_id": 1,
    "translation": "کیا  اِنسانس  پیٚٹھ  چُھنا  پتھ  کالُک  اکھ  وقت  تِیُتھ  تہِ  گُزریومُت  ییٚلہِ  سُہ  قابلِ  ذِکر  چیز  اوس  نہٕ؟  ﴿امہِ  نِشہِ  چُھنہٕ  سوال  کرُن  مقصد  بلکہ  چُھ  اِنسان  امہِ  کتھہِ  ہُند  اقرار  کرناوُن  زِ  آ،  تَس  پیٚٹھ  چُھ  اکھ  تِیُتھ  وقت  گُزریومُت،  تہٕ  امہِ  علاوٕہ  چُھ  سُہ  یِہ  سونچنہٕ  خٲطرٕ  مجبور  کرُن  زِ  اگر  سُہ  گۅڈٕہ  چُھ  عدمہٕ  نِشہِ  وجودس  منٛز  اَننہٕ  آمُت  تیٚلہِ  کِتھہٕ  پٲٹھۍ  آسہِ  تٔمۍ  سُند  دُبارٕہ  پٲدٕ  سپدُن  ناممکن؟﴾"
  },
  {
    "verse_id": 2,
    "translation": "اَسہِ  کوٚر  اکھ  انسان  اکہِ  مخلوط  نُطفہٕ  نِشہِ  پٲدٕ  تاکہِ  تس  ہیٚمَو  امتحان،  تہٕ  امہِ  غرضہٕ  خٲطرٕ  بنوو  سُہ  اَسہِ  بوزن  وول  تہٕ  وُچھن  وول۔  ﴿یعنی  یِہ  بنوو  ہوش  گوش  وول﴾"
  },
  {
    "verse_id": 3,
    "translation": "اسہِ  ہٲو  تس  وَتھ  خواہ  سُہ  شُکر  کرن  وول  بٔنۍ تن  یا  کُفر  کرن  وول  بٔنۍ تن۔  ﴿یعنی  کُفر  کرنُک  تہٕ  شُکر  کرنُک  اختیار  دِوان  دِوان  ووٚن  تس  زِ  کُفرچ  وَتھ  کۅسہٕ  چھےٚ  تہٕ  شُکرچ  وَتھ  کۅسہٕ  چھےٚ۔﴾"
  },
  {
    "verse_id": 4,
    "translation": "کُفر  کرن  والیٚن  خٲطرٕ  چھےٚ  اَسہِ  ہانکلہٕ  تہٕ  طوق  تہٕ  نارٕ  اَلاو  دستیاب  کٔرِتھ  تھوومُت۔"
  },
  {
    "verse_id": 5,
    "translation": "نیک  لُکھ  چیٚن  ﴿جنتن  منٛز﴾  شرابٕکۍ  تِتھۍ  جام  یتھ  منٛز  آبِ  کافور  آسہِ  رَلٲوِتھ۔"
  },
  {
    "verse_id": 6,
    "translation": "یِہ  آسہِ  اکھ  پکہٕ وُن  ناگ  ییٚمہِ  کِس  آبس  سٍتۍ  اللہ  تعالیٰ  سٕندۍ  بندٕہ  شراب  چیٚن۔  تہٕ  یپٲرۍ  یژھن  تپٲرۍ  کڑن  سہولیت  سان  اَمِکۍ  شاخ۔"
  },
  {
    "verse_id": 7,
    "translation": "یِم  آسن  تِم  لُکھ  یِم  ﴿دُنیاہس  منٛز﴾  نذر  چِھ  پوٗرٕہ  کران  ﴿نذر  چُھ  مُراد،  خُدایس  سٍتۍ  عہد  کرُن  زِ  انسان  کرِ  تٔمۍ  سٕندِ  خٲطرٕ  فرض  کھۅتہٕ  زٲید  فلٲنۍ  نیک  کام﴾،  تہٕ  تتھ  دۅہس  چِھ  کھۅژان  ییٚمِچ  آفت  پرٛتھ  اندٕ  پٔھہلِتھ  آسہِ۔"
  },
  {
    "verse_id": 8,
    "translation": "تہٕ  اللہ  تعالیٰ  سٕندِس  محبتس  منٛز  چِھ  مسکینس  تہٕ  یتیمس  تہٕ  قٍدِس  کھیٚن  کھیاوان۔"
  },
  {
    "verse_id": 9,
    "translation": "﴿تہٕ  تِمن  چِھ  وَنان  زِ﴾  أسۍ  چِھو  تۅہیِہ  صرف  اللہ  تعالیٰ  سٕندِ  خٲطرٕ  کھیاوان،  أسۍ  نَہ  چِھ  تۅہیِہ  نِشہِ  کانٛہہ  بدلہٕ  یژھان  تہٕ  نَہ  چِھ  شکریہ  یَژھان۔"
  },
  {
    "verse_id": 10,
    "translation": "اسہِ  چُھ  پننِس  ربّس  نِشہِ  تمہِ  دۅہ کہ  عذابُک  خوف  یُس  سخت  مصیبتُک  سیٚٹھاہ  زِیوٗٹھ  دۅہ  آسہِ۔"
  },
  {
    "verse_id": 11,
    "translation": "لہٰذا،  بچاوِ  اللہ  تعالیٰ  تِمن  تمہِ  دۅہ کہ  شرٕ  نِشہِ  تہٕ  تِمن  بخشنہٕ  تازگی  تہٕ  سُرور۔"
  },
  {
    "verse_id": 12,
    "translation": "تہٕ  تِہندِ  صبرٕ  بدلہٕ  کرِ  تِمن  جنّت  تہٕ  ریشمی  لباس  عطا۔  ﴿صبرُک  لفظ  چُھ  یتھ  جایِہ  اتھ  معنیس  منٛز  ورتاونہٕ  آمُت  زِ  ایمان  اَننہٕ  پتہٕ  روٗدۍ  تِم  مرنہٕ کِس  دَمس  تام  اللہ  تعالیٰ  سٕندیٚن  احکامن  ہٕنٛز  پابندی  کران  تہٕ  تٔمۍ  سٕنزِ  نافرمٲنی  نِشہِ  روٗدۍ  پرہیز  کران۔﴾"
  },
  {
    "verse_id": 13,
    "translation": "تتہِ  آسن  تِم  تَھدیٚن  مسندن  پیٚٹھ  تکیِہ  لگٲوۍ  لگٲوۍ  بِہِتھ،  نَہ  ستاوِ  تِمن  تاپٕچ  گرمی  تہٕ  نَہ  سخت  سردی۔"
  },
  {
    "verse_id": 14,
    "translation": "جنتٕکۍ  شِہلۍ  آسن  نٔمِتھ  تِمن  پیٚٹھ  سایِہ  کران،  تہٕ  تمِکۍ  پھل  آسن  ہر  وقتہٕ  تِمن  نکھہٕ  اَننہٕ  آمٕتۍ  تہٕ  تِمن  آسہِ  پانس  تام  ﴿زِ  یِتھہٕ  پٲٹھۍ  یژھن  تِتھہٕ  پٲٹھۍ  والن﴾۔"
  },
  {
    "verse_id": 15,
    "translation": "تِمن  برونٛہہ  کنہِ  آسن  رۅپہِ  سٕندۍ  بانہٕ،  ﴿سورۂ  زُخرف  آیت  71  تَھس  منٛز  چُھ  ارشاد  سپُدمُت  زِ  تِمن  برونٛہہ  کنہِ  آسن  سۅنہٕ  سٕندۍ  بانہٕ  گردش  کرناونہٕ  یِوان۔  امہِ  نِشہِ  لوٚگ  پَے  زِ  کُنہِ  وِزِ  گژھن  سۅنہٕ  سٕندۍ  بانہٕ  استعمال  تہٕ  کُنہِ  وِزِ  گژھن  رۅپہٕ  سٕندۍ﴾  تہٕ  شِیشِو  پیالہٕ  آسن  گردش  کرناونہٕ  یِوان۔"
  },
  {
    "verse_id": 16,
    "translation": "شیشہِ  تہِ  تِم  یِم  رۅپہٕ  قسمٕکۍ  آسن،  ﴿یعنی  آسہِ  سُہ  رۅپھ  مگر  شیشِکۍ  پٲٹھۍ  آسہِ  شفاف﴾  تہٕ  تِم  آسن  ﴿جنتہٕ  کیو  انتظام  کرن  والیو﴾  ٹھیک  اندازٕ  مُطٲبق  بٔھرِتھ  تھٲوِمٕتۍ۔"
  },
  {
    "verse_id": 17,
    "translation": "تِم  یِن  تَتہِ  تِتھہِ  شرابٕکۍ  جام  چاونہٕ  یتھ  منٛز  شونٛٹھ  رَلہٕ  آسہِ۔  ﴿اہلِ  عرب  ٲسۍ  چونکہ  شرابس  سٍتۍ  شونٛٹھ  رَلٲونہٕ  آمتہِ  آبٕچ  مِلاوٹ  پسند  کران  امہِ  موجوب  آو  فرماونہٕ  زِ  تَتہِ  یِیہِ  تِمن  سُہ  شراب  چاونہٕ  یتھ  منٛز  شونٛٹھ  رَلٲوِتھ  آسہِ﴾"
  },
  {
    "verse_id": 18,
    "translation": "یِہ  آسہِ  جنتُک  اکھ  ناگ  یتھ  سَلسبیل  چِھ  ونان۔"
  },
  {
    "verse_id": 19,
    "translation": "تِہندِ  خدمت  خٲطرٕ  آسن  تِتھۍ  لڑکہٕ  دَوان  پھیران  یِم  ہمیشہ  لڑکے  روزن،  توٚہۍ  وُچھوٗکھ  تِم  تہٕ  باسیو  زَنتہٕ  مۅختہٕ  پٔھلۍ  چِھ  یِم  چھکراونہٕ  چِھ  آمٕتۍ۔"
  },
  {
    "verse_id": 20,
    "translation": "تتہِ  یورکُن  تہِ  توٚہۍ  نظر  ترٲوِو  نعمتے  نعمتہٕ  وُچِھو  بیٚیہِ  وُچِھو  اکہِ  بڈِ  سلطنتُک  ساز  و  سامان۔"
  },
  {
    "verse_id": 21,
    "translation": "تِمن  پیٚٹھ  آسن  زۅوِجہِ  ریشمہِ  ہٕندۍ  سبز  لباس،  بیٚیہِ  اطلس  تہٕ  دیباہکۍ  پَلو،  تِمن  یِن  رۅپہٕ  سٕندۍ  کٔرۍ  لاگنہٕ۔  ﴿سورۂ  حج  آیت  123  تہٕ  سورۂ  فاطر  آیت  33  ہَس  منٛز  چُھ  آمُت  زِ  تِمن  یِن  تَتہٕ  سۅنہٕ  سٕندۍ  کٔرۍ  لاگنہٕ،  امہِ  نِشہِ  لوٚگ  پے  زِ  پننہِ  مرضی  تہٕ  پسندٕ  مطٲبق  ییٚمہِ  ساعتہٕ  تِم  یژھن  تمہِ  ساعتہٕ  لاگن  سۅنہٕ  سٕندۍ  کٔرۍ،  ییٚمہِ  ساعتہٕ  یژھن  تمہِ  ساعتہٕ  لاگن  رۅپہٕ  سٕندۍ  کٔرۍ،  تہٕ  ییٚمہِ  ساعتہٕ  یژھن  دۅشوے  قسم  لاگن  یِکہٕ وٹہٕ۔﴾  تہٕ  تِہُند  ربّ  چاوِ  تِمن  سُہ  شراب  یُس  سیٚٹھاہ  پٲکیزٕہ  آسہِ۔"
  },
  {
    "verse_id": 22,
    "translation": "یِہ  چُھ  تُہُند  جزا،  تہٕ  تُہُنزٕ  کار  گُزٲری  چھےٚ  قٲبلِ  قدر  ماننہٕ  آمٕژ۔"
  },
  {
    "verse_id": 23,
    "translation": "اے  نبیؐ  اَسی  چُھ  یِہ  قرآن  ہَنہِ  ہَنہِ  تۅہیِہ  پیٚٹھ  نٲزِل  کوٚرمُت،  ﴿یتھ  جایِہ  چِھ  مخٲطب  بظٲہر  نبیؐ  البتہ  جواب  چُھ  کُفارن  ہٕندِ  اکہِ  اعتراضُک  دِنہِ  یِوان۔  تِم  ٲسۍ  وَنان  زِ  محمدؐ  چِھ  یِہ  قرآن  خۅد  پانہٕ  سوٗنچ  سوٗنچ  بناوان،  نتہٕ  اگر  اللہ  تعالیٰ  سٕندِ  طرفہٕ  کانٛہہ  فرمان  یِیہِ  ہے  تیٚلہِ  یِیہِ  ہے  یِکہٕ وٹہٕ  اَکی  ساعتہٕ۔﴾"
  },
  {
    "verse_id": 24,
    "translation": "لہٰذا،  کٔرِو  توٚہۍ  پننِس  ربّ  سٕندِس  حُکمس  پیٚٹھ  صبر،  ﴿یعنی  تُہٕندۍ  ربّن  یتھ  کارِ  عظمیس  پیٚٹھ  توٚہۍ  ماموٗر  چِھو  کٔرِمٕتۍ  تمہِ  کیٚن  مشکلاتن  تہٕ  سختین  پیٚٹھ  کٔرِو  صبر،  یکینژھاہ  تہِ  تۅہیِہ  پیٚٹھ  گُزرِ  سُہ  روزِو  ہمت  سان  برداشت  کران  تہٕ  ثٲبت  قدمی  منٛز  مَہ  دِیو  کمزوری  یِنہٕ﴾  تہٕ  تِمَو  منٛزٕ  مَہ  مٲنِو  کٲنسہِ  بدعمل  سٕنز  یا  منکرِ  حق  سٕنز  کتھ۔"
  },
  {
    "verse_id": 25,
    "translation": "پننِس  ربّ  سُند  ناو  کٔرِو  صبح  و  شام  یاد۔"
  },
  {
    "verse_id": 26,
    "translation": "راتس  تہِ  سپدِو  تٔمۍ  سٕندِس  حضورس  منٛز  سجدٕہ  ریز،  تہٕ  رٲژ  ہٕندیٚن  طویل  وقتن  منٛز  روٗزِو  تٔمۍ  سٕنز  تسبیح  کران۔  ﴿ییٚلہِ  اللہ  تعالیٰ  سٕندِ  یاد  کرنُک  حکم  وقتہٕ  کہ  تعیُن  سان  دِنہٕ  چُھ  یِوان  تیٚلہِ  چُھ  تمہِ  نِشہِ  مُراد  نماز  آسان۔  یتھ  آیتس  منٛز  چُھ  سارِوٕے  برونٛہہ  فرماونہٕ  آمُت:  وَ  اذکُرِ  اسمَ  رَبِّکَ  بُکرَۃَ  وّ  اَصِیلاً،  بکُرہ  چِھ  عربی  زبٲنۍ  منٛز  صُبحس  ونان  تہٕ  لفظ  اصل  چُھ  زوال  کہ  وقتہٕ  پیٚٹھہٕ  غروبِ  آفتابس  تام  خٲطرٕ  ورتاونہٕ  یِوان  یَتھ  منٛز  ظہر  تہٕ  عصرٕکۍ  اوقات  چِھ  یِوان۔  پتہٕ  آو  فرماونہٕ:  وَمِنَ  الَّیلِ  فَاسجُد  لَہٗ۔  رٲژ  ہُند  وقت  چُھ  آفتاب  لوسنہٕ  پتہٕ  شروع  گژھان،  امہِ  موجوب  چھےٚ  رٲژ  منٛز  سجدٕہ  کرنہٕ  کِس  حکمس  منٛز  مغرب  تہٕ  عشاء  دۅشوٕنۍ  وقتن  ہٕنزٕ  نمازٕ  شٲمل  سپدان۔  اَمہِ  پتہٕ  یِہ  ارشاد  زِ  رٲژ  ہٕندیٚن  طویل  وقتن  منٛز  روٗزِو  تٔمۍ  سٕنز  تسبیح  کران،  چُھ  تہجُد  نمازِ  کُن  صاف  اشارٕہ  کران۔﴾  "
  },
  {
    "verse_id": 27,
    "translation": "یِم  لُکھ  چِھ  جلدی  حٲصل  سپدن  وٲلِس  چیزس  ﴿دُنیاہس﴾  سٍتۍ  محبت  تھاوان،  تہٕ  برونٛہہ  کُن  یُس  گوٚب  دۅہ  یِنہٕ  وول  چُھ  تتھ  چِھ  نظر  انداز  کران۔"
  },
  {
    "verse_id": 28,
    "translation": "اَسی  چِھ  یِم  پٲدٕ  کٔرِمٕتۍ  تہٕ  یِہندۍ  بند  تہٕ  جوڑ  چِھ  مضبوط  کٔرِمٕتۍ  تہٕ  ییٚلہِ  أسۍ  یژھو  یِہنزٕ  شکلہٕ  ہیکو  بدلٲوِتھ۔"
  },
  {
    "verse_id": 29,
    "translation": "یِہ  چھےٚ  اکھ  نصیحت،  وونۍ  ییٚمۍ  سُند  دل  ییژِھہ  سُہ  کٔرِن  پننِس  ربّس  کُن  گژھنٕچ  وَتھ  اختیار۔"
  },
  {
    "verse_id": 30,
    "translation": "تہٕ  تُہندِ  یژھنہٕ  سٍتۍ  چُھنہٕ  کِہنۍ  سپدان  یوٚت  تام  نہٕ  اللہ  تعالیٰ  ییٚژِھہ،  یقیناً  چُھ  اللہ  تعالیٰ  سیٚٹھاہ  زانن  وول  تہٕ  حکمت  وول۔"
  },
  {
    "verse_id": 31,
    "translation": "پننِس  رحمتس  منٛز  یَس  یژھان  چُھ  تس  چُھ  دٲخل  کران،  تہٕ  ظٲلمن  خٲطرٕ  چُھ  تٔمۍ  دگ  تُلہٕ وُن  عذاب  تیار  تھوومُت۔"
  }
]