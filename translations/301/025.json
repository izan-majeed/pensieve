[
  {
    "verse_id": 1,
    "translation": "برکت  وول  چھُ  سُہ  ذاتِ  پاک  ییمۍ  نٲزل  کوٚر  یہِ  قرآن  مجید  یُس  پٔزِس  تہٕ  اَپزِس  منٛز  فرق  کرٕوُن  چھُ  پننِس  بندہ  خاصس  پٮ۪ٹھ  یعنی  حضرت  محمد  صلی  اللہ  علیہ  و سلمس  پٮ۪ٹھ،  یُتھ  سُہ  بندہ  خاص  سپدِ  عالمینن،  جِنن  تہٕ  انسانن  ہٕندِ  خٲطرٕ  کھۅژناوٕوُن  خداے  سٕندِ  عذاب  نِشہِ،  بیٖم  کرٕوُن  تِمن  یِم  نہٕ  ایمان  اَنن  تہٕ  پژھ  کرن  کُنِس  خدایس۔"
  },
  {
    "verse_id": 2,
    "translation": "یَس  ذاتِ  پاک  سٕنز  پادشاہت  تہٕ  سلطنت  چھےٚ  آسمانن  تہٕ  زمینن  اندر،  بیٚیہِ  چھُنہٕ  تٔمۍ  قرار  دُیتمُت  کانٛہہ  اَکھاہ  پَنُن  اولاد،  بیٚیہِ  چھُنہٕ  تس  کانٛہہ  اَکھاہ  شریک  حکومتس  تہٕ  سلطنتس  منٛز۔  بیٚیہِ  ییٚمۍ  پرتھ  چیزاہ  پٲدٕہ  کوٚر،  توپتہ  کوٚرُن  پرتھ  چیزُک  الگ  الگ  اندازٕہ،  اَکہِ  چیزُک  خاصیت  کوٚرُن  اَکھ،  بیٚیہِ  چیزُک  بیاکھ۔"
  },
  {
    "verse_id": 3,
    "translation": "یُتھ  صاحبِ  کمال  خدا  ٲسِتھ  تروو  مُشرکو  تَسُند  توحید،  توپتہٕ  بنٲوِکھ  تس  ورٲے  بیٚیہِ  چیز  پنٕنۍ  معبود  یِم  نہٕ  کُنہِ  صورتس  اندر  معبود  آسنس  قٲبل  چھِ۔  یِم  نہٕ  کانٛہہ  چیز  پٲدٕہ  ہیٚکن  کٔرِتھ  کیازِ  تِم  چھِ  پانہٕ  پٲدٕہ  کرنہٕ  آمٕتۍ،  بیٚیہِ  چھُنہٕ  تِمن  اختیار  پننین  پانن  ہٕندِ  خٲطرٕ  کُنہِ  ضریٚر  کہ  تہٕ  نقصان  کہ  دوٗر  کرنُک  تہٕ  کانٛہہ  نفعاہ  تہٕ  فٲیداہ  حٲصل  کرنُک۔  بیٚیہِ  چھُنہٕ  تِمن  اختیار  کٲنسہِ  ہٕندِ  مارنُک  یعنی  کٲنسہِ  جاندارس  کیا  ہیٚکہِ  ہن  زُو  کٔڈِتھ،  نہ  کٲنسہِ  ہٕندِ  زندٕھ  تھاونُک  یعنی  کٲنسہِ  بے  جانس  کیا  ہیٚکہٕ  ہن  جاندار  بنٲوِتھ،  نہ  قیامتُک  دۅہ  نہ  مرنہٕ  پتہٕ  بیٚیہِ  زندٕہ  کرنُک۔  اَمہِ  سارِکُے  اختیار  چھُ  اللہ  تعالیٰ  ہس،  معبود  آسنٕکۍ  لوٲزِم  چھِ  یِمے  چیز،  یَس  منٛز  یِم  چیز  چھِ  سُے  شوٗبہِ  معبود۔  یَس  منٛز  نہٕ  یِم  چیز  چھِ  سُہ  چھُنہٕ  ہرگز  معبود  آسنس  قٲبل۔"
  },
  {
    "verse_id": 4,
    "translation": "بیٚیہِ  ووٚن  کٲفرو  تہٕ  مُشرکو  قرآن  مجیدس  متعلق  کہ  یہِ  چھُ  بالکل  اَپُز۔  یُس  تٔمۍ  یعنی  پیغمبرن  پانے  ٹٔھہروومُت  چھُ۔  بیٚیہِ  لوٗکو  أمِس  پیغمبرس  یہِ  اَپُز  ٹھہراونس  اندر  مدد  کوٚرمُت۔  یعنی  تِمَو  اہلِ  کتابو  یِم  مسلمان  سپٕدۍ  مٕتۍ  ٲسۍ،  یاتِم  اہلِ  کتاب  یِم  نبی  کریم  صلی  اللہ  علیہ  و سلمن  نِشہِ  یِوان  گژھان  ٲسۍ۔  پس  بتحقیق  یِژھ  کتھ  وَننہٕ  سٍتۍ  کوٚر  یِمَو  کٲفرو  بوٚڈ  ظلم  بیٚیہِ  ووٚنُکھ  سٮ۪ٹھاہ  بوٚڈ  اَپُز۔"
  },
  {
    "verse_id": 5,
    "translation": "اَتھ  سٍتۍ  چھِ  یِم  کٲفر  یہِ  کتھ  تہِ  ونان  کہ  یہِ  قرآن  مجید  چھُ  بے  سند  کتھ  یِمہٕ  بروٗنٹھمیٚن  لوٗک  نِشہِ  نقل  چھےٚ  یِوان  کرنہٕ۔  یِمہٕ  لیٚکھناوِمَژٕہ  چھےٚ  أمۍ  پیغمبرن  عمدٕہ  عبارتس  اندر  أنِتھ  وارٕہ  سوٗنچِتھ  سمجھِتھ  صحابہ  صٲبن  ہٕندِ  اَتھہٕ۔  پس  چھےٚ  تِمے  کتھہٕ  لیکھناونہٕ  یِوان  تِمن  نِشہِ  صُبحس  تہٕ  شامس۔"
  },
  {
    "verse_id": 6,
    "translation": "توٚہۍ  فرمٲوِیوٗکھ  یارسول  اللہؐ  کہ  یہِ  قرآنِ  مجید  کوٚر  نٲزل  تٔمۍ  پروردگارن  یُس  زانان  چھُ  سارے  پوشیدٕہ  کتھہٕ۔  اَدٕہ  تِمہٕ  کتھہٕ  آسمانن  منز  ٲسِتن  یا  زمینن  منٛز  ٲسِتن۔  تمی  سببہٕ  چھُ  یہِ  قرآن  مجید  فصاحت  و  بلاغتس  منٛز  ممتاز۔  اَتھ  ہیوٗ  کلام  پیش  کرنس  اندر  چھِ  جن  تہٕ  انسان  عٲجز۔  اَتھ  کلامس  نسبت  تُہٕنزٕ  یِمہٕ  یَچھ  کتھ  وَننہٕ  مۅکھھٕ  شوٗبہِ  ہا  تۅہیہِ  سخت  سزا  دُین  مگر۔  بے  شک  سُہ  چھُ  سٮ۪ٹھاہ  مغفرت  کروُن،  سُہ  چھُنہٕ  مُجرمن  سٍتی  سزادِوان  مگر  یہِ  رحم  و  مغفرت  چھُ  کُنہِ  خاص  وقتس  تانۍ۔  سُہ  وقت  گُزرِتھ  یِن  اَمہِ  قسمہٕ  چہ  کتھہٕ  کرن  وٲلۍ  عذابس  گرفتار  کرنہٕ۔"
  },
  {
    "verse_id": 7,
    "translation": "بیٚیہِ  چھِ  یِم  کٲفر رسول  کریم  صلی  اللہ  علیہ  و سلمس  متعلق  یہِ  ونان  کہ  ییٚمِس  پیغمبرس  کیا  سَپُد،  یہِ  چھُ  سٲنی  پٲٹھۍ  غذا  تہِ  کھیٚوان  بیٚیہِ  چھُ  معاشُک  انتظام  کرنہٕ  خٲطرٕ  بازرن  منٛز  پھیران۔  ییٚمِس  سٍتۍ  ونہٕ  آو  سوزنہٕ  کانٛہہ  ملکاہ،  سُتہِ  آسِہ  ہا  ییٚمِس  سٍتۍ  روٗزِتھ  لوٗکن  خداے  سٕندِ  عذاب  نِشہِ  کھۅژناوان  تہٕ  بیٖم  کران۔"
  },
  {
    "verse_id": 8,
    "translation": "نتہٕ  کونہٕ  آو  تراونہٕ  تِمن  کانٛہہ  خزاناہ  ییٚمہِ  پٮ۪ٹھہٕ  تِم  خرچ  آسہن  کران،  فکرِ  معاشِچ  روزِہا  نہٕ  ضرورتھٕے۔  نَتہٕ  کونہٕ  چھُ  تِمن  سٍتۍ  کانٛہہ  میوٕہ  باغاہ  تَمی  منٛزٕ  آسہن  تِم  کھیوان۔  بیٚیہِ  چھِ  ونان  یِم  ظٲلم  کٲفر  باایمانن،  توٚہۍ  چھِو  نہٕ  پتہٕ  پتہٕ  پکان  مگر  تِتھۍ  سٕے  أکِس  شخصس  یس  پٮ۪ٹھ  سِحر  تہٕ  جود  کرنہٕ  آمُت  چھُ  ییٚمہِ  سٍتۍ  تِہٕنز  عقل  بحال  چھَنہٕ  روٗزمٕژ۔  "
  },
  {
    "verse_id": 9,
    "translation": "وُچھو  کِتھہٕ  پٲٹھۍ  چھِ  یِم  کٲفر  تۅہیہِ  پٮ۪ٹھ  عجیب  عجیب  مژالہٕ  بیان  کران،  تِمن  چھےٚ  پانس  وَتھ  رٲومٕژ،  پس  چھِنہٕ  ہیکان  تِم  وَتھ  لٔبۍ  تھٕے۔  "
  },
  {
    "verse_id": 10,
    "translation": "عام  چھےٚ  برکت  تس  پروردگار  سٕنز  سٮ۪ٹھاہ  تھوٚد  چھُ  تِہُند  شان،  پس  ہرگاہ  سُہ  ییٚژِھہ  ہا  کہ  باغٕچ  کیا  چھےٚ  کتھٕے  بے  شمار  اَمہِ  کھۅتہٕ  رٕتۍ  رٕتۍ  باغ  کرِہا  تۅہیہِ  عطا  یِمَو  مٔنزۍ  جویہِ  پکان  آسہن۔  بیٚیہِ  کرِہا  سُہ  تُہُندِ  خٲطرٕ  تِمن  باغن  منٛز  کمہٕ  کمہٕ  جایہِ  تہٕ  مکان  تیار  مگر  بعض  حکمتن  کُن  نظر  کٔرِتھ  یوٚژھ  نہٕ  تہِ  اللہ  تعالیٰ  ہن۔  تَمِچ  ٲس  نہٕ  ضرورت  تہِ،  کیازِ  أسۍ  چھِنہٕ  مجبر  ییٚمہِ  کتھہِ  ہٕندۍ  کہ  ییٚمِچ  فرمٲیش  کٲفر  کرن  تہِ  کیا  کرو  أسۍ  پوٗرٕہ۔"
  },
  {
    "verse_id": 11,
    "translation": "اصل  کتھ  چھےٚ  یہِ  کہ  یم  کٲفر  چھِ  قیامتس  اَپُز  زانان۔  تمی  چھِ  تِم  بے  فکری  سببہٕ  اَمہِ  قسمہٕ  چہ  کتھہٕ  کران۔  یہِ  بُتھہِ  یِوان  چھُکھ  تہِ  چھِ  ووران۔  اَسہِ  تہِ  چھُ  تیار  تھوومُت  قیامت  کیٚن  منکرن  ہٕندِ  خٲطرٕ  دَزوُن  نار۔  کیازِ  قیامتس  انکار  کرنہٕ  سٍتۍ  چھُ  لٲزم  یِوان  خدایس  تہٕ  پیغمبر  خدایس  انکار  کرُن،  سُہ  چھُ  اصلی  سبب  جہنمس  اندر  واتنُک۔"
  },
  {
    "verse_id": 12,
    "translation": "ییٚلہِ  سُہ  نار  وُچھہِ  منکرن  دوٗری  بوزن  تِم  تمُیک  خشمہ  ہوٚت  گریٚزُن  بیٚیہِ  تَمہِ  چہ  ٹانگہ۔"
  },
  {
    "verse_id": 13,
    "translation": "توپتہٕ  ییٚلہِ  تراونہٕ  یِن  تِم  تَمہِ  منٛزٕ  کُنہِ  تنگ  جایہِ  منٛز  اَکھ  أکِس  سٍتۍ  گنڈ  پھِرِتھ  یا  اَتھہٕ  کھۅر  گردنہِ  سٍتۍ  گٔنڈِتھ۔  ژھانڈن  پننہِ  خٲطرٕ  ہلاکت  تہٕ  موت،  پانس  کرن  لیٚلہٕ  تہٕ  افسوس۔"
  },
  {
    "verse_id": 14,
    "translation": "وَننہِ  یِیَکھ  اے  کٲفرو،  اَکی  پھِرِ  مَہ  ژھٲنڈِو  توٚہۍ  ازپننہِ  خٲطرٕ  موت  بلکہ  ثھانڈِو  واریاہہِ  پھِرِ۔"
  },
  {
    "verse_id": 15,
    "translation": "توٚہۍ  فرمٲوِیوٗکھ  یارسول  اللہؐ  اے  کٲفرو،  یہِ  افسوس  ناک  حالت  چھا  رٕژ  کِنہٕ  سُہ  ہمیشہ  روزنُک  جنت  چھُ  بہتر  ییٚمُیک  وعدٕہ  آو  کرنہٕ  پرہیزگارن،  خدایس  کھۅژوُنین۔  سُہ  جنت  آسہِ  تِہِندِ  خٲطرٕ  رٕژن  عملن  ہٕنز  موٚزوٗرۍ  بیٚیہِ  آسہِ  تِمن  پتو  لاکہِ  اَتھ  جنتس  منٛز  واتُن۔"
  },
  {
    "verse_id": 16,
    "translation": "تِہِندِ  خٲطرٕ  آسہِ  تتھ  جنتس  منٛز  تہِ  سورُے  یہِ  تِم  یژھن،  ہمیشہِ  روزوُنۍ  آسن  تتھ  جنتس  منٛز۔  یِمن  پرہیزگارن  ہُنٛد  اَتھ  جنتس  منٛز  واتُن  چھُ  اَکھ  وعداہ  یُس  بطورفضل  و  عنایت  مَٹہِ  چھُ  تُہٕندِس  پروردگارس  پٮ۪ٹھ،  بیٚیہِ  چھُ  یہِ  وعداہ  قٲبلِ  درخواست۔"
  },
  {
    "verse_id": 17,
    "translation": "بیٚیہِ  پٲوِو  تِمن  ژیٚتس  ییٚمہِ  دۅہ  اللہ  تعالیٰ  تِمن  سارِنٕے  کٲفرن  بیٚیہِ  تِہِندیٚن  معبودانِ  بٲطلن  یِمن  ہٕنز  پرستش  تِم  معبودِ  برحقس  ورٲے  کران  ٲسۍ  جمع  کرِ  پانس  برونٹھہٕ  کنہِ۔  توپتہٕ  پٕرٛژِھہ  تِمن  معبودانِ  بٲطلن،  کیا  تۅہیہِ  ڈٲلیوٗکھہٕ  یِم  میٲنۍ  بندٕہ  سیٚزِ  وَتہِ  نِشہِ؟  کِنہٕ  یِم  ڈٔلۍ  پانے  راہِ  راست  نِشہِ۔"
  },
  {
    "verse_id": 18,
    "translation": "تِم  دَپن  پروردگاراہ  ژٕہ  چھُکھ  منزہ  تہٕ  پاک۔  سون  کیا  طاقت  اوس  کہ  أسۍ  کیا  کرہون  ژےٚ  ورٲے  بیٚیہِ  کانٛہہ  کارسازاہ  مقرر۔  اَدٕہ  تِم  ٲسۍ  اَسہِ  ہِوۍ  یا  بیٚیہِ  کانٛہہ  ییٚلہِ  أسۍ  یقین  چھِ  زانان  کہ  معبود  چھُکھ  ژٕے  یوت  بیٚیہِ  نہٕ  کانٛہہ،  أسۍ  کِتھہٕ  پٲٹھۍ  ہیکہَو  لوٗکن  شرکُک  اَمر  کٔرِتھ  یا  تتھ  پٮ۪ٹھ  رضا  مندی  ظٲہرکٔرِتھ۔  لیکن  یِم  سپٕدۍ  پانے  گمراہ۔  یِمَو  کوٚر  شکرانِ  نعمت  بدل  کفرانِ  نعمت۔  حقیقت  چھےٚ  یٔہے  کہ  ژےٚ  تُلنٲوِتھکھ  تِم  بیٚیہِ  تِہِندۍ  مٲلۍ  بُڈِ  بب  مالِ  دنیاہُک  تمتع  یوٚت  تانۍ  تِم  نفسہٕ  چن  خواہشن  تہٕ  لذتن  اندر  بوٚڈِتھ  گٔے  تیوٗت  کہ  چون  یادٕے  مٔشرووُکھ۔  تِم  سپٕدۍ  پانے  برباد  تہٕ  ہلاک۔"
  },
  {
    "verse_id": 19,
    "translation": "اے  کٲفرو  پٔزِپٲٹھۍ  یِمن  معبودانِ  بٲطلن  ہٕنز  توٚہۍ  پرستش  کران  ٲسِو  تِمَو  دِژٕہ  قرار  تُہٕنزٕ  سارے  کتھہٕ  اَپزِ،  تِمَو  تہِ  کوٚر  نہٕ  تۅہیہِ  کانٛہہ  مدد۔  تۅہیہِ  پٮ۪ٹھ  چھُ  کھاسان  پوٗرٕ  پٲٹھۍ  جُرُم۔  پس  ہیٚکِو  نہٕ  توٚہۍ  پانس  نِشہِ  عذاب  دوٗر  کٔرِتھ،  نہ  ہیٚکیٚو  تۅہیہِ  کانٛہہ  شخصاہ  مدد  کٔرِتھ۔  بیٚیہِ  یُس  توھیہِ  اندر  نافرمان  یعنی  مشرک  آسہِ  سُہ  ژٕہناوون  أسۍ  بوٚڈ  عذاب۔"
  },
  {
    "verse_id": 20,
    "translation": "بیٚیہِ  پیغمبر  اَسہِ  سوٗزۍ  تۅہیہِ  برونٹھ  یا  رسول  اللہؐ  تِم  سٲری  ٲسۍ  غذا  تہِ  کھیٚوان،  بیٚیہِ  ٲسۍ  بازرو  مٔنزۍ  معاش  تلاش  کرنہٕ  خٲطرٕ  پکان  تہٕ  پھیران۔  اے  پیغمبرِ  کریم،  اے  پیغمبرِ  کریم  سٕندیٚو  تبِعو،  یُتھنہٕ  توٚہۍ  کٲفرن  ہٕنزو  کتھو  سٍتۍ  غمگین  ٲسِو  سپدان،  کیازِ  اَسہِ  چھِو  توٚہۍ  سٲری  کٔرِمٕتۍ  اَکھ  أکۍ  سٕندِ  خٲطرٕ  آزمٲیش۔  حضراتِ  انبیاء  کٔرۍ  اَسہِ  لوٗکن  ہٕندِ  خٲطرٕ  آزمٲیش  کہ  کم  لوٗکھ  کرن  تِہِندِس  بشر  آسنس  کُن  نظرکٔرِتھ  تِمن  انکار  تہٕ  کم  لوٗکھ  کرن  تِہِندیٚن  نبوت  کیٚن  کمالاتن  کُن  نظر  کٔرِتھ  تِمن  پژھ  تہٕ  تصدیق۔  توٚہۍ  تہِ  کٔرِو  صبر  یعنی  تُہُند  گژِھہ  ضرور  صبر  کرُن۔  یہِ  کتھ  چھےٚ  یقینی  کہ  تُہُند  پروردگار  چھُ  سارِنٕے  ہُنٛد  حال  وُچھان۔  مقرر  وقتس  پٮ۪ٹھ  دِیہِ  سُہ  تِمن  ضرور  سزا۔  لہٰذا  کیازِ  چھِو  توٚہۍ  غم  کھیٚوان۔"
  },
  {
    "verse_id": 21,
    "translation": "بیٚیہِ  چھِ  ونان  تِم  لوٗکھ  یِمن  نہٕ  کانٛہہ  اندیشہِ  چھُ  اَسہِ  برونٹھہٕ  کنہِ  پیش  سپدنُک،  تتھ  منکر  آسنہٕ  مۅکھہٕ  کہ  اَسہِ  پٮ۪ٹھ  کونہٕ  چھِ  ملٲیک  سوزنہٕ  یِوان  تُہٕندِ  تصدیقہٕ  خٲطرٕ  یا  کونہٕ  چھِن  أسۍ  تہِ  پَنُن  پروردگار  وُچھان،  سُے  کرِہا  پانہٕ  تِہِندِس  پیغمبر  آسنس  تٲیید  تہٕ  تصدیق۔  یِمن  لوٗکن  چھِ  یقیناً  پننہِ  جایہِ  پنٕنۍ  پان  سٮ۪ٹھاہ  بٔڑۍ  بوزنہٕ  یِوان،  خصوصاً  کوٚرُکھ  خدایس  وُچھنُک،  تس  سٍتۍ  کلام  کرنُک  تجویز  پیش۔  اَمہِ  سٍتۍ  دراے  یِم  لوٗکھ  انسٲنیت  کہ  حدٕ  نِشہِ  سٮ۪ٹھاہ  نیٚبر۔  بیٚیہِ  کٔریِمَو  بٔڑ  سرکشی۔"
  },
  {
    "verse_id": 22,
    "translation": "وۅنۍ  ییٚمہِ  دۅہ  تِم  وُچھن  ملٲیکن  مُہیب  صورتن  اندر  مرنہٕ  کہ  وقتہٕ  یا  قیامتُک  دۅہ  تَمہِ  دۅہ  آسہِ  نہٕ  کانٛہہ  خوشی  ہٕنز  کتھاہ  نصیب  تِمن  نافرمانن۔  ملٲیکن  ییٚلہِ  وُچھن  عذابٕکۍ  سامانہٕ  ہیتھ،  سٮ۪ٹھاہ  گابرن  تَمہِ  ساعتہٕ۔  تتھ  حالتس  منٛز  وَنن  تَمہِ  ساعتہٕ  پناہ  بخدا،  پناہ  بخدا،  اَسہِ  گوٚژھ  مضبوط  ٹھوٚراہ  یِمن  نِشہِ  حٲصل  سپدُن ﴿یِم  نہٕ  ملٲیکن  ہیٚکن  وُچھِتھ  تِمے  ہیٚکنہٕ  سنا  خدایس  وُچھِتھ۔"
  },
  {
    "verse_id": 23,
    "translation": "بیٚیہِ  سَپدو  أسۍ  متوجہ  تِمن  کٲفرن  ہٕنزن  رٕژن  کامین  کُن  یِمہٕ  تِمَو  دنیاہس  منٛز  کرِ  مَژٕہ  آسن۔  پس  کروکھ  تِمہٕ  عملہٕ  چھکنہٕ  آمژِ  گردِ  ہِشہِ،  کانٛہہ  ثواباہ  آسِنہٕ  تِمن  ہُنٛد۔"
  },
  {
    "verse_id": 24,
    "translation": "جنتی  یِمن  یِم  کٲفر  ٹھٹھہٕ  ٲسۍ  کران  آسن  تَمہِ  دۅہ  سٮ۪ٹھاہ  رٕتہِ  قیام  گاہ  کِنۍ  تہِ  آرام  گاہ  کِنۍ  تہِ  یعنی  جنت  آسہِ  تِہِندِ  قیام  کرنٕچ  جاے،  آرام  کرنٕچ  جاے۔  تَمہِ  کِس  رُت  آسنس  چھُنہٕ  وَننُے  کینٛہہ۔"
  },
  {
    "verse_id": 25,
    "translation": "بیٚیہِ  ییٚمہِ  دۅہ  آسمان  اَکہِ  بڈِ  اوٚبرٕ  سٍتۍ  پھَٹہِ،  بیٚیہِ  یِن  والنہٕ  سارِنٕے  آسمانن  ہٕندۍ  ملٲیک  پوٚتُس  پتھ  زمینس  پٮ۪ٹھ  بکثرت،  تمی  وقتہٕ  کرِ  اللہ  تعالیٰ  حساب  و  کتاب  خٲطرٕ  پَنُن  تجلی۔"
  },
  {
    "verse_id": 26,
    "translation": "تَمہِ  دۅہ  آسہِ  سورُے  مُلک  حقیقت  پٲٹھۍ  حضرت  رحمان  سُندُے۔  یعنی  حساب  و  کتاب  تہٕ  جزاء  و  سزاہس  منٛز  آسہِ  نہٕ  کٲنسہِ  ہُنٛد  دخل۔  بیٚیہِ  آسہِ  سُہ  دۅہ  کٲفرن  ہٕندِ  حقہٕ  سٮ۪ٹھاہ  کُڈُر  تہٕ  کریوٗٹھ۔"
  },
  {
    "verse_id": 27,
    "translation": "بیٚیہِ  ہیٚیہِ  تمی  دۅہ  ظٲلم  تہٕ  نافرمان  اَتھن  پننین  ژٔپۍ،  دَپہِ  تمی  دۅہ  ظٲلم،  اے  کاش  کیا  رُت  گژِھہ  ہا  میانہِ  حقہٕ  ہرگاہ  رٔٹمٕژ  آسِہا  رسولِ  خدایس  سٍتۍ  روٗزِتھ  دینٕچ  وَتھ۔"
  },
  {
    "verse_id": 28,
    "translation": "افسوس،  کاش  کہ  مےٚ  آسِہا  نہٕ  فلٲنۍ  بد  یارس  سٍتۍ  دوستی  لٲجمٕژ۔"
  },
  {
    "verse_id": 29,
    "translation": "پٔزِپٲٹھۍ  تٔمی  کم  بختن  ڈولُس  بہٕ  قرآن  مجید  کیٚن  احکامن  پٮ۪ٹھ  عمل  کرنہٕ  نِشہِ،  تِم  احکام  مےٚ  نِشہِ  وٲتِتھ۔  شیطان  چھُ  انسانس  عین  موقعس  پٮ۪ٹھ  مدد  کرنہٕ  نِشہِ  پتھ  ژلان۔"
  },
  {
    "verse_id": 30,
    "translation": "بیٚیہِ  فرماوَن  تَمہِ  دۅہ  پیغمبرخدا  صلی  اللہ  علیہ  و سلم،  اے  میانہِ  پروردگارٕ،  پٔزِپٲٹھۍ  میٲنۍ  ییٚمۍ  قومن  زون  یہِ  قرآن  مجید  یُس  واجبُ  العمل  اوس،  بے  ہوٗدٕہ  کلاماہ  یا  روٗدۍ  تِم  اَمہِ  نِشہِ  دوٗر،  اَمہِ  موجوب  کٔرٕکھ  نہٕ  کانٛہہ  عملاہ،  یہِ  کوٚرُکھ  بالکل  نظر  انداز،  اَتھ  کوٚرُکھ  نہٕ  کانٛہہ  التفاتاہ،  عمل  کرنٕچ  چھَنہٕ  کتھٕے۔"
  },
  {
    "verse_id": 31,
    "translation": "یِتھہٕ  پٲٹھۍ  یِم  لوٗکھ  چھِ  تُہٕندۍ  دشمن،  یِتھے  پٲٹھۍ  کٔرۍ  اَسہِ  نافرمانو  اندرٕہ  پرتھ  پیغمبر  سمندۍ  دشمن،  یہِ  نٔو  کتھاہ  چھَنہٕ  کینٛہہ۔  تِمَو  پیغمبرو  یِتھہٕ  پٲٹھۍ  صبر  کوٚر،  تِتھے  پٲٹھۍ  کٔرِو  توٚہۍ  تہِ  صبر۔  بس  چھُ  تۅہیہِ  پَنُن  پروردگار  ہدایت  کروُن،  کٲفرو  چھےٚ  ہمیشہ  پیغمبرن  ہٕنز  مخالفت  کٔرمٕژ،  لہٰذا  گژِھہ  نہٕ  اَمُیک  کانٛہہ  غم  کھیوٚن۔  اللہ  تعالیٰ  ییٚمۍ  سٕندِ  حقہٕ  ہدایت  ییٚژِھہ  تس  کرِ  ہدایت،  یُس  ہدایت  نِشہِ  محروم  روزِ  توپتہٕ  ہیٚیہِ  سُہ  توہیہِ  اِیذا  تہٕ  تکلیف  واتناوُن،  دۅشوُنۍ  حالن  اندر  چھُ  اللہ  تعالیٰ  تُہُند  ربّ،  تۅہیہِ  کٲفی۔"
  },
  {
    "verse_id": 32,
    "translation": "بیٚیہِ  چھِ  دپان  کٲفر  یہِ  قرآن  مجید  کونہٕ  آو  نٲزل  کرنہٕ  حضرت  محمدس  صلی  اللہ  علیہ  و سلمس  پٮ۪ٹھ  یِکہٕ  وَٹہٕ،  اَکی  پھِرِ۔  اَسہِ  کوٚر  نٲزل  یہِ  ہَنہِ  ہَنہِ،  آہستہ،  آہستہ،  یُتھ  دٔرراوَو  أسۍ  تُہُند  دل۔  اَمہِ  مۅکھہٕ  کوٚر  قرآن  مجید  اَسہِ  نٲزل  وارٕہ  وارٕہ۔"
  },
  {
    "verse_id": 33,
    "translation": "بیٚیہِ  چھِنہٕ  یِم  دشمن  تۅہیہِ  نِشہِ  کانٛہہ  کتھاہ  یا  مثالاہ  تۅہیہِ  پٮ۪ٹھ  یا  قرآن  مجیدس  پٮ۪ٹھ  طعنہ  زنی  خٲطرٕ  پیش  کران۔  مگر  أسۍ  چھِ  تُہٕندِ  بدل  تِمن  کتھن  ہُنٛد  پوٚز  جواب  بیٚیہِ  تَمہِ  کھۅتہٕ  رُت  معنی  بیان  کٔرِتھ  تۅہیہِ  نِشہِ  واتناوان۔  یہِ  گوٚو  قولی  جواب۔  وۅنۍ  یُس  عملی  جواب  یِیہِ  دِنہٕ  تِمن،  سُہ  گوٚو۔"
  },
  {
    "verse_id": 34,
    "translation": "یِم  گٔے  تِمے  لوٗکھ  یِم  کلہ  و  کر  من  کٔرِتھ  بُتھہِ  کھکھرِ  یِن  پکناونہٕ  تہٕ  سۅمبراونہٕ  جہنمس  کُن۔  تِم  آسن  جایہِ  کِنۍ  سٮ۪ٹھاہ  بدتروَتہِ  کِنۍ  سٮ۪ٹھاہ  ڈٔلۍمٕتۍ۔  "
  },
  {
    "verse_id": 35,
    "translation": "بتحقیق  بیٚیہِ  کٔر  اَسہِ  عطا  موسیٰ  علیہ  السلامس  کتاب  یعنی  توراۃ،  بیٚیہِ  کوٚر  اَسہِ  سۅ  کتاب  عطا  کرنہٕ  برونٹھ  بوے  تِہُنٛد  ہارون  علیہ  السلام  تَسُند  وزیر  تہٕ  مددگار۔"
  },
  {
    "verse_id": 36,
    "translation": "تَمہِ  پتے  کوٚر  اَسہِ  حکم  تِمن  دۅشوُنی  کہ  گٔژِھو  توٚہۍ  دۅشوے  تبلیغ  و  ہدایت  کرنہٕ  خٲطرٕ  تِمن  لوٗکن  نِشہِ  یِمَو  اَپٕزۍ  زٲنۍ  سٲنۍ  توحیدٕکۍ  آیات،  توپتہٕ  گٔے  تِم  دۅشوے  صاحب  کوٚرُکھ  فرعونس  تہٕ  تِہِندِس  قومس  تبلیغ  مگر  تِمَو  مون  نہٕ  کینٛہہ  تہِ۔  ادٕہ  گٲلۍ  تِم  اَسہِ  موٗلہٕ  مۅنجہِ۔  چنانچہ  تِہُنڈ  غرق  سَپدُن  چھُ  مشہورو  معروف۔"
  },
  {
    "verse_id": 37,
    "translation": "بیٚیہِ  ییٚلہِ  حضرت  نوح  سٕندۍ  قومن  انکار  کوٚر  پیغمبرن،  اَسہِ  پھاٹٕوۍ  تِم  آبس  اندر  بیٚیہِ  بنٲوۍ  اَسہِ  تِم  لوٗکن  ہٕندِ  خٲطرٕ  اَکھ  نِشاناہ،  یہِ  گوٚو  دنیاہس  اندر،  بیٚیہِ  چھُ  اَسہِ  تیار  تھوومُت  ٲخرتس  اندر  تِمن  ظٲلمن  تہٕ  نافرمانن  ہٕندِ  خٲطرٕ  کُڈُر  عذاب۔"
  },
  {
    "verse_id": 38,
    "translation": "بیٚیہِ  کوٚر  اَسہِ  ہلاک  قومِ  عاد،  بیٚیہِ  قومِ  ثمود  بیٚیہِ  کِیٖرۍ  وٲلۍ ﴿رَس  چھِ  ونان  عربی  پٲٹھۍ  کِیٖرِس﴾ بیٚیہِ  یِمن  منٛزباگ  یِمہٕ  وارایاہ  نافرمان  اُمژٕہ  آسہٕ۔  "
  },
  {
    "verse_id": 39,
    "translation": "بیٚیہِ  کٔرۍ  اَسہِ  بیان  تِمن  سارِنٕے  ہٕندِ  ہدایت  خٲطرٕ  عجیب  عجیب  تہٕ  موثر  مضامین  مگر  ییٚلہِ  نہٕ  تِمَو  کینٛہہ  تہِ  مون،  ادٕہ  گٲلۍ  اَسہِ  تِم  سٲری۔"
  },
  {
    "verse_id": 40,
    "translation": "پٔزِپٲٹھۍ  بیٚیہِ  پٔکۍ  تہٕ  گُزرے  یِم  مشرکین  عرب  شام  کِس  سفرس  منٛز  تَمہِ  شہرٕ  کِنۍ  یَتھ  منٛز  قومِ  لوط  بسان  ٲسۍ۔  تتھ  شہرس  اوس  ناوسدومتِمن  آو  نافرمٲنی  ہٕندِ  سببہٕ  آسمان  کہ  طرفہٕ  کنہِ  روٗد  کرنہٕ  یعنی  کَنہِ  آیکھ  تراونہٕ  روٗدٕکۍ  پٲٹھۍ۔  کیا  یِم  مکٕکۍ  کٲفر  چھِنا  وُچھان  تِم  شہر  تا  اینکہ  عبرت  رٹہن۔  عبرت  نہ  رٹنُخ  وجہ  چھُنہٕ  یہِ  کہ  تِم  کیا  چھِنہٕ  تِم  شہر  وُچھان  بلکہ  چھَنہٕ  تِمن  مرنہٕ  پتہٕ  زندٕہ  گژھنٕچ  کانٛہہ  اُمیداہ  تہٕ  پژھاہ،  کیازِ  تِم  چھِ  ٲخرتس  انکار  کران،  یِم  کٲفر  چھِ  ییٖتۍ  شریر  کہ۔"
  },
  {
    "verse_id": 41,
    "translation": "ییٚلہِ  تِم  تۅہیہِ  وُچھان  چھِ  یارسول  اللہ  صلی  اللہ  علیہ  و سلم،  تِمن  چھَنہٕ  کانٛہہ  کٲماہ  تَمہِ  ساعتہٕ  تۅہیہِ  نسبت  ٹھٹھہٕ  کرنہٕ  ورٲے،  ونان  چھِ  تِم،  کیا  یۅہے  شخص  سوٗزا  اللہ  تعالیٰ  ہن  پیغمبر،  یہِ  چھُنہٕ  پیغمبری  لایق  مگر  کلام  تہٕ  کتھہٕ  أمۍ  سٕنزٕ  چھےٚ  سٮ۪ٹھاہ  موثر۔"
  },
  {
    "verse_id": 42,
    "translation": "تَمہِ  جادو  بیٲنی  سٍتۍ  اوس  قریب  کہ  یہِ  ڈالہِ  ہا  اَسہِ  پننیو  معبودو  نِشہِ،  ہرگاہ  نے  أسۍ  تِمن  معبودن  ہٕنزِ  پرستش  پٮ۪ٹھ  ثٲبت  قدم  روزہَو۔  پانس  چھِ  تِم  پانے  زانان  ہدایتس  پٮ۪ٹھ،  پیغمبرس  چھِ  زانان  ڈوٚلمُت،  اللہ  تعالیٰ  چھُ  فرماوان  کہ  برونٹھ  پہن  زانن  تِم  مرنہٕ  پتہٕ  ییٚلہِ  وارٕ  پٲٹھۍ  وُچھن  عذاب  کہ  کُس  اَکھاہ  اوس  وَتہِ  نِشہِ  ڈوٚلمُت۔"
  },
  {
    "verse_id": 43,
    "translation": "اے  پیغمبر،  توٚہۍ  وُچھِو  حض  تس  شصہٕ  سٕنز  حالت  ییٚمۍ  پَنُن  خدا  چھُ  بنوومُت  پننہِ  نفسٕچ  خواہش۔  کیا  توٚہۍ  تُلوٕہ  پانس  پٮ۪ٹھ  ذمہٕ  دری  کہ  یِتھیٚن  ہوا  پرستن  کیا  کٔرِو  توٚہۍ  ہدایت،  یۅسہٕ  کتھ  خوٲہشہِ  مطٲبق  آسیکھ  سۅ  کرن  قبول،  یۅسہٕ  نہٕ  خوٲہشہِ  مطٲبق  آسیکھ  تتھ  کرن  رَد۔  اَز  وُچھِکھ  اَکھ  کٔنیاہ  جان  پہن  تہٕ  تتھ  کٔرٕکھ  پرستش،  پگاہ  وُچھِکھ  بیاکھ  کٔنیاہ  تَمہِ  کھۅتہٕ  جان  پہن  تٔتھۍ  ہیٚژٕکھ  پرستش  کرٕنۍ۔  "
  },
  {
    "verse_id": 44,
    "translation": "کِنہٕ  تۅہیہِ  چھُو  کینٛہہ  گمانہٕ  کہ  تِمَو  اندرٕہ  کیاہ  چھِ  زیادٕہ  بوزان  تُہُند  کلامِ  شریف  یا  کیا  چھُکھ  سُہ  فکرِ  تران  کینٛہہ۔  سُہ  گمانے  مَہ  کٔرِو  توٚہۍ۔  تِم  چھَنہٕ  مگر  چارپا  ہِی  بلکہ  چھِ  تِم  چارپاہن  کھۅتہٕ  ڈٔلِمٕتۍ  وَتہِ  نِشہِ۔"
  },
  {
    "verse_id": 45,
    "translation": "کیا  ژےٚ  وُچھُتھ  نا  اے  وُچھوُنہِ  پننِس  پروردگار  سٕندِس  قدرتس  کُن  کہ  کِتھہٕ  پٲٹھۍ  چھُ  زیٹھراوان  سایہِ  ییٚلہِ  آفتاب  چھُ  کھسان،  تَمہِ  ساعتہٕ  چھُ  تِمن  سارِنٕے  چیزن  ہُنٛد  سایہِ  زیوٗٹھ  آسان  یِم  چیز  وۅدنہِ  آسن۔  ہرگاہ  سُہ  ییٚژِھہ  ہا  اَتھ  سایس  تھاوِہا  أکۍ  سٕے  جایہِ  ٹھٔہرٲوِتھ۔  توپتہٕ  کوٚر  اسہِ  آفتاب  اَمہِ  سایُک  ظٲہری  علامت۔  آفتاب  سٍتۍ  چھُ  بوزنہٕ  یِوان  اَمہِ  سایُک  زیٹھُن  تہٕ  ژھۅٹُن،  آفتاب  نے  آسِہا  یہِ  یِیہِ  ہا  نہٕ  بوزنے۔"
  },
  {
    "verse_id": 46,
    "translation": "توپتہٕ  چھِن  سُہ  سایہِ  أسۍ  پانس  کُن  رٹان  ہَنہِ  ہَنہِ۔  بالاخر  چھُ  سُہ  سایہِ  معدوم  سپدان۔"
  },
  {
    "verse_id": 47,
    "translation": "بیٚیہِ  گوٚو  سُہ  پروردگار  سُے  ییٚمۍ  رات  کٔر  تُہٕندِ  خٲطرٕ  پردُک  چیز،  بیٚیہِ  ییٚمۍ  نِندٕر  کٔر  راحت  و  آرامُک  چیز،  بیٚیہِ  ییٚمۍ  دۅہ  کوٚر  زندٕہ  سپدنُک  تہٕ  اورٕہ  یور  کرنُک  وقت۔"
  },
  {
    "verse_id": 48,
    "translation": "بیٚیہِ  گوٚو  سُہ  پروردگار  سُے  یُس  واو  تراوان  چھُ  خۅش  خبر  ہیتھ۔  پننہِ  رحمت  برونٹھ  یعنی  روٗد  تراونہٕ  برونٹھ۔  بیٚیہِ  تراوَو  أسۍ  آسمان  کہ  طرفہٕ  آب  یُس  پاک  و  صاف  کروُن  چیزاہ  چھُ۔"
  },
  {
    "verse_id": 49,
    "translation": "یُتھ  أسۍ  زندٕہ  کرون  تَمہِ  آبہٕ  سٍتۍ  موٚمُت  زمین۔  بیٚیہِ  چاووکھ  سُہ  آب  پننیو  مخلوقو  اندرٕہ  واریاہ  چارپا  بیٚیہِ  واریاہ  انسان۔"
  },
  {
    "verse_id": 50,
    "translation": "پٔزِپٲٹھۍ  اَسہِ  کوٚرتقسیم  سُہ  آب  تِمن  لوٗکن  منٛز  بقدرِ  مصلحت  یُتھ  تِم  غورتہٕ  فکر  کرن  کہ  یِم  چیز  چھِ  کٲنسہِ  قدرت  وٲلۍ  سٕندِس  اختیارس  اندر  یُس  سزاوارِ  عبادت  چھُ،  تٔمۍ  سٕنزٕ  نعمٔژ  ژیٚتس  پٲوِتھ  کرن  شکرگزٲری۔  مگر  اکثر  لوٗکو  کوٚر  نہٕ  کینٛہہ  تہِ  کفرانِ  نعمتہٕ  ورٲے۔"
  },
  {
    "verse_id": 51,
    "translation": "بیٚیہِ  ہرگاہ  أسۍ  ییٚژھہ  ہَو  أسۍ  سوزون  پرتھ  شہرس  اندر  اَکھ  اَکھ  پیغمبراہ  مگر  اَسہِ  سوٗز  نہٕ  کانٛہہ  پیغمبراہ  یازِ  توٚہۍ  سوٗزِو  اَسہِ  یارسول  اللہؐ  سٲرِسٕے  عالمس  کُن  کُنی  صاحب  قیامتس  تانۍ۔  یُتھ  تۅہیہِ  پوٗرٕ  اَمُیک  ثواب  حاصل  سپدِ،  اَمہِ  نعمتُک  شکرانہٕ  چھُ  کہ۔"
  },
  {
    "verse_id": 52,
    "translation": "تُہُند  گژھن  نہٕ  ماننہِ  کٲفرن  ہٕنزٕ  کتھہٕ،  تِہٕنز  خوہش  چھےٚ  کہ  تبلیغِ  اسلام  گژِھہ  نہٕ  سَپدُنُے  یا  گوٚژھ  کم  کم  سَپدُن  مگر  تُہٕنزٕ  گژھن  نہٕ  ماننہِ  تِمن  کٲفرن  ہٕنزٕ  کتھہٕ  بلکہ  گژِھہ  تِمن  سٍتۍ  اَمی  قرآن  مجیدٕ  سٍتۍ  زبردست  مقابلہٕ  کرُن۔"
  },
  {
    "verse_id": 53,
    "translation": "بیٚیہِ  گوٚو  سُہ  پروردگار  سُے  ییٚمۍ  مِلنٲوۍ  مختلف  زٕہ  دریاو،  اَکہِ  دریاوُک  آب  چھُ  سٮ۪ٹھاہ  میوٗٹھ  تہٕ  تسکین  بخش،  بیٚیُک  آب  چھُ  نون  سٮ۪ٹھاہ  ژوٚش  تہٕ  ٹیوٚٹھ،  باوجود  اختلاف  ظٲہری  چھُ  ہُہ  آب  پننِس  حالس  پٮ۪ٹھ  بیٚیہِ  یہِ  آب  پننِس  حالس  پٮ۪ٹھ۔  یِمن  دۅن  دریاون  منٛز  کوٚر  اللہ  تعالیٰ  ہن  اَکھ  ٹھوٚراہ  یُس  نہٕ  یِمن  اَکھ  أکِس  سٍتۍ  رَلنہٕ  دَوان  چھُ۔"
  },
  {
    "verse_id": 54,
    "translation": "بیٚیہِ  گوٚو  سُہ  پروردگار  سُے  ییٚمۍ  آبِ  نطفس  کوٚر  انسان  پٲدٕہ،  توپتہٕ  کوٚرُن  سُہ  انسان  خاندانہٕ  وول۔  چنانچہ  مول  بُڈِ  بب  وغٲرٕہ  گوٚو  شرعی  خاندان،  موج  نانۍ  و غٲرٕہ  گوٚو  عرفی  خاندان۔  یِم  تعلق  دار  چھِس  پٲدٕہ  سَپدٕوُنُے  پٲدٕہ  سپدان،  پتہٕ  ییٚلہِ  أمِس  نیتھٕر  کرنہٕ  یِوان  چھُ،  تَمہِ  سٍتۍ  چھِس  بیٚیہِ  رشتہٕ  دار،  ہَش،  ہیرٕ  بابہٕ،  ۂۂر  لالہٕ  وغٲرٕہ  پٲدٕہ  سپدان۔  یہِ  چھےٚ  پروردگارٕ  سٕندِ  قدرتٕچ  دلیل  تہِ  کہ  نطفہ  کیا  چیز  اوس،  وۅنۍ  کیا  سَپُد،  یِتھۍ  رشتہٕ  دار  تہٕ  تعلق  دار  سپدِس  پٲدٕہ،  بیٚیہِ  چھےٚ  یہِ  نعمت  تہِ،  یِمَو  تعلقاتو  سٍتۍ  چھُ  أمِس  انسانس  معاونت  تہٕ  مدد  حٲصل  سپدان۔  اے  مخٲطب  چون  پروردگار  چھُ  سٮ۪ٹھاہ  قدرتہٕ  وول،  یِتھِس  کمال  ولِس  خداے  سٕنز  شوٗبہِ  ہا  عبادت  تہٕ  بندگی  کرٕنۍ  مگر  افسوس۔"
  },
  {
    "verse_id": 55,
    "translation": "یِمے  انسان  چھِ  پرستش  کران  معبودِ  حقس  ورٲے  تِمنٕے  چیزن  ہٕنز  یِم  نہٕ  تِمن  کانٛہہ  نفع  ہیٚکن  واتنٲوِتھ،  نہ  کانٛہہ  ضریٚر۔  واقعی  چھُ  یہِ  نافرمان  انسان  پننِس  پروردگارس  کُن  تھَر  پھِران  تہٕ  مخالفت  کران۔  سُہ  ترٲوِتھ  چھُ  بیٚیَن  ہٕنز  پرستش  کران  مگر  تُہُند  گژِھہ  نہٕ  اَتھ  پٮ۪ٹھ  یارسول  اللہؐ  غمگین  سَپدُن  کیازِ۔"
  },
  {
    "verse_id": 56,
    "translation": "اَسہِ  نہ  حض  سوٗزِو  نہٕ  توٚہۍ  مگر  خۅش  خبری  بوزناونہٕ  خٲطرٕ  باایمانن،  بیٖم  کرنہٕ  خٲطرٕ  کٲفرن  تہٕ  نافرمانن،  تِہِندِ  ایمان  نہ  اننہٕ  سٍتۍ  تہٕ  پژھ  نہ  کرنہٕ  سٍتۍ  چھُنہٕ  تۅہیہِ  کانٛہہ  نقصان،  لہٰذا  کیازِ  سَپدِو  توٚہۍ  غمگین۔"
  },
  {
    "verse_id": 57,
    "translation": "توٚہۍ  فرمٲوِیوٗکھ،  اے  لوٗکو،  بہٕ  چھُس  نہٕ  منگان  تۅہیہِ  اَتھ  خۅش  خبری  تہٕ  بیٖم  کرنس  پٮ۪ٹھ  کانٛہہ  موٚزوٗریاہ  مگر  بہٕ  چھُس  خوٲہش  کران  کہ  تۅہیہِ  منٛزٕہ  ہیٚیہِ  ناکانٛہہ  شخصاہ  پننِس  خدایس  کُن  وَتھ،  تِہُند  قُرب  ژھانڈنہٕ  خٲطرٕ  ہیٚیہِ  ہا  پکُن۔  سۅے  ٲس  بس  میٲنۍ  موٚزوٗرۍ۔"
  },
  {
    "verse_id": 58,
    "translation": "بیٚیہِ  کٔرِو  توٚہۍ  اعتماد  تہٕ  ڈکھ  یَتھ  تبلیغ  چہ  کامہِ  اندر  تس  زندس  پٮ۪ٹھ  یُس  نہٕ  زانٛہہ  مَرِ،  بیٚیہِ  کٔرِو  یاد  تِہُند  بپٲکی،  بیٚیہِ  دٔپیوٗس  حمد۔  سُہ  چھُ  پننین  بندن  ہٕندین  ہُند  پوٗرٕ  وٲقف  تہٕ  خبردار۔"
  },
  {
    "verse_id": 59,
    "translation": "ییٚمۍ  پروردگارن  آسمان  تہٕ  زمین  بیٚیہِ  یہِ  تِمن  منٛز  چھُ  پٲدٕہ  کوٚر  شیٚن  دۅہن  ہٕندِس  مُدتس  اندر،  تَمہِ  پتہٕ  سَپُد  مستوی  عرشس  پٮ۪ٹھ  تِتھہٕ  پٲٹھۍ  یِتھہٕ  پٲٹھۍ  تِہِندِس  شانس  سزاوار  چھُ۔  سُہ  چھُ  سٮ۪ٹھاہ  رحم  کروُن۔  پس  پِرٛژھ  ژٕہ  شان  تِہُند  کٲنسہِ  زانہٕ  وُنِس،  سُے  باوی  ژےٚ  تِہٕنز  رحمت  کٲژاہ  چھےٚ۔"
  },
  {
    "verse_id": 60,
    "translation": "بیٚیہِ  ییٚلہِ  وَننہٕ  یِوان  چھُ  تِمن  کٲفرن،  دِیِو  سجدٕہ  أمِس  رحمت  وٲلِس  خدایس،  دپان  چھِ  تِم  رحمان  کیا  گوٚو؟  کیا  أسۍ  دِموٕہ  سجدٕہ  تس،  یس  توٚہۍ  دٔپِو  سجدٕہ  دُین،  تِمن  چھُ  یہِ  ونُن  زیادٕہ  دوٗر  کران،  یہِ  بوزنہٕ  سٍتۍ  چھےٚ  تِمن  زیادٕہ  تھُر  کھسان  کفرو  عنادس  اندر۔"
  },
  {
    "verse_id": 61,
    "translation": "سٮ۪ٹھاہ  بابرکت  تہٕ  عٲلی  شان  چھُ  سُہ  ذاتِ  پاک  ییٚمۍ  آسمانن  منٛز  باہ  بُرج  پٲدٕہ  کٔرۍ،  بیٚیہِ  کوٚرُن  آسمانن  اندر  آفتاب  ژونگ  کیازِ  تتھ  منٛز  چھُ  نوٗر  تہِ،  گرمی  تہِ۔  بیٚیہِ  کٔرٕن  زوٗن  نَپہٕ  نَپہٕ  کروُنۍ،  تتھ  منٛز  نوٗرُے  یوت  گرمی  ورٲے۔"
  },
  {
    "verse_id": 62,
    "translation": "بیٚیہِ  گوٚ  سُہ  پروردگار  سُے  ییٚمۍ  رات  تہٕ  دۅہ  کوٚر  اَکھ  أکِس  پتہٕ  یِوُن  تہٕ  گژٕھہ  وُن  تٔمِس  شخصسہٕ  سٕندِ  فکرِ  ترنہٕ  خٲطرٕ  یُس  شخص  فکرِ  ترُن  ییٚژِھہ  یا  ییٚژِھہ  أمِس  قدرت  وٲلِس  مُنعم  حقیقی  یَس  یِمن  نعمژن  پٮ۪ٹھ  شکردَپُن۔  اَمہِ  قسمٕکۍ  لوٗکھ  گٔے  عبادُالرحمٰن،  اَمہِ  پتہٕ  چھُ  تِہُند  صفت  بیان  یِوان  کرنہٕ۔"
  },
  {
    "verse_id": 63,
    "translation": "حضرت  رحمان  سٕندۍ  خاص  بندٕھ  گٔے  تِمے  یِم  پکان  چھِ  زمینہٕ  پٮ۪ٹھۍ  نرمی  سان،  بیٚیہِ  ییٚلہِ  تِمن  سٍتۍ  جٲہل  تہٕ  نادان  لوٗکھ  گفتگو  کرنہِ  لگان  چھِ  تِم  چھِ  پننہِ  طرفہٕ  سلام  کران۔  تِہٕنزن  ناشایان  کتھن  ہُنٛد  چھِنہٕ  تِم  کانٛہہ  جواب  دِوان۔"
  },
  {
    "verse_id": 64,
    "translation": "بیٚیہِ  یِم  رات  گُزاران  چھِ  پننِس  پروردگارس  کُن  سجدٕہ  دِوان  تہٕ  وۅدنہِ  روزان  یعنی  نٮ۪ماز  پران،  باوجودآں  چھِ  پروردگارس  کھۅژان۔"
  },
  {
    "verse_id": 65,
    "translation": "بیٚیہِ  یِم  کھۅژنہٕ  مۅکھہٕ  دعا  چھِ  کران،  اے  سانہِ  پروردگارٕ،  دوٗر  کر  اَسہِ  نِشہِ  جہنمُک  عذاب۔  پٔزِپٲٹھۍ  تمُیک  عذاب  چھُ  تبٲہی  تُلہٕ  وُن،  لٲرِتھ  گژٕھہ  وُن۔"
  },
  {
    "verse_id": 66,
    "translation": "پٔزِپٲٹھۍ  سُہ  جہنم  چھُ  سٮ۪ٹھاہ  یچھ  جاے،  روزنہٕ  خٲطرٕ  بیٚیہِ  بسنہٕ  خٲطرٕ۔"
  },
  {
    "verse_id": 67,
    "translation": "بیٚیہِ  تِم  لوٗکھ  یِم  ییٚلہِ  خرچ  کران  چھِ  مال  پَنُن،  تتھ  منٛز  نہ  چھِ  زیادتی  کران،  نہ  چھِ  کمی  کران  بلکہ  چھُ  تِہُند  خرچ  کرُن  آسان  یِمن  دۅن  حالتن  منٛزباگ  برابر  برابر  افراط  و  تفریط  ورٲے۔"
  },
  {
    "verse_id": 68,
    "translation": "بیٚیہِ  یِم  عبادت  تہٕ  پرستش  چھِنہٕ  کران  خدایس  سٍتۍ  بیٚیہِ  کٲنسہِ  معبودٕ  سٕنز،  بیٚیہِ  یِم  کٲنسہِ  شخصس  ماران  تہٕ  قتل  چھِنہٕ  کران  ییٚمۍ  سُند  مارُن  خداین  حرام  کوٚرمُت  چھُ  مگر  ے  کانٛہہ  شخصاہ  تتھ  مستحق  آسہِ،  سۅ  چھےٚ  بادشاہِ  وقت  سٕنز  کٲم۔  عام  لوٗکن  ہٕنز  گژِھہ  نہٕ  سۅ  پننِس  اَتھس  منٛز  نِنۍ۔  بیٚیہِ  یِم  زنا  چھِنہٕ  کران،  یُس  اَکھاہ  یِمہٕ  کامہِ  کرِ  یعنی  شرک  بخدا  اَنہِ،  بیٚیہِ  قتلِ  ناحق  کرِ،  بیٚیہِ  زنا  کرِ،  یِتھہٕ  پٲٹھۍ  مکٕکۍ  مشرک  کران  ٲسۍ،  سُہ  تُلہِ  تمُیک  سزا۔"
  },
  {
    "verse_id": 69,
    "translation": "دۅگناونہٕ  یِیہِ  تسٕندِ  خٲطرٕ  عذاب  قیامتُک  دۅہ،  بیٚیہِ  روزِ  سُہ  تتھ  عذابس  منٛز  ہمیشہ  خوار  تہٕ  ذلیل۔"
  },
  {
    "verse_id": 70,
    "translation": "مگر  یِم  شرک  تہٕ  معاصی  نِشہِ  توبہٕ  کرن،  ایمان  اَنن،  توپتہٕ  کرن  رٕژٕ  عملہٕ۔  پس  تِمن  لوٗکن  بدلاوِ  اللہ  تعالیٰ  گناہ  تِہِنزو  نیکیو  سٍتۍ۔  اللہ  تعالیٰ  چھُ  مغفرت  کروُن،  تَمہِ  مۅکھہٕ  نٕہنٲوِن  تِہِندۍ  گناہ،  سٮ۪ٹھاہ  رحم  کروُن  تَمہِ  مۅکھہٕ  لیٖچھ،  ن  تِمن  گناہو  بدلہٕ  نیکی۔  یہِ  اوس  اوٚت  تانۍ  تِمن  لوٗکن  ہٕندِ  خٲطرٕ  یِم  کفرٕ  نِشہِ  توبہٕ  کرن۔  اَمہِ  پتہٕ  چھُ  اللہ  تعالیٰ  فرماوان  یِم  باایمان  گناہو  نِشہِ  توبہٕ  کرن  تِہُند  حال۔"
  },
  {
    "verse_id": 71,
    "translation": "بیٚیہِ  یُس  باایمان  گناہو  نِشہِ  توبہٕ  کرِ،  خدایس  کُن  رجوع  کٔرِتھ  رٕژٕ  عملہٕ  کرِ  یعنی  آیندٕہ  روزِ  گناہو  نِشہِ  پتھ،  سُتہِ  روزِ  عذاب  نِشہِ  محفوظ،  کیازِ  سُہ  شخص  چھُ  پھیران،  متوجہ  سپدان  خدایس  کُن  خاص  طریقہٕ۔"
  },
  {
    "verse_id": 72,
    "translation": "بیٚیہِ  یِم  شامل  چھِنہٕ  سپدان  اپزیٚن  تہٕ  بے  ہوٗدٕہ  معاملن  تہٕ  کتھن  اندر  یعنی  یِم  نہٕ  اَپُز  وَنان  چھِ،  نہ  اَپٕز  گوٲہی  دِوان  چھِ،  گناہ  چن  تہٕ  لہو  لعب  چن  تہٕ  خلاف  شرع  مجلسن  منٛز  گژھان  چھِ۔  بیٚیہِ  یِم  اتفاقاً  بلا  قصد،  لہو  و  لعب،  فضول  کامیو  کِنۍ  گُزران  چھِ  تَمہِ  ساعتہٕ  چھِ  گُزران  شریفانہٕ  طریقس  منٛز  تور  کُن  التفات  تہٕ  خوٲہش  کرنہٕ  ورٲے۔"
  },
  {
    "verse_id": 73,
    "translation": "بیٚیہِ  ییٚلہِ  تِمن  پننِس  پروردگار  سٕندیو  آیاتو  سٍتۍ  نصیحت  کرنہٕ  یِوان  چھےٚ  تَمہِ  ساعتہٕ  تَمہِ  ساعتہٕ  چھِنہٕ  تِم  زٔرۍ  تہٕ  أنۍ  ہِوۍ  ؤسۍ  پیوان  بلکہ  چھِ  بہ  گوش  و  ہوش  وارٕہ  بوزان۔"
  },
  {
    "verse_id": 74,
    "translation": "بیٚیہِ  یِتھہٕ  پٲٹھۍ  تِم  پانہٕ  وٲنۍ  اسلامٕکۍ  شیدٲیی  چھِ،  یِتھے  پٲٹھۍ  چھِ  یژھان  سٲنۍ  شُرۍ  بٲژ  تہِ  گٔژھۍ  دیٖنٕکۍ  عاشق  بنٕنۍ۔  چنانچہ  دعا  چھِ  منگان،  اے  سانہِ  پروردگارٕ  عطا  کر  اَسہِ  بیٚیہِ  پننین  زنانن  ہٕندِ  طرفہٕ  تہٕ  اولادن  ہٕندِ  طرفہٕ  سُہ  چیز  ییٚمہِ  سٍتۍ  سانہِ  أچھ  شیہلن  تہٕ  قرار  رَٹن  یعنی  تِم  تہِ  کرتکھ  دین  دار،  عبادت  گُزار  تاکہ  سانہِ  أچھ  شیٚہلن  تِم  وُچھِتھ۔  ،  بیٚیہِ  کرتہٕ  اَسہِ  پرہیزگارن  ہٕندۍ  زٕٹھۍ،  بہٕ  ییٚلہِ  پننہِ  گرُک  زِیُٹھ  کوٚرتھس،  میانہِ  گرٕکۍ  بٲژ  کرتکھ  متقی  تہٕ  پرہیزگار،  بہٕ  سپدٕہا  پنے  متقی  یَن  ہُنٛد  امام  تہٕ  زِیُٹھ۔"
  },
  {
    "verse_id": 75,
    "translation": "یِمنٕے  لوٗکن  یِیہِ  موٚزوٗرۍ  دِنہٕ  جنتٕکۍ  تٔھدۍ  بنگلہٕ،  دنیاہس  اندر  دین  و  اطاعتس  پٮ۪ٹھ  صبر  کرنس  تہٕ  ثٲبت  قدم  روزنس  بدل  بیٚیہِ  آسیکھ  تِمن  جنتن  منٛز  ملٲیکن  ہٕندِ  طرفہٕ  تعظیم  تہٕ  سلامہٕ  کرنہِ  یِوان۔"
  },
  {
    "verse_id": 76,
    "translation": "تِمنٕے  جنتن  اندر  روزن  تِم  ہمیشہ،  کیا  رٕژ  جایاہ  چھُ  جنت  روزنہٕ  خٲطرٕتہٕ  بسنہٕ  خٲطرٕ۔"
  },
  {
    "verse_id": 77,
    "translation": "توٚہۍ  فرمٲوِو  عام  سارِنٕے  لوٗکن  کُن  یا  رسول  اللہؐ،  میون  پروردگار  کرِ  نہٕ  کُنہِ  قسمہٕ  کانٛہہ  پرواہ  ہرگاہ  توٚہۍ  تسٕنز  عبادت  کٔرِو  نہٕ۔  بتحقیق  تۅہیہِ  کوٚرُو  احکامِ  الہٰی  ین  تِم  اَپٕزۍ  زٲنِتھ  انکار،  وۅنۍ  وُچھِو  برونٹھ  پَہن،  سُہ  انکار  تُہُند  یِیہِ  تۅہیہِ  زنگن  وَلنہٕ  یعنی  تمُیک  سزا  یِیہِ  تۅہیہِ  ضرور  دِنہٕ۔"
  }
]