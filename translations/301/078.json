[
  {
    "verse_id": 1,
    "translation": "کمہِ  چیزُک  چھِ  یِم  کٲفر  پرٛژھان؟"
  },
  {
    "verse_id": 2,
    "translation": "کیا  بجہِ  خبرِ  ہُنٛد  چھا  تِم  پرٛژھان؟"
  },
  {
    "verse_id": 3,
    "translation": "یَتھ  خبرِ  منٛز  تِمن  پانس  تہِ  اختلاف  چھُ،  (کانٛہہ  چھُنہٕ  کُنہِ  کتھہِ  پٮ۪ٹھ  ثٲبت،  أڈۍ  چھِ  ونان  نبی  کریمسؐ  شٲعِر  أڈۍ  چِھس  ونان  سٲحِر  تہٕ  مجنون،  قرآنِ  مجیدس  چھِ  ونان  أڈۍ  سحر،  أڈۍ  شعر،  أڈۍ  کہانت۔  قیامتس  تہِ  چھِ  أڈۍ  دپان  آسہِ  مگر  معبودانِ  بٲطل  کرن  شفاعت  تمے  سٍتۍ  مۅکلو،  أڈۍ  چھِ  باکل  تتھ  مُنکرٕے،  اڈیٚن  چھُ  شک  تہٕ  تردُد  تَمہِ  کِس  آسنس  تہٕ  نہ  آسنس  منٛز۔)"
  },
  {
    "verse_id": 4,
    "translation": "ہرگز  یِمن  کتھن  منٛز  اختلافٕچ  گنجٲیش  چھَنہٕ،  عنقریب  زانن  تِم  کہ  یِمہٕ  کتھہٕ  چھےٚ  پَزٕہ۔"
  },
  {
    "verse_id": 5,
    "translation": "بیٚیہِ  چھُسکھ  بہٕ  فرماوان  یہِ  اختلاف  تہٕ  شک  لگہِ  نہٕ  کرُن،  برٛونٹھ  پہن  زانن  تِم  اَمِچ  پوٗرٕہ  حقیقت۔"
  },
  {
    "verse_id": 6,
    "translation": "کیا  اَسہِ  کوٚر  نا  زمین  وَتھرُنَہ؟"
  },
  {
    "verse_id": 7,
    "translation": "بیٚیہِ  کٔرۍ  نا  اَسہِ  کۅہ  تہٕ  بال  مینٛخہٕ؟"
  },
  {
    "verse_id": 8,
    "translation": "بیٚیہِ  کٔروِ  اَسہِ  توٚہۍ  پٲدٕہ  جورٕ  جورٕ  یعنی  مرد  تہٕ  زنانہٕ۔"
  },
  {
    "verse_id": 9,
    "translation": "بیٚیہِ  کٔر  اَسہِ  نِندٕر  تُہٕنٛز  تُہندِ  آرامُک  سبب۔"
  },
  {
    "verse_id": 10,
    "translation": "بیٚیہِ  کٔر  اَسہِ  رات  پۅشاکھَہ۔"
  },
  {
    "verse_id": 11,
    "translation": "بیٚیہِ  کوٚر  اَسہِ  دۅہ  ضروریاتِ  زندگی  حٲصل  کرنُک  وقت۔"
  },
  {
    "verse_id": 12,
    "translation": "بیٚیہِ  کھٲرۍ  اَسہِ  تۅہیہِ  پٮ۪ٹھۍ  کِن  ستھ  آسمان  دٔر  تہٕ  محکم۔"
  },
  {
    "verse_id": 13,
    "translation": "بیٚیہِ  کوٚر  اَسہِ  آسمانن  اندر  ژونگَہ  پرٛزلہٕ  وُن  زمین  کہ  گاشہِ  خٲطرٕہ  (سُہ  گوٚو  آفتاب۔)"
  },
  {
    "verse_id": 14,
    "translation": "بیٚیہِ  ترٛوو  اَسہِ  چیرنہٕ  آمتیو  اوٚبرَو  منٛزٕ  آبَہ  سٮ۪ٹھاہ  پشپہٕ  وُن۔"
  },
  {
    "verse_id": 15,
    "translation": "یُتھ  کڈو  أسۍ  تَمہِ  سٍتۍ  غلہٕ  بیٚیہِ  گاسہٕ۔"
  },
  {
    "verse_id": 16,
    "translation": "بیٚیہِ  گٔنۍ  باغ  یِم  کُلیو  سٍتۍ  بٔرِتھ  آسن،  (یِمن  چیزن  اندر  چھِ  دنیاہس  منٛز  تۅہیہِ  سارِنٕے  انسانن  شرکت  مگر  ٲخرتس  اندر  یہِ  حال  روزِہ  نہٕ،  تَتہِ  آسن  سٲری  الگ  الگ۔)"
  },
  {
    "verse_id": 17,
    "translation": "بے  شک  فٲصلہٕ  کہ  دۅہُک  وقت  چھُ  مُقرر  کرنہٕ  آمُت۔"
  },
  {
    "verse_id": 18,
    "translation": "ییٚمہِ  دۅہ  پھۅکھ  یِیہِ  دِنہٕ  پۅگس  منٛز،  توپتہٕ  ہیٚیِو  توٚہۍ  یُن  فوجو  فوجو۔"
  },
  {
    "verse_id": 19,
    "translation": "بیٚیہِ  یِن  مٕژراونہٕ  آسمان  پس  بَنَن  تَتھ  دروازٕہ۔"
  },
  {
    "verse_id": 20,
    "translation": "بیٚیہِ  یِن  پکناونہٕ  کۅہ  پس  سپدن  تِم  سیٚکھ  ہِی۔"
  },
  {
    "verse_id": 21,
    "translation": "بے  شک  جہنم  چھُ  سارِنٕے  ہٕندِ  پَکنٕچ  وتھ  یعنی  سٲری  پکن  تَمہِ  پٮ۪ٹھۍ،  (چنانچہ  اللہ  تعالیٰ  چھُ  فرماوان  ﴿وَ  اِن  مِنکم  اِلّا  وَارِدھَا﴾  تۅہیہِ  أندرٕہ  چھُنہٕ  کانٛہہ  اکھاہ  یُس  نہٕ  تَتھ  پٮ۪ٹھ  پکہِ  تَتھ  پٮ۪ٹھ  واتہِ۔)"
  },
  {
    "verse_id": 22,
    "translation": "سُے  جہنم  چھُ  سرکشن  ہٕندِ  واتنٕچ  جاے۔"
  },
  {
    "verse_id": 23,
    "translation": "روزٕوُنۍ  آسن  تَتھ  منٛز  ؤری  وادن  یعنی  بے  شمار  ؤرِیَن۔"
  },
  {
    "verse_id": 24,
    "translation": "ژٕہَن  نہٕ  تِم  تَتھ  جہنمس  منٛز  کُنہِ  قسمُک  شہجار  نہ  کُنہِ  قسمُک  چیٚنہٕ  چیزَہ۔"
  },
  {
    "verse_id": 25,
    "translation": "مگر  چیٚن  رَسرٕوٲنۍ  بیٚیہِ  دٔدِمٕتیٚن  تانن  ہُنٛد  رَس۔"
  },
  {
    "verse_id": 26,
    "translation": "موٚزوٗرِیا  یِیَکھ  دِنہٕ  عملہِ  مُوافق۔"
  },
  {
    "verse_id": 27,
    "translation": "پٔزۍ  پٲٹھۍ  ٲسۍ  نہٕ  تِم  امید  تھاوان  حسابٕچ۔"
  },
  {
    "verse_id": 28,
    "translation": "بیٚیہِ  ٲسۍ  انکار  کران  تہٕ  اَپُز  گٕنزران  سانیٚن  آیاتن  سخت  سٮ۪ٹھاہ  اپُز۔"
  },
  {
    "verse_id": 29,
    "translation": "بیٚیہِ  چھُ  اسہِ  پرٛتھ  چیزَہ  تِہنزَو  علمو  اندرٕہ  لیکھِتھ  تھوومُت  گٕنزرٲوِتھ۔"
  },
  {
    "verse_id": 30,
    "translation": "وۅنۍ  ژٕہِو  مزٕہ  پننیٚن  کامیٚن  ہُنٛد،  پس  ہُرراوَو  نہٕ  أسۍ  مگر  عذاب۔"
  },
  {
    "verse_id": 31,
    "translation": "پزۍ  پٲٹھۍ  پرہیز  گارن  کِژۍ  چھےٚ  بٔڈ  رستہٕ  گٲری  تہٕ  کامیٲبی۔"
  },
  {
    "verse_id": 32,
    "translation": "باغ  میٚوَو  سٍتۍ  بٔرِتھ  بیٚیہِ  دَچھ۔"
  },
  {
    "verse_id": 33,
    "translation": "بیٚیہِ  ہٹہٕ  ہٹہٕ  کروُنہِ  نوجوان  زنانہٕ  یِمہٕ  اَکی  وٲنسہِ  آسن۔"
  },
  {
    "verse_id": 34,
    "translation": "بیٚیہِ  پیالہٕ  شرابِ  طہورٕ  سٍتۍ  بٔرۍ  بٔرۍ۔"
  },
  {
    "verse_id": 35,
    "translation": "بوزن  نہٕ  تِم  تِمن  جنتن  اندر  بے  ہوٗدٕہ  کھتہٕ  بیٚیہِ  نہٕ  اَپُز۔"
  },
  {
    "verse_id": 36,
    "translation": "یہِ  یِیہِ  تِمن  موٚزوٗرۍ  دِنہٕ  تُہندِس  پروردِگار  سٕندِ  طرفہٕ  یا  رسول  اللہؐ  بخششَہ  پوٗرٕ  حسابہٕ  موجوب۔"
  },
  {
    "verse_id": 37,
    "translation": "آسمانن  تہٕ  زمینن  بیٚیہِ  یہِ  تِمن  منٛز  چھُ  تَمہِ  سٲرِکِسٕے  پروردِگار  سٕندِ  طرفہٕ،  یُس  رحمت  وول  چھُ،  اختیار  آسیٚکھ  نہٕ  تَس  نِشہِ  کتھ  کرنُک۔"
  },
  {
    "verse_id": 38,
    "translation": "ییٚمہِ  دۅہ  سٲری  جاندار  روح  وٲلۍ  بیٚیہِ  سٲری  ملٲیِک  وۅدنہِ  روزن  صفہٕ  دِتھ،  یم  سٲری  ہیٚکن  کتھ  کٔرِتھ  مگر  کرِ  کتھ  سُے  یَس  حضرت  رحمٰن  اجازت  دِیہِ،  بیٚیہِ  وَنہِ  کلامَہ  درست۔"
  },
  {
    "verse_id": 39,
    "translation": "یہِ  قیامتُک  دۅہ  چھُ  حق  تہٕ  پوٚز،  پَس  یُس  اَکھاہ  ییٚژِھہ  سُہ  کرِ  پننِس  پروردِگارس  نِشہِ  واتنٕچ  جاے  ایمانہٕ  سٍتۍ  رٕژِ  عملہِ  سٍتۍ۔"
  },
  {
    "verse_id": 40,
    "translation": "پٔزۍ  پٲٹھۍ  اَسہِ  کوٚر  بیٖم  تۅہیہِ  اکہِ  نزدیک  یِوُنہِ  عذابُک،  ییٚمہِ  دۅہ  وُچھہِ  پرٛتھ  اَکھاہ  تہِ  سورُے  یہِ  برٛونٹھ  کُن  سوٗزمُت  آسہِ  تٔہنٛدیو  اَتھو  یعنی  یِمہٕ  عملہٕ  تٔمۍ  کرِمَژٕہ  آسن،  بیٚیہِ  دَپہِ  تَمہِ  دۅہ  کٲفر،  کۅنہٕ  اوسُس  بہٕ  میٚژٕے۔"
  }
]