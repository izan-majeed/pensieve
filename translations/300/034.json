[
  {
    "verse_id": 1,
    "translation": "حمد  چُھ  تس  خُدایس  خٲطرٕ  یُس  آسمانن  تہٕ  زمین  کہ  پرٛتھ  چیزُک  مٲلِک  چُھ،  تہٕ  ٲخرتس  منٛز  تہِ  چُھ  حمد  تٔمۍسٕے  خٲطرٕ۔  سُہ  چُھ  حکمت  وول  تہٕ  زانن  وول۔"
  },
  {
    "verse_id": 2,
    "translation": "پرٛتھ  چیزس  چُھ  سُہ  زانان،  یِکینژھاہ  زمینس  منٛز  گژھان  چُھ،  تہٕ  یِکینژھاہ  تمہِ  منٛزٕ  نیران  چُھ،  تہٕ  یِکینژھاہ  آسمانہٕ  وَسان  چُھ،  تہٕ  یِکینژھاہ  تتھ  منٛز  کھسان  چُھ،  سُہ  چُھ  مہربان  تہٕ  بخشن  وول۔"
  },
  {
    "verse_id": 3,
    "translation": "منکِرین  چِھ  ونان،  کیا  دلیل  چھےٚ  زِ  اسہِ  پیٚٹھ  چَھنہٕ  قیامت  یِوان!  ؤنِو،  قسم  چُھم  پننِس  عالِمُ  الغیب  پروردِگار  سُند،  سۅ  یِیہِ  تۅہیِہ  پیٚٹھ  ضرور۔  تَس  نِشہِ  چُھنہٕ  ذرّس  برابر  کانٛہہ  چیز،  نَہ  آسمانن  منٛز  چُھپِتھ  نَہ  زمینس  منٛز۔  نَہ  ذرّٕہ  کھۅتہٕ  بوٚڈ،  تہٕ  نَہ  تمہِ  نِشہِ  لۅکُٹ۔  سورُے  کینہہ  چُھ  أکِس  روشن  کتابہِ  منٛز  درج۔"
  },
  {
    "verse_id": 4,
    "translation": "تہٕ  یِہ  قیامت  یِیہِ  امہِ  موجوب  زِ  جزا  دِیِہ  اللہ  تعالیٰ  تِمن  لُکن  یِمو  ایمان  چُھ  اوٚنمُت  تہٕ  نیک  عمل  چِھ  روٗدِمٕتۍ  کران۔  تِہندِ  خٲطرٕ  چھےٚ  مغفرت  بیٚیہِ  عزّتُک  رِزق۔"
  },
  {
    "verse_id": 5,
    "translation": "تہٕ  یِمو  لُکو  سانیٚن  آیاتن  ؤسۍ  پایِہ  ہاونہٕ  خٲطرٕ  زور  چُھ  لگوومُت،  تِہندِ  خٲطرٕ  چُھ  بدترین  قسمُک  دگ  تُلہٕ وُن  عذاب۔"
  },
  {
    "verse_id": 6,
    "translation": "اے  نبیؐ،  عِلم  تھاون  وٲلۍ  چِھ  وارٕ  پٲٹھۍ  زانان  زِ  یِکینژھاہ  تُہندِس  ربّ  سٕندِ  طرفہٕ  تۅہیِہ  پیٚٹھ  نٲزِل  چُھ  سپُدمُت،  سُہ  چُھ  سراسر  حق،  تہٕ  تس  خداے  سٕنز  وَتھ  چُھ  ہاوان  یُس  غٲلب  تہٕ  حمید  چُھ۔"
  },
  {
    "verse_id": 7,
    "translation": "منکِرین  چِھ  لُکن  ونان،  أسۍ  وَنوٕہ  تۅہیِہ  تِیُتھ  شخص  یُس  خبر  چُھ  دِوان  زِ  ییٚلہِ  تُہندِ  جسمُک  ذرّٕہ  ذرّٕہ  چھکراونہٕ  آسہِ  آمُت  تمہِ  وقتہٕ  یِیِو  توٚہۍ  نوِ  سرٕ  پٲدٕ  کرنہٕ؟"
  },
  {
    "verse_id": 8,
    "translation": "پے  چَھنہٕ  زِ  یِہ  شخص  چھا  اللہ  تعالیٰ  سٕندِس  ناوس  پیٚٹھ  اَپُز  بناوان  کِنہِ  أمِس  چُھ  جنون  لاحَق۔  نَہ،  بلکہ  یِم  لُکھ  ٲخرتس  چِھنہٕ  مانان،  تِم  چِھ  عذابس  منٛز  مبتلا  گژھن  وٲلۍ  تہٕ  تِمے  چِھ  وُلٹہٕ  پٲٹھۍ  ڈٔلِمٕتۍ۔"
  },
  {
    "verse_id": 9,
    "translation": "کیا  تِمو  چُھنا  سُہ  آسمان  تہٕ  زمین  زانٛہہ  وُچھمُت،  یُس  تِمن  پٔتۍکِنۍ  بروٗنٹھۍکِنۍ  گھیرٕ  کٔرِتھ  چُھ؟  أسۍ  اگر  یژھو  تیٚلہِ  ہیکوکھ  یِم  زمینس  وٲلِتھ،  نَتہٕ  ہیکو  آسمانٕکۍ  کینہہ  ٹُکرٕ  یِمن  پیٚٹھ  گِرٲوِتھ۔  درحقیقت  چھےٚ  اتھ  منٛز  اکھ  نِشٲنی  پرٛتھ  تس  بندٕہ  سٕندِ  خٲطرٕ  یُس  خُدایس  کُن  رجوع  کرن  وول  آسہِ۔"
  },
  {
    "verse_id": 10,
    "translation": "اسہِ  اوس  داوٗد  علیہ  السلامس  پننہِ  طرفہٕ  بوٚڈ  فضل  عطا  کوٚرمُت  ﴿اسہِ  اوس  حُکم  دِیتمُت  زِ﴾  اے  پہاڑو،  أمِس  سٍتۍ  کٔرِو  ہم  آہنگی  ﴿تہٕ  یۅہے  حکم  اوس  اسہِ﴾  پرندن  دِیتمُت۔  اسہِ  کوٚر  شِستٕر  تٔمۍ  سٕندِ  خٲطرٕ  نرم،"
  },
  {
    "verse_id": 11,
    "translation": "امہِ  ہدایت  سان  زِ  زِرَہ  بناو،  تہٕ  تِہِندۍ  حلقہٕ  تھاو  ٹھیک  اندازس  پیٚٹھ  ﴿اے  آلِ  داوٗد،﴾  نیک  عمل  کٔرِو،  توٚہۍ  یِکینژھاہ  کران  چِھو  سُہ  چُھس  بٕہ  وُچھان۔"
  },
  {
    "verse_id": 12,
    "translation": "تہٕ  سلیمان  علیہ  السلامس  خٲطرٕ  کوٚر  اسہِ  ہَوا  مُسَخر،  صُبح  کہ  وقتہٕ  تمِیُک  پکُن  اکہِ  ریتہٕ  چِہ  وتہِ  تام،  تہٕ  شام  کہ  وقتہٕ  تمیُک  پکُن  اکہِ  ریتہٕ  چِہ  وتہِ  تام۔  اسہِ  بَہوو  تٔمۍ  سٕندِ  خٲطرٕ  ویٚگلاونہٕ  آمتہِ  ترٛامُک  ناگ  ﴿چشمہٕ﴾،  تہٕ  تِتھۍ  جِن  کٔرۍ  تس  تٲبع،  یِم  پننِس  ربّ  سٕندِ  حُکمہٕ  تس  برونٛہہ  کنہِ  کٲم  ٲسۍ  کران۔  تِمو  منٛزٕ  یُس  سانہٕ  حُکمہ  نِشہِ  بُتھ  پھِرِہے،  تس  ہاوہَو  أسۍ  دَزٕوُنہِ  نارُک  مزٕہ۔"
  },
  {
    "verse_id": 13,
    "translation": "تِم  ٲسۍ  تٔمۍ  سٕندِ  خٲطرٕ  بناوان  یِکینژھاہ  سُہ  ییٚژِھہ  ہے،  تھزٕ  عمارتہٕ،  تصویرٕ  ﴿تصویرٕ  خٲطرٕ  چُھنہٕ  ضروری  زِ  سۅ  آسہِ  انسان  یا  حیوان  سٕنزٕے،  حضرت  سیلمان  علیہ  السلام  ٲسۍ  شریعتِ  موسوی  ہکۍ  پیروکار،  تہٕ  حضرت  موسیٰ  علیہ  السلام  سٕندِس  شریعتس  منٛز  ٲس  جاندار  سٕنز  تصوریر  بناوٕنۍ  تِتھے  پٲٹھۍ  حرام،  یتھہٕ  پٲٹھۍ  رسول  اللہ  صلی  اللہ  علیہ و سلمن  ہٕندِس  شریعتس  منٛز  چُھ﴾  بٔڑۍ  بٔڑۍ  حوض،  زَنتہٕ  ٹَٹھٕلۍ،  تہٕ  پننہِ  جایِہ  نہ  ڈلن  واجِنہِ  گۅبہِ  دیگہٕ۔  اے  آلِ  داوٗد،  عمل  کٔرِو  شُکر  کِس  طریقس  پیٚٹھ۔  ﴿یعنی  شکر  گزار  بندن  ہٕند  پٲٹھۍ  کٔرِو  کٲم﴾  میانیٚن  بندن  منٛز  چِھ  کمٕے  شکر  گزار۔"
  },
  {
    "verse_id": 14,
    "translation": "پتہٕ  ییٚلہِ  سیلمان  علیہ  السلامس  پیٚٹھ  اسہِ  موتُک  فٲصلہٕ  نٲفذ  کوٚر،  جنن  اوس  نہٕ  تٔمۍ  سٕندِ  موتُک  پے  دِنہٕ  وول  کانٛہہ  چیز  تَس  کھۅڈکیٚمِس  ورٲے،  یُس  تٔمۍ  سٕندِس  عاصس  اوس  کھیٚوان۔  یِتھہٕ  پٲٹھۍ  ییٚلہِ  سلیمان  علیہ  السلام  پتھر  پِیٚوو،  ادٕ  چھےٚ  جِنن  پیٚٹھ  یِہ  کتھ  کُھلان،  زِ  اگر  تِم  غیب  زانن  وٲلۍ  آسہٕ  ہَن،  تیٚلہِ  روزٕہَن  نہٕ  اتھ  وُلٹہٕ  عذابس  منٛز  مبتلا۔"
  },
  {
    "verse_id": 15,
    "translation": "سبا  ﴿کیٚن  لُکن﴾  خٲطرٕ  ٲس  تِہندِس  پننِس  مَسکنس  منٛزٕے  اکھ  نِشٲنی  موجود،  زٕ  باغ  دٔچِھنۍ  تہٕ  کھووٕرۍ۔  ﴿امیُک  مطلب  چُھنہٕ  یِہ  زِ  پوٗرٕ  مٕلکس  منٛز  ٲسۍ  صرف  زٕے  باغ،  بلکہ  چُھ  امہِ  نِشہِ  مُراد  یِہ  زِ  سَبا ہٕچ  پوٗرٕ  سر  زمین  ٲس  گُلزارٕے  گلزار۔  انسان  یتھ  جاہِ  تہِ  کھڑا  سپدِہے،  تس  اوس  دٔچِھنۍ  تہِ  باغ  اتھہِ  یِوان  تہٕ  کھووٕرۍ  تہِ﴾  کھیٚیِو  پننِس  ربّ  سُند  رزق  تہٕ  کٔرِو  شکر  تٔمۍ  سُند،  مُلک  چُھ  عمدہ  تہٕ  پاکیزہ،  تہٕ  پروردگار  چُھ  مغفرت  فرماون  وول۔"
  },
  {
    "verse_id": 16,
    "translation": "مگر  تِمو  پھیُر  بُتھ،  ٲخر  کار  سوٗز  اسہِ  تِمن  پیٚٹھ  ٹھوٚر  پھُٹراون  وول  سہلاب،  تہٕ  تِمن  دِتۍ  گۅڈنِکیٚن  دۅن  باغن  ہٕنزِ  جاہِ  بیٚیہِ  زٕ  باغ،  یِمن  منٛز  ٹیٚٹھۍ  میوٕہ  تہٕ  کٔنڈۍ  کُل  ٲسۍ،  بییِہ  آسہٕ  کم  کینژھاہ  برٛیٚیِہ۔"
  },
  {
    "verse_id": 17,
    "translation": "یِہ  اوس  تِہندِ  کُفرُک  بدلہٕ  یُس  اسہِ  تِمن  دِیُت،  تہٕ  ناشکر  انسانس  ورٲے  چِھنہٕ  أسۍ  یُتھ  بدلہٕ  بیٚیہِ  کٲنٛسہِ  دِوان۔"
  },
  {
    "verse_id": 18,
    "translation": "تہٕ  اسہِ  آسہٕ  تِمن  تہٕ  تِہنزن  بٔستِیَن  درمیان،  یِمن  اسہِ  برکت  ٲس  عطا  کٔرمٕژ،  ٹاکارٕہ  بستِیِہ  بساوِمژٕ،  تہٕ  تِمن  منٛز  آسہٕ  سفرچہِ  مسافتہٕ  ﴿دوٗریر﴾  أکِس  اندازس  پیٚٹھ  تھاوِمٕژ۔  ﴿برکت  واجِنو  نِشہِ  چُھ  مُراد  شام  تہٕ  فلسطینُک  علاقہٕ۔  ٹاکارٕہ  بستیو  نِشہِ  چُھ  مُراد  تِژٕھہ  بٔستِیِہ  یِمہٕ  عام  شاہراہس  پیٚٹھ  آسن،  کوٗنن  منٛز  آسن  نہٕ  چُھپِتھ۔  تہٕ  سفرچہِ  مسافتہٕ  أکِس  اندازس  پیٚٹھ  تھاونُک  مطلب  چُھ  یِہ  زِ  یَمن  پیٚٹھہٕ  شام  تام  گژھنُک  پوٗرٕ  سفر  اوس  مُسلسل،  آباد  علاقس  منٛز  طے  سپدان  ییٚمہِ  کہ  پرٛتھ  منٛزِل  پیٚٹھہٕ  دوٚیِمِس  مٔنٛزِلس  تامُک  دوٗریر  معلوم  تہٕ  متعین  اوس﴾  پھیٖرِو  تھوٗرِو  یِمن  وَتھن  منٛز  رات  دۅہ  پوٗرٕ  اَمنہٕ  سان۔"
  },
  {
    "verse_id": 19,
    "translation": "مگر  تِمَو  ووٚن،  اے  سانہِ  ربّہٕ،  سانیٚن  سفرن  ہٕنٛزٕ  مسافتہٕ  ﴿دوٗریٚر﴾  بناو  زیٖٹھۍ۔  ﴿ضروری  چُھنہٕ  زِ  تِمو  آسہِ  زبٲنۍ  سٍتۍ  یِہ  دُعا  کوٚرمُت۔  بَسا  اوقات  چُھ  انسان  تِژھ  عمل  کران،  ییٚمہِ  نِشہِ  پے  چُھ  لگان  زِ  زنتہٕ  سُہ  پننِس  خدایس  یِہ  ونان  چُھ  زِ  یِہ  نعمت  یۅسہٕ  ژےٚ  مےٚ  دِژمٕژ  چھےٚ،  بٕہ  چُھس  نہٕ  اتھ  قٲبِل۔  آیات  کیو  الفاظو  نِشہِ  چھےٚ  یِہ  کتھ  واضح  سپدان  زِ  سُہ  قوم  اوس  پننہِ  آبٲدی  ہٕنز  کثرت  پننہِ  خٲطرٕ  مُصیبت  سمجھان،  تہٕ  یژھان  اوس  یِہ  زِ  آبادی  گٔژِھ  تیٖژاہ  کم  گژٕھنۍ  زِ  سفرٕکۍ  منٛزل  گژھہن  دوٗر  دوٗر﴾  تِمو  کوٚر  پننِس  پانس  پیٚٹھ  پانہٕ  ظُلم۔  ٲخر  کار  تھٲوۍ  اسہِ  تِم  افسانہٕ  بنٲوِتھ،  تہٕ  تِمن  کٔر  موٗلہٕ  مۅنجہِ  چھلہٕ  چھانگٕر۔  یقیناً  چھےٚ  تتھ  منٛز  نِشِٲنیِہ  پرٛتھ  تس  شخصس  خٲطرٕ  یُس  سیٚٹھاہ  صٲبر  تہٕ  شکر  کرن  وول  آسہِ۔"
  },
  {
    "verse_id": 20,
    "translation": "تِہندِس  معاملس  منٛز  لوٚب  ابلیسن  پنُن  گُمان  صحیح  تہٕ  تِمو  کٔر  تٔمۍ  سٕنزے  پیروی۔  سِواے  اکھ  لۅکٕٹ  چھۅکھ  یۅسہٕ  مومن  ٲس۔"
  },
  {
    "verse_id": 21,
    "translation": "ابلیسس  اوس  نہٕ  تِمن  پیٚٹھ  کانٛہہ  اقتدار  حٲصل،  مگر  یِکنژھاہ  سپُد  امہِ  موجوب  زِ  أسۍ  ٲسۍ  یِہ  وُچُھن  یژھان  زِ  کُس  چُھ  ٲخرتس  مانن  وول،  تہٕ  کُس  چُھ  امہِ  کہ  طرفہٕ  شکس  منٛز۔  تُہُند  ربّ  چُھ  پرٛتھ  چیزس  پیٚٹھ  نگران۔"
  },
  {
    "verse_id": 22,
    "translation": "﴿اے  نبیؐ  یِمن  مُشرِکن﴾  ؤنِو  زِ  ناد  دِتھ  وُچھتوکھ  پنٕنۍ  تِم  معبود،  یِم  تۅہیِہ  خُدایس  ورٲے  پنٕنۍ  معبود  چھوٗکھ  زٲنِمٕتۍ۔  تِم  نہ  چِھ  آسمانو  منٛزٕ  کُنہِ  ذرّس  برابر  چیزٕکی  مٲلِک،  نہ  چِھ  زمینس  منٛز۔  تِم  چِھنہٕ  آسمان  و  زمینس  کِس  ملکیتس  منٛز  تہِ  شریک۔  تِمو  منٛزٕ  چُھنہٕ  کانٛہہ  اللہ  تعالیٰ  سُند  مدد  گار  تہِ۔"
  },
  {
    "verse_id": 23,
    "translation": "تہٕ  اللہ  سٕندِس  دربارس  منٛز  ہیٚکہِ  نہٕ  کانٛہہ  شفاعت  تہِ  کٲنٛسہِ  ہٕند  خٲطرٕ  فٲیدٕ  مند  ٲسِتھ،  سِواے  تَس  شخصس  ییٚمۍ  سٕندِ  خٲطرٕ  خُداین  سفٲرشہِ  ہُند  اجازت  آسہِ  دِیتمُت۔  حتیٰ  کہ  ییٚلہِ  لُکن  ہٕندیٚو  دِلَو  نِشہِ  گھبراہٹ  دوٗر  سپدِ،  تِم  پٕرٛژھن  ﴿سفٲرش  کرن  والیٚن﴾  زِ  تُہٕندۍ  ربن  کیا  جواب  دِیُت؟  تِم  وَنن  زِ  ٹھیک  جواب  چُھ  میوٗلمُت  تہٕ  سُہ  چُھ  بزرگ  تہٕ  برتر۔"
  },
  {
    "verse_id": 24,
    "translation": "﴿اے  نبیؐ﴾  یِمن  پٕرٛژِھو،  کُس  چُھو  تۅہیِہ  آسمانو  تہٕ  زمین  نِشہِ  رزق  دِوان؟  ؤنِو،  اللہ  تعالیٰ۔  وۅنۍ  چُھ  کُنہِ  شک  ورٲے  اسہِ  منٛزٕ  تہٕ  تۅہیِہ  منٛزٕ  کانٛہہ  اَکوے  ہدایتس  پیٚٹھ  نَتہٕ  کُھلہٕ  گُمرٲہی  منٛز  ہیٚنہٕ  آمُت۔"
  },
  {
    "verse_id": 25,
    "translation": "یِمن  ؤنِو،  یُس  قصور  اَسہِ  آسہِ  گومُت  تمِچ  پٕرٛژھگٲر  یِیَو  نہٕ  تۅہیِہ  کرنہٕ،  تہٕ  یِکینژھاہ  توٚہۍ  کران  چِھو  تمِچ  کانٛہہ  جواب  طلبی  یِیہِ  نہٕ  اسہِ  کرنہٕ۔"
  },
  {
    "verse_id": 26,
    "translation": "ؤنِو،  سون  ربّ  کرِ  اسہِ  جمع،  پتہٕ  کرِ  اسہِ  درمیان  ٹھیک  ٹھیک  فٲصلہٕ۔  سُہ  چُھ  تِیُتھ  زبردست  حٲکِم  یُس  سورُے  کینہہ  زانان  چُھ۔"
  },
  {
    "verse_id": 27,
    "translation": "یِمن  ؤنِو،  مےٚ  ہٲوِتوکھ  تِمہٕ  ہستِیِہ  یِمہٕ  تۅہیِہ  تس  سٍتۍ  چَھو  شریک  کٔرِتھ  تھاوِمِٕژ۔  ہرگز  نہٕ،  زبردست  تہٕ  دانا  چُھ  بس  سُے  اللہ  تعالیٰ۔"
  },
  {
    "verse_id": 28,
    "translation": "تہٕ  ﴿اے  نبیؐ﴾  اسہِ  چِھو  توٚہۍ  تمام  انسانن  خٲطرٕ  بشیر  و  نذیر  ﴿یعنی  بشارت  دِنہٕ  وٲلۍ  تہٕ  کھۅژناون  وٲلۍ﴾  بنٲوِتھ  سوٗزِمٕتۍ،  مگر  اکثر  لُکھ  چِھنہٕ  زانان۔"
  },
  {
    "verse_id": 29,
    "translation": "یِم  لُکھ  چِھو  تۅہیِہ  ونان  زِ،  سُہ  ﴿قیامتُک﴾  وعدہ  کر  گژِھہ  پوٗرٕ  اگر  توٚہۍ  پٔزِۍیارۍ  چِھو؟"
  },
  {
    "verse_id": 30,
    "translation": "ؤنِو،  تُہندِ  خٲطرٕ  چُھ  اکہِ  تِتھہِ  دۅہُک  میعاد  مُقرر،  ییٚمہِ  کِس  یِنَس  منٛز  نَہ  توٚہۍ  اکہِ  گرِ  ہُند  ژیر  کٔرِتھ  ہیٚکِو،  تہٕ  نَہ  ہیٚکِیوٗن  اکھ  گٔر  گۅڈٕ  أنِتھ۔"
  },
  {
    "verse_id": 31,
    "translation": "یِم  کٲفر  چِھ  ونان  زِ،  أسۍ  مانَو  نہٕ  ہرگز  یِہ  قرآن،  تہٕ  نَہ  کرون  امہِ  برونٹھِم  آمٕژ  کانٛہہ  کتاب  تسلیم۔  کاش  توٚہۍ  وُچھہِو  یِہُند  حال  تمہِ  وقتہٕ  ییٚلہِ  یِم  ظٲلِم  پننِس  ربّ  سٕندِس  دربارس  منٛز  کھڑا  سپدن۔  تَمہِ  وقتہٕ  کھالن  یِم  اَکھ  أکِس  پیٚٹھ  الزام۔  یِم  لُکھ  دُنیاہس  منٛز  دبٲوِتھ  ٲسۍ  تھاونہٕ  آمٕتۍ،  تِم  ونن  تِمن  یِم  زِٹھۍ  ٲسۍ  بنیمٕتۍ  زِ،  اگر  نہٕ  توٚہۍ  ٲسِہِو،  تیٚلہِ  آسہَو  أسۍ  مومن۔"
  },
  {
    "verse_id": 32,
    "translation": "تِم  زِٹھۍ  بنن  وٲلۍ  دِن  یِمن  کمزور  لُکن  جواب،  کیا  اسہِ  ٲسِوٕہ  توٚہۍ  تمہِ  ہدایت  نِشہِ  رُکٲوِمٕتۍ  یُس  تۅہیِہ  نِش  آمُت  اوس؟  نَہ،  بلکہ  ٲسِو  توٚہۍ  پانہٕ  مُجرم۔"
  },
  {
    "verse_id": 33,
    "translation": "تِم  کمزور  لُکھ  ونن  تِمن  زِیُٹھ  بنن  والیٚن،  نہ  بلکہ  ٲس  راتچٕ  تہٕ  دۅہٕچ  مکٲرِل،  ییٚلہِ  توٚہۍ  اسہِ  ٲسِو  ونان  زِ  أسۍ  کرو  خُدایس  سٍتۍ  کُفر،  تہٕ  باقی  ٹھہراووکھ  تٔمۍ  سٕندۍ  شریک۔  ٲخر  کار  ییٚلہِ  یِم  لُکھ  عذاب  وُچھَن،  پتہٕ  پچھتاون  پننیٚن  دِلن  منٛز،  تہٕ  أسۍ  تراوَو  یِمن  منکِرن  ہٕنٛزن  گردنن  منٛز  طوق۔  کیا  لُکن  ہیکیا  امہِ  ورٲے  کانٛہہ  بدلہٕ  دِنہٕ  یِتھ  زِ  یِتھۍ  تِہندۍ  اعمال  ٲسۍ  تِیتُھے  میلہِ  تِمن  جزا؟"
  },
  {
    "verse_id": 34,
    "translation": "زانٛہہ  سپُد  نہٕ  یِہ  زِ  اسہِ  آسہِ  کُنہِ  بستی  منٛز  اکھ  خبردار  کرن  وول  سوٗزمُت،  تہٕ  تَمہِ  بستی  ہٕندیو  خۅشحال  لُکو  آسہِ  نہٕ  یِہ  ووٚنمُت  زِ،  یُس  پیغام  ہیٚتھ  توٚہۍ  آمٕتۍ  چِھو  سُہ  چِھنہٕ  أسۍ  مانان۔"
  },
  {
    "verse_id": 35,
    "translation": "تِمو  ووٚن  ہمیشہ  یی  زِ،  اسہِ  چِھ  تُہندِ  کھۅتہٕ  زیادہ  مال  تہٕ  اولاد،  تہٕ  اسہِ  میلہِ  نہٕ  ہرگز  سزا۔"
  },
  {
    "verse_id": 36,
    "translation": "اے  نبیؐ،  یِمن  ؤنِو،  میون  ربّ  یَس  یژھان  چُھ،  کُشادہ  رزق  چُھس  دِوان  تہٕ  یَس  یژھان  چُھ  میٖنِتھ  توٗلِتھ  چُھس  عطا  کران،  مگر  اکثر  لُکھ  چِھنہٕ  یِہ  حقیقت  زانان۔"
  },
  {
    "verse_id": 37,
    "translation": "یِہ  چھَنہٕ  تُہٕنز  دولت  تہٕ  تُہٕندۍ  اولاد،  یُس  تۅہیِہ  اسہِ  قریب  آسہِ  اَنان۔  آ،  مگر  یُس  ایمان  انہِ  تہٕ  نیک  عمل  کرِ۔  یِمے  لُکھ  چِھ  یِہندِ  خٲطرٕ  تِہنزِ  عملہِ  ہُند  دۅگنہٕ  جزا  چُھ،  تہٕ  تِم  روزن  بلند  و  بالا  عِمارتن  منٛز  اطمینانہٕ  سان۔"
  },
  {
    "verse_id": 38,
    "translation": "روٗدۍ  تِم  لُکھ  یِم  سانیٚن  آیاتن  ؤسۍ  پایِہ  ہاونہٕ  مۅکھہٕ  تَگ  دَو  چِھ  کران،  تِم  سپدن  عذابس  منٛز  مبتلا۔"
  },
  {
    "verse_id": 39,
    "translation": "اے  نبیؐ،  یِمن  ؤنِو،  میون  ربّ  یَس  پننیو  بندَو  منٛزٕ  یژھان  چُھ،  تَس  چُھ  کُھلہٕ  رزق  دِوان،  تہٕ  یَس  یژھان  چُھ  تس  چُھ  میٖنِتھ  توٗلِتھ  دِوان۔  یِکینژھاہ  توٚہۍ  خرچ  کران  چِھو،  تَمہِ  چِہ  جایِہ  چُھ  سُے  تۅہیِہ  بیٚیہِ  دِوان،  سُہ  چُھ  تمام  رزق  دِنہٕ  والیو  کھۅتہٕ  بہتر  رزق  دِنہٕ  وول۔"
  },
  {
    "verse_id": 40,
    "translation": "تہٕ  ییٚمہِ  دۅہ  سُہ  تمام  انسان  جمع  کرِ،  پتہٕ  پرٛژِھہ  فرشتن،  کیا  یِم  لُکھ  ٲسیا  تُہنزٕے  یٲژ  عبادت  کران؟"
  },
  {
    "verse_id": 41,
    "translation": "تِم  دِن  جواب  زِ،  پاک  چھےٚ  تُہٕنز  ذات،  سون  تعلق  چُھ  تۅہیِہ  سٍتۍ،  نَہ  زِ  یِمن  لُکن  سٍتۍ۔  دراصل  ٲسۍ  نہٕ  یِم  سٲنۍ  بلکہ  ٲسۍ  جنن  ہٕنز  عبادت  کران،  یِمو  منٛزٕ  اوس  اکثرو  تِمنٕے  پیٚٹھ  ایمان  اوٚنمُت۔  ﴿مُشرِکینِ  عرب  ٲسۍ  چونکہ  فرشتن  دِوان  معبود  قرار،  امہِ  موجوب  چُھ  خُداین  فرموومُت  زِ  ییٚلہِ  قیامت  کہ  دۅہ  فرشتن  پٕرٛژھنہٕ  یِیِہ،  تِم  دِن  جواب  زِ  دراصل  ٲسۍ  نہٕ  یِم  سٲنۍ  بلکہ  ٲسۍ  سون  ناو  ہیٚتھ  شیطانن  ہٕنز  بندگی  کران،  تِکیازِ  شیطان  وٕے  ٲس  یِمن  یِہ  وَتھ  ہٲومٕژ  زِ  خُداے  ترٲوِتھ  سمجھوٗکھ  باقی  پنٕنۍ  حاجت  روا،  تہٕ  تِمن  برونٛہہ  کنہِ  ٲسِو  نذر  و  نیاز  پیش  کران﴾"
  },
  {
    "verse_id": 42,
    "translation": "﴿تَمہِ  ساعتہٕ  وَنَو  أسۍ  زِ﴾  اَز  نَہ  ہیٚکہِ  تۅہیِہ  منٛزٕ  کانٛہہ  کٲنٛسہِ  فٲیدٕہ  واتنٲوِتھ  تہٕ  نَہ  نقصان،  تہٕ  ظٲلِمن  ؤنو  أسۍ  زِ  وُچِھو  وۅنۍ  مزٕہ  تَمہِ  جہنم  کہ  عذابُک  یُس  توٚہۍ  اَپُز  ٲسِو  زانان۔"
  },
  {
    "verse_id": 43,
    "translation": "یِمن  لُکن  ییٚلہِ  سٲنۍ  صاف  صاف  آیات  چِھ  بوزناونہٕ  یِوان،  یِم  چِھ  ونان  زِ،  یِہ  شخص  چُھ  بس  یِہ  یژھان  زِ  تۅہیِہ  رُکاوِہیٚو  تِمو  معبودَو  نِشہِ  یِہٕنز  عبادت  تُہٕندۍ  مٲلۍ  بُڈِبب  چِھ  کران  آمٕتۍ۔  بیٚیہِ  چِھ  ونان  زِ،  یِہ  ﴿قرآن﴾  چُھ  محض  اکھ  گوٚرمُت  اَپُز۔  یِمن  کٲفرن  برونٛہہ  کُن  ییٚلہِ  حق  ووت  یِمَو  ووٚن  زِ،  یِہ  چُھ  ٹاکارٕہ  جود۔"
  },
  {
    "verse_id": 44,
    "translation": "حالانکہ  نہ  ٲس  اسہِ  یِمن  لُکن  برونٛہہ  کانٛہہ  کتاب  دِژمٕژ  زِ  یِم  آسہن  تتھ  پران،  تہٕ  نہ  اوس  تۅہیِہ  برونٛہہ  یِمن  کُن  کانٛہہ  خبردار  کرن  وول  سوٗزمُت۔"
  },
  {
    "verse_id": 45,
    "translation": "یِمن  برونٛٹھ  یِم  لُکھ  گُزریمٕتۍ  چِھ  تِمَو  لُکو  چُھ  بُتھ  پھِیرُمُت۔  یِکینژھاہ  اسہِ  تِمن  دِیتمُت  اوس  تمہِ  کِس  عُشرِ  عشیرس  ﴿دٔہِمِس  حِصس﴾  تہِ  چِھنہٕ  یِم  وٲتِمٕتۍ۔  مگر  ییٚلہِ  تِمو  میانیٚن  رسولن  بُتھ  پھِیرُ،  پتہٕ  وُچھتو  میون  سزا  کِیُتھ  سخت  اوس۔"
  },
  {
    "verse_id": 46,
    "translation": "اے  نبیؐ،  یِمن  ؤنِو  زِ،  بٕہ  چُھسو  تۅہیِہ  بس  اکھ  نصیحت  کران۔  خُداے  سٕندِ  خٲطرٕ  لڑٲوِتَو  توٚہۍ  اکہِ  اکہِ  دۅیِہ  دۅیِہ  رٔلِتھ  پنُن  دماغ  تہٕ  سوٗنچتو،  تُہٕندِس  صٲحِبس  منٛز  کۅسہٕ  کتھ  چھےٚ  ٲخٕر  یۅسہٕ  جنُونٕچ  آسہِ؟  ﴿یتھ  جایِہ  چِھ  صاحب  مُراد  رسول  اللہ  صلی  اللہ  علیہ و سلم۔  حضور  صلی  اللہ  علیہ و سلمن  خٲطرٕ  لفظ   صاحِب   وَررتاونُک  مطلب  چُھ  یِہ  زِ  تِم  صلی  اللہ  علیہ و سلم  ٲسۍ  نہٕ  تِمن  خٲطرٕ  وۅپر  بلکہ  ٲسۍ  تِہندی  شہرٕکۍ  باشندہ  تہٕ  بیٚیہِ  ٲسۍ  ہم  قبیلہٕ﴾  سُہ  چُھ  تۅہیِہ  اکہِ  سخت  عذاب کہ  یِنہٕ  برونٛہہ  کھۅژناون  وول۔"
  },
  {
    "verse_id": 47,
    "translation": "یِمن  ؤنِو،  اگر  مےٚ  تۅہیِہ  کانٛہہ  اجر  چُھ  مونگمُت،  تیٚلہِ  ٲسِنو  سُہ  تۅہی  مُبارک،  میون  اَجر  چُھ  اللہ  تعالیٰ  سٕندِ  ذِمہٕ،  تہٕ  سُہ  چُھ  پرٛتھ  چیزس  پیٚٹھ  گواہ۔"
  },
  {
    "verse_id": 48,
    "translation": "یِمن  ؤنِو،  میون  ربّ  چُھ  ﴿مےٚ  پیٚٹھ﴾  حقُک  اِلقا  کران،  تہٕ  سُہ  چُھ  تمام  پوشیدہ  حقیقتہٕ  زانن  وول۔"
  },
  {
    "verse_id": 49,
    "translation": "ؤنِو،  حق  آو  تہٕ  وۅنۍ  ہیٚکہِ  نہٕ  بٲطِلس  خٲطرٕ  کِہِنۍ  سپدِتھ۔"
  },
  {
    "verse_id": 50,
    "translation": "ؤنِو،  اگر  بٕہ  گُمراہ  چُھس  گوٚمُت،  میانہِ  گمرٲہی  ہُنٛد  وبال  چُھ  مےٚ  پانس  پیٚٹھ،  تہٕ  اگر  بٕہ  ہدایتس  پیٚٹھ  چُھس،  تیٚلہِ  چُھس  تَتھ  وَحی  ہٕنٛدِس  بُنیادس  پیٚٹھ،  یۅسہٕ  میون  ربّ  مےٚ  پیٚٹھ  چُھ  نٲزِل  کران،  سُہ  چُھ  سورُے  کینہہ  بوزان  تہٕ  بیٚیہِ  چُھ  نکھے۔"
  },
  {
    "verse_id": 51,
    "translation": "کاش  توٚہۍ  وُچِھہوٗکھ  تِم  تَمہِ  ساعتہٕ  ییٚلہِ  تِم  بانٛبران  پھیران  آسن،  تہٕ  بٔچِتھ  ہیٚکن  نہٕ  کُنُے  گٔژِھتھ،  بلکہ  یِن  نکھے  رٹنہٕ۔"
  },
  {
    "verse_id": 52,
    "translation": "تمہِ  ساعتہٕ  وَنَن  یِم  اَسہِ  اوٚن  تتھ  پیٚٹھ  ایمان۔  حالانکہ  دوٗر  درٛامُت  چیز  کتہِ  ہیٚکہِ  وۅنۍ  اتھہِ  لٔگِتھ۔"
  },
  {
    "verse_id": 53,
    "translation": "امہِ  برونٛہہ  اوس  یِمو  کفر  کوٚرمُت،  تہٕ  تحقیق  ورٲے  ٲسۍ  دوٗرِ  دوٗر  چِہ  ؤسۍ  پایِہ  کتھہٕ  اَنان  ﴿یعنی  رسولؐ  تہٕ  تِہںدیٚن  تعلیماتن  تہٕ  اہلِ  ایمانن  پیٚٹھ  ٲسۍ  رنگہٕ  رنگہٕ  الزام  لگاوان﴾۔"
  },
  {
    "verse_id": 54,
    "translation": "تمہِ  ساعتہٕ  ییٚمہِ  چیزُک  تمنا  یِم  کران  آسن،  تمہِ  نِشہِ  یِن  یِم  محروم  کرنہٕ۔  یِتھہٕ  پٲٹھۍ  یِہندۍ  پیش  رَو  ہم  جنس  محروم  آسن  سپٕدمٕتۍ۔  یِم  ٲسۍ  بٔڑِس  گُمراہ  کرن  وٲلِس  شکس  منٛز  ہیٚنہٕ  آمٕتۍ۔"
  }
]