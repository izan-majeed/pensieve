[
  {
    "verse_id": 1,
    "translation": "ا۔  ل۔  ر۔  یِم  چِھ  تَمہِ  کتابہِ  ہٕندۍ  آیات  یۅسہٕ  حکمت  سٍتۍ  تہٕ  گاٹہٕ  جارٕ  سٍتۍ  لبریز  چھےٚ۔"
  },
  {
    "verse_id": 2,
    "translation": "کیا  لُکن  گوٚواہ  اَتھ  کتھہِ  پیٚٹھ  تعجب  زِ  اسہِ  سوٗز  خۅد  تِموٕے  منٛزٕ  أکِس  انسانس  پیٚٹھ  وَحی،  زِ  ﴿غفلتس  منٛز  پیمٕتیٚن﴾  لُکن  کھۅژناوِ  تہٕ  یِم  مانن  تِمن  دِیِہ  خۅش  خبر،  زِ  تِہندِ  خٲطرٕ  چُھ  تِہندِس  ربّس  نِشہِ  پوٚز  عزت  تہٕ  سرفرٲزی؟  ﴿اَتھ  پیٚٹھ﴾  ووٚن  مُنکرَو  زِ  یِہ  شخص  چُھ  نَنہٕ  وانہٕ  جادوگر۔  ﴿تِم  ٲسۍ  حضور  صلی  اللہ  علیہ و سلمس  اَتھ  معنیس  منٛز  جادوگر  وَنان  زِ  یُس  تہِ  قرآن  بوٗزِتھ  تہٕ  تِہندِ  تبلیغ  سٍتۍ  مُتٲثر  سپدِتھ  ایمان  اوس  اَنان  سُہ  اوس  پتہٕ  زُوَس  گِندنہٕ  خٲطرٕ،  دُنیا ہس  سٍتۍ  ژھیٚننہٕ  خٲطرٕ  تہٕ  پرٛتھ  کانٛہہ  مصیبت  ویٚتراونہٕ  خٲطرٕ  تیار  سپدان﴾"
  },
  {
    "verse_id": 3,
    "translation": "حقیقت  چھےٚ  یِہ  زِ  تُہُند  ربّ  چُھ  سُے  اللہ  تعالیٰ  ییٚمۍ  آسمان  تہٕ  زمین  شیٚن  دۅہن  منٛز  پٲدٕ  کٔرۍ،  پتہٕ  چُھ  سلطنت  کِس  تختس  پیٚٹھ  جلوٕہ  گر  سپدِتھ  کائناتُک  اِنتظام  چلاوان۔  کانٛہہ  شفاعت  ﴿سفٲرش﴾  کرن  وول  چُھنہٕ۔  اِلّا  یِہ  زِ  تٔمۍ  سٕندِ  اجازت  پتہٕ  کرِ  شفاعت،  سُے  اللہ  تعالیٰ  چُھ  تُہُند  ربّ،  لہٰذا  کٔرِو  توٚہۍ  تٔمۍ  سٕنزٕے  عبادت،  کیا  وۅنۍ  یِیِو  نا  توٚہۍ  ہوشس  منٛز؟"
  },
  {
    "verse_id": 4,
    "translation": "تٔمۍ سٕے  کُن  چُھ  تۅہیِہ  سارِنٕے  پوٚت  پِھیرِتھ  گژُھن،  یِہ  چُھ  اللہ  تعالیٰ  سُند  پکہٕ  وعدہ،  بے  شک  چُھ  پیدٲیشہِ  ہُند  ابتدا  سُے  کران،  پتہٕ  کرِ  سُے  دُبارٕہ  زندٕہ،  تاکہ  یِمو  لُکو  ایمان  اوٚن  تہٕ  یِمو  نیک  عملہٕ  کرِ  تِمن  دِیِہ  انصاف  سان  جزا،  تہٕ  یِمو  کُفرک  طریقہٕ  اختیار  کوٚر  تِم  چیٚیِن  گرٛکہٕ  وُن  آب،  تہٕ  دگ  تُلوُن  عذاب  پیٚترٲوِن،  تتھ  انکارِ  حق  کِس  پاداشس  منٛز  یُس  تِم  کران  روٗدۍ۔"
  },
  {
    "verse_id": 5,
    "translation": "سُے  چُھ  ییٚمۍ  آفتاب  پرٛزلہٕ وُن  بنوو،  تہٕ  زونہِ  دِژٕن  چمک۔  بیٚیہِ  کٔرِن  زوٗنہِ  ہٕندۍ  لۅکٹہٕ نٕکۍ  تہٕ  بڑنٕکۍ  منٛزل  ٹھیک  پٲٹھۍ  مُقرر  تاکہ  توٚہۍ  کٔرِو  اَمہِ  سٍتۍ  ؤرِیَن  تہٕ  تٲریخن  ہٕندۍ  حساب  معلوم،  خُداین  چُھ  یِہ  سورُے  کینہہ  برحق  پٲدٕ  کوٚرمُت،  سُہ  چُھ  پننہِ  نشٲنِیِہ  ویٚژھنٲوۍ  ویٚژھنٲوۍ  پیش  کران،  تِمن  لُکن  خٲطرٕ  یِم  علم  چِھ  تھاوان۔"
  },
  {
    "verse_id": 6,
    "translation": "پٔزپٲٹھۍ  چھےٚ  رات  کِس  تہٕ  دۅہ  کِس  بدلنَس  ﴿یِنَس  گژھنس﴾  منٛز،  بیٚیہِ  پرٛتھ  کُنہِ  چیزس  منٛز  یُس  خُداین  زمینس  تہٕ  آسمانن  منٛز  پٲدٕ  چُھ  کوٚرمُت  نِشٲنیِہ  تِمن  لُکن  خٲطرٕ  یِم  ﴿غلط  بینی  تہٕ  غلط  رَوِی﴾  نِشہِ  بچُن  چِھ  یژھان۔  ﴿یعنی  یِمو  نِشٲنِیو  سٍتۍ  ہیٚکن  تِمے  لُکھ  حقیقتس  تام  رسٲیی  حٲصل  کٔرِتھ،  یِمن  منٛز  یِم  صفات  موجود  آسن۔  اکھ  یِہ  زِ  تِم  گژھن  جٲہلانہٕ  تعصباتَو  نِشہِ  پاک  سپدِتھ  علم  حٲصل  کرنہٕ  کیٚن  تِمن  ذرایع ہَن  کٲم  ہیٚنۍ،  یِم  خُداین  انسانس  چِھ  دِتۍ مٕتۍ۔  دوٚیُم  یِہ  زِ  تِمن  گژِھہ  پانہٕ  یِہ  خوٲہش  آسٕنۍ  زِ  غلطی  نِشہِ  بچَن  تہٕ  صحیح  وتھ  کرن  اختیار﴾"
  },
  {
    "verse_id": 7,
    "translation": "حقیقت  چھےٚ  یِہ  زِ  یِم  لُکھ  اَسہِ  سٍتۍ  ملاقات  کرنُک  توقع  چِھنہٕ  تھاوان،  تہٕ  دُنیا چی  زندگی  پیٚٹھ  چِھ  رٲضۍ  تہٕ  مطمئن  گٔمٕتۍ،  تہٕ  یِم  لُکھ  سانیو  نِشٲنِیَو  نِشہِ  غٲفل  چِھ،"
  },
  {
    "verse_id": 8,
    "translation": "تِہُند  اُخروی  ٹھکانہٕ  آسہِ  جہنم،  تِمن  بُرٲییِن  ہٕندِس  پاداشس  منٛز  یمہٕ  تِم  ﴿پننہِ  امہِ  غلط  عقیدٕہ  تہٕ  غلط  طرزِ  عملہٕ  سٍتۍ﴾  کماوان  روٗدۍ۔"
  },
  {
    "verse_id": 9,
    "translation": "تہٕ  پتہٕ  چھےٚ  حقیقت  زِ  یِمو  لُکو  ایمان  اوٚن  ﴿یعنی  یِمو  تِمہٕ  صداقتہٕ  قبول  کرِ،  یِمہٕ  کتابہِ  منٛز  پیش  چھےٚ  کرنہٕ  آمژٕ﴾  بیٚیہِ  روٗدۍ  نیک  عملہٕ  کران،  تِمن  پکناوِ  تِہُند  ربّ،  تِہندِ  ایمان کہ  وجہ  کِنۍ  سیٚزِ  وَتہِ  پیٚٹھ،  نعمت  والیٚن  جنتن  منٛز،  یِمن  بٔنۍ کِنۍ  کۅلہٕ  پکن۔"
  },
  {
    "verse_id": 10,
    "translation": "تَتہِ  آسہِ  تِہُند  آلَو  یِہ  زِ۔  پاک  چُھکھ  ژٕ  اے  خُدا یا،  تِہُند  دُعا  آسہِ  یِہ  زِ  سلامتی  ٲسِن،  تہٕ  تِہنزِ  پرٛتھ  کتھہِ  ہُند  خٲتمہٕ  آسہِ  اَتھ  پیٚٹھ  زِ،  سٲری  تعریف  چِھ  اللہ  ربُ  العالمین سٕے  خٲطرٕ۔"
  },
  {
    "verse_id": 11,
    "translation": "ہرگاہ  اللہ  تعالیٰ  لُکن  سٍتۍ  بُرٕہ  معاملہٕ  وَرتاونس  منٛز  تہِ  تژٕھے  جلدی  کرِہے  ییٖژاہ  جلدی  تِم  دُنیاہُک  رٕژَر  منگنس  منٛز  چِھ  کران،  تیٚلہِ  آسہِ  ہے  تِہنزِ  عملہِ  ہٕنز  مہلت  خبرکر  ختم  کرنہٕ  آمٕژ،  ﴿مگر  یِہ  چُھنہٕ  سون  طریقہ﴾  امہِ  موجوٗب  چِھ  أسۍ  تِمن  لُکن،  یِمن  اَسہِ  سٍتۍ  ملاقات  کرنُک  توقع  چُھنہٕ،  تِہنزِ  سرکشی  منٛز  تِمن  گُمراہ  گژھنہٕ  خٲطرٕ  چھوٗٹ  دِوان۔"
  },
  {
    "verse_id": 12,
    "translation": "انسان  سُند  حال  چُھ  یِہ  زِ  ییٚلہِ  تَس  پیٚٹھ  کانٛہہ  سخت  وقت  چُھ  یِوان۔  تیٚلہِ  چُھ  لَر  ترٲوِتھ  یا  بِہتھ  یا  وۅدنہِ  اَسہِ  ناد  لایان،  مگر  ییٚلہِ  أسۍ  تٔمۍ  سُند  یِہ  مصیبت  دوٗر  چِھ  کران  پتہٕ  چُھ  تِتھہٕ  پٲٹھۍ  نیران  زِ  زَنتہٕ  اوس  نہٕ  تٔمۍ  کُنہِ  بُرٕہ  وقتس  منٛز  زانٛہہ  اَسہِ  نادٕے  لویمُت۔  یِتھہٕ  پٲٹھۍ  چِھ  حدٕہ  نیرن  والیٚن  خٲطرٕ  تِہندۍ  کرتوٗت  مٲرۍ  مٔندۍ  بناونہٕ  آمٕتۍ۔"
  },
  {
    "verse_id": 13,
    "translation": "لوٗکو،  تۅہیِہ  برونٹھم  قوم  کٔرۍ  اَسہِ  ہلاک۔  ﴿یتھ  جایِہ  چُھ  لفظ   قرن   وَرتاونہٕ  آمُت،  عربی  زبٲنۍ  منٛز  چُھ  اَمِیُک  مُراد،  اکہِ  دورٕکۍ  لُکھ،  مگر  قرآنِ  مجیدس  منٛز  ییٚمہِ  اندازٕہ  یِہ  مختلف  موقعن  پیٚٹھ  وَرتاونہٕ  چُھ  آمُت،  تمہِ  نِشہِ  چُھ  باسان  زِ،  قرن  نِشہِ  چُھ  مُراد  سُہ  قوم  یُس  پننِس  دَورس  منٛز  بر  سرِ  عروج  آسہِ  روٗدمُت۔  یِتھہِ  قومٕچ  ہلاکت  چَھنہٕ  لٲزِماً  یۅہے  معنی  تھاوان  زِ  تمیُک  نسل  گژِھہ  موٗلی  مِٹاونہٕ  یُن،  بلکہ  چُھ  معنی  سُہ  قوم  پننہِ  عروج  کہ  مقامہٕ  نِشہِ  گِراوُن۔  تمیُک  تہذیب  و  تمدن  تباہ  سپدُن،  تمیُک  تشخّص  مِٹُن  تہٕ  تمِکۍ  جُز  پارٕہ  پارٕہ  سپدِتھ  دوٚیمیٚن  قومن  منٛز  راوٕنۍ،  یِتہِ  چھےٚ  ہلاکتچٕ  اکھ  صورت﴾  ییٚلہِ  تِمو  ظُلمٕچ  رٔوِش  اختیار  کٔر،  تہٕ  تِہندۍ  رسول  آے  تِمن  نِش  ٹاکارٕہ  نشٲنیِہ  ہیٚتھ،  تہٕ  تِمو  اوٚن  نہٕ  ایمانٕے،  یِتھہٕ  پٲٹھۍ  چِھ  أسۍ  مُجرمن  تِہندیٚن  جُرمن  ہُند  بدلہٕ  دِوان۔"
  },
  {
    "verse_id": 14,
    "translation": "وۅنۍ  چھےٚ  اَسہِ  تِمن  پتہٕ  تۅہیِہ  زمینس  پیٚٹھ  جاے  دِژمٕژ،  تاکہ  وُچَھو،  توٚہۍ  کِژٕھہ  عملہٕ  چِھو  کران۔"
  },
  {
    "verse_id": 15,
    "translation": "ییٚلہِ  یِمن  سانہِ  صاف  صاف  کتھہٕ  بوزناونہٕ  چھےٚ  یِوان،  پتہٕ  چِھ  تِم  لُکھ  یِمن  اَسہِ  سٍتۍ  ملاقاتُک  توقع  چُھنہٕ،  وَنان  زِ،  امہِ  بجایِہ  أنِو  بیٚیہِ  کانٛہہ  قرآن  یا  کٔرِو  اَتھ  منٛز  کینہہ  ترمیم۔  اے  نبیؐ،  یِمن  ؤنِو،  یِہ  چَھنہٕ  میٲنۍ  کٲم  زِ  پننہِ  طرفہٕ  کرٕ  اتھ  منٛز  کانٛہہ  رد و بدل،  بٕہ  چُھس  صرف  تمہِ  وَحی  ہُند  پیروکار  یۅسہٕ  مےٚ  نِش  سوزنہٕ  چھےٚ  یِوان،  ہرگاہ  بٕہ  پننِس  ربّ  سٕنز  نافرمٲنی  کرٕ  تیٚلہِ  چُھ  مےٚ  اکہِ  بَڈِ  خطرناک  دۅہ کہ  عذابُک  ڈر۔"
  },
  {
    "verse_id": 16,
    "translation": "بیٚیہِ  ؤنِو،  اگر  اللہ  تعالیٰ  سٕنز  مشیت  یٔہے  آسہِ  ہے،  تیٚلہِ  بوزناوہَو  نہٕ  بٕہ  توٚہۍ  یِہ  قرآن  زانٛہہ،  تہٕ  اللہ  تعالیٰ  دِیِہ ہیٚو  نہٕ  اَمِچ  خبر  تہِ  تۅہیِہ،  اَمہِ  برونٛہہ  چھےٚ  مےٚ  تۅہیِہ  درمیان  اکھ  عمراہ  گُزٲرمٕژ،  کیا  توٚہۍ  چِھونا  عقلہِ  کٲم  ہیٚوان؟  ﴿یعنی  بٕہ  چُھس  نہٕ  تُہٕندِ  خٲطرٕ  کانٛہہ  غیر  زان  نفر  کینہہ،  بٕہ  زاس  تُہندِس  شہرس  منٛز،  تۅہی  درمیان  ووتُس  شُرۍ پانہٕ  پیٚٹھہٕ  یتھ  وٲنٛسہِ۔  کیا  توٚہۍ  ہیٚکۍ واہ  میانہِ  سٲرِسٕے  زندگی  پیٚٹھ  نظر  تراونہٕ  پتہٕ  ایمان  دٲری  سان  وۅنۍ  یِہ  ؤنِتھ  زِ  یِہ  قرآن  آسہِ  خۅد  بذات  مےٚ  پنُن  لیٚوکھمُت  کلام۔  بیٚیہِ  ہیٚکۍ  واہ  توٚہۍ  مےٚ  نِش  یِہ  توقع  کٔرِتھ  زِ  بٕہ  وَنہٕ  یوٗتاہ  بوٚڈ  اَپُز  زِ  خۅد  بنٲوٕ  پننہِ  دِلہٕ  کانٛہہ  کتھ،  تہٕ  پتہٕ  وَنہٕ  لُکن  زِ  یِہ  چھےٚ  اللہ  تعالیٰ  سٕندِ  طرفہٕ  مےٚ  پیٚٹھ  نٲزِل  سپٕزمٕژ﴾"
  },
  {
    "verse_id": 17,
    "translation": "پتہٕ  کُس  ہیٚکہِ  تٔمۍ  سٕندِ  کھۅتہٕ  بوٚڈ  ظٲلِم  ٲسِتھ،  یُس  اکھ  اُپٕز  کتھ  بنٲوِتھ  خُدایس  کُن  منسوٗب  کرِ،  یا  دِیِہ  اللہ  تعالیٰ  سٕندیٚن  پزیٚن  آیاتن  اَپُز  قرار،  پٔزپٲٹھۍ  ہیٚکن  نہٕ  مُجرم  زانٛہہ  تہِ  کامیٲبی  لٔبِتھ۔"
  },
  {
    "verse_id": 18,
    "translation": "یِم  لُکھ  چِھ  خُدایس  وَرٲے  تِہٕنز  عبادت  کران،  یِم  نَہ  یِمن  نقصان  ہیٚکن  واتنٲوِتھ  تہٕ  نَہ  نفع،  تہٕ  وَنان  چِھ  یِہ  زِ  یِم  چِھ  خُدایس  نِشہِ  سٲنۍ  سفٲرِش  دار،  اے  نبیؐ،  یِمن  ؤنِو،  کیا  توٚہۍ  چِھوٕہ  خُدایس  امہِ  کتھہِ  ہٕنز  خبر  دِوان  یتھ  نَہ  سُہ  آسمانن  منٛز  چُھ  زانان  تہٕ  نَہ  زمینس  منٛز؟  ﴿اللہ  تعالیٰ  سٕندِس  عِلمَس  منٛز  کُنہِ  چیزُک  نَہ  آسُن  چُھ  یِہ  معنی  تھاوان  زِ  سُہ  آسہِ  نہٕ  گۅڈے  موجود،  امہِ  موجوب  زِ  سورُے  کینہہ  یِہ  موجود  چُھ  سُہ  چُھ  اللہ  تعالیٰ  سٕندِس  علمس  منٛز۔  لہٰذا  چُھ  یِہ  اکھ  نہایت  لطیف  اندازِ  بیان  سفٲرشی ین  ہُند  مسلہٕ  مۅکلاونُک  زِ  خُدایس  چَھنہٕ  یِہ  پتہٕے  زِ  زمینس  یا  آسمانس  منٛز  چُھ  کانٛہہ  تٔمۍ  سٕندِس  دربارس  منٛز  تۅہیِہ  سفٲرش  کرن  وول،  پتہٕ  کمن  سفٲرش  دَرن  ہٕنز  خبر  چِھو  تس  توٚہۍ  دِوان؟﴾  پاک  چُھ  سُہ  بیٚیہِ  چُھ  بالا  و  برتر  تمہِ  شِرکہٕ  نِشہِ  یُس  یِم  لُکھ  کران  چِھ۔"
  },
  {
    "verse_id": 19,
    "translation": "گۅڈٕ  گۅڈٕ  ٲسۍ  سٲری  انسان  اکٲے  اُمّت  پتہٕ  بنٲوۍ  تِمو  مختلف  عقیدٕہ  تہٕ  مسلک،  تہٕ  اگر  تُہندِس  ربّ  سٕندِ  طرفہٕ  گۅڈے  اکھ  کتھ  طے  آسہِ  ہے  نہٕ  کرنہٕ  آمٕژ،  تیٚلہِ  یَتھ  چیزس  منٛز  تِم  پانہٕ  وٲنۍ  اختلاف  چِھ  کران  تَمِیُک  یِیہِ  ہے  فٲصلہٕ  کرنہٕ۔  ﴿یعنی  اگر  خُداین  گۅڈے  آسہِ  ہے  نہٕ  یِہ  فٲصلہٕ  کوٚرمُت  زِ  فٲصلہٕ  سپدِ  قیامت  کہ  دۅہ  تیٚلہِ  یِیہِ  ہے  اَمِیُک  فٲصلہٕ  ییٚتی  کرنہٕ﴾"
  },
  {
    "verse_id": 20,
    "translation": "بیٚیہِ  یِکینژھاہ  تِم  یِہ  وَنان  چِھ  زِ  أمِس  نبی  ﴿صلی  اللہ  علیہ و سلمس﴾  پیٚٹھ  کیازِ  آیِہ  نہٕ  أمۍ  سٕندِس  ربّ  سٕندِس  طرفہٕ  کانٛہہ  نشٲنی  سوزنہٕ۔  یِمن  ؤنِو،  غیبُک  مٲلِک  تہٕ  مختار  چُھ  بس  اللہ  تعالیٰ۔  اچھا،  کٔرِو  انتظار،  بٕتہٕ  کرٕ  تۅہیِہ  سٍتۍ  انتظار۔"
  },
  {
    "verse_id": 21,
    "translation": "لُکن  ہُند  حال  چُھ  یِہ  زِ  مصیبت  پتہٕ  ییٚلہِ  أسۍ  تِم  رحمتُک  مزٕہ  چِھکھ  وُچھناوان،  تیٚلہِ  چِھ  تِم  فوراً  سانیٚن  نِشٲنیَن  ہٕندِس  معاملس  منٛز  چال  بٲزِیِہ  شروع  کران،  ﴿یعنی  مصیبت  چُھ  اللہ  تعالیٰ  سٕندِ  طرفہٕ  اکھ  نِشٲنی  آسان،  یُس  انسانس  احساس  چُھ  دِوان  زِ  درحقیقت  چُھنہٕ  خُدایس  ورٲے  بیٚیہِ  کانٛہہ  یِہ  دوٗر  کرن  وول۔  مگر  ییٚلہِ  سُہ  دوٗر  چُھ  گژھان  تہٕ  پتہٕ  چُھ  جان  وقت  یِوان،  اَمہِ  پتہٕ  چِھ  تِم  لاگان  وَنُن  زِ  یِہ  چُھ  سانیٚن  معبودن  تہٕ  سفٲرش  دَرن  ہٕندِ  عنایتُک  نتیجہٕ﴾  یِمن  ؤنِو،  اللہ  تعالیٰ  چُھ  پننہِ  چالہِ  منٛز  تۅہیِہ  نِشہِ  سیٚٹھاہ  تیز،  تٔمۍ  سٕندۍ  فرشتہٕ  چِھ  تُہنزٕ  ساریے  مکٲرِلہٕ  لیٚکھان۔"
  },
  {
    "verse_id": 22,
    "translation": "سُہ  چُھ  اللہ  تعالیٰ  ہٕے  یُس  تۅہیِہ  خشکی  تہٕ  ٲبی  منٛزۍ  پکناوان  چُھو،  چنانچہ  ییٚلہِ  توٚہۍ  ناوَن  منٛز  سوار  چِھو  آسان،  تہٕ  مُوٲفق  ہَواہس  پیٚٹھ  چِھو  خۅش  پٲٹھۍ  سفر  آسان  کران،  تہٕ  پتہٕ  چُھ  اچانک  مخٲلف  ہواہُک  زور  یِوان،  تہٕ  پرٛتھ  طرفہٕ  چِھ  لہرن  ہٕنزٕ  تھاپرٕہ  وَسان  تہٕ  مسافر  چِھ  سمجھان  زِ  طوفانس  منٛز  آے  ہیٚنہٕ،  تمہِ  وقتہٕ  چِھ  سٲری  پنُن  دین  اللہ  تعالیٰ  سٕندی  خٲطر  خٲلص  کٔرِتھ  تَس  دُعا  منگان  زِ،  اگر  ژےٚ  اَسہِ  ییٚمہِ  بلایِہ  نِشہِ  نجات  دِیتُتھ  تیٚلہِ  بنو  أسۍ  شکر  گزار  بندٕہ۔"
  },
  {
    "verse_id": 23,
    "translation": "مگر  ییٚلہِ  سُہ  تِمن  بچاوان  چُھ،  پتہٕ  چِھ  تمِے  لُکھ  حقہٕ  نِشہِ  بُتھ  پھِرۍ  سپدِتھ  زمینس  منٛز  بغاوت  کرٕنۍ  لاگان۔  لوٗکو،  تُہٕنز  یِہ  بغاوت  چھےٚ  تۅہیِہ  پانس  خلاف  گژھان۔  دُنیا چِہ  زندگی  ہٕندۍ  چِھ  صرف  کینہہ  دۅہ  مزٕہ  ﴿لوٗٹِو﴾،  پتہٕ  چُھو  تۅہیِہ  اَسہِ  کُن  یُن  واپس  پھیرِتھ،  تمہِ  ساعتہٕ  وَنو  أسۍ  تۅہیِہ  زِ  توٚہۍ  کیا  کینژھاہ  چِھو  روٗدِمٕتۍ  کران۔"
  },
  {
    "verse_id": 24,
    "translation": "دُنیاہٕچ  یِہ  زندگی  ﴿ییٚمہِ کِس  نشس  منٛز  مست  سپدِتھ  توٚہۍ  سانیو  نِشٲنِیو  نِشہِ  غفلت  چِھو  وَرتاوان﴾  اَمِچ  مثال  چھےٚ  تِژٕھے  زَنتہٕ  آسمانہٕ  ترٛوو  اَسہِ  روٗد،  تہٕ  زمینُک  پیداوار  وۅپدیٛاو  جان  پٲٹھۍ،  یتھ  انسان  تہٕ  جانور  سٲری  چِھ  کھیٚوان،  عینِ  وقتس  پیٚٹھ  ییٚلہِ  زن  زمین  بہار  ہیٚتھ  وۅلسنس  ٲس  آمٕژ  تہٕ  پیداوار  ٲسۍ  شوبِدار  پٲٹھۍ  کھڑا۔  تہٕ  یِہٕندۍ  مٲلک  ٲسۍ  سمجھان  زِ  وۅنۍ  چِھ  أسۍ  یِمن  فٲیدٕہ  تُلنس  پیٚٹھ  قٲدِر،  اچانک  آو  رٲتھۍ کِیُت  یا  دۅہلہِ  سون  حکم  تہٕ  اَسہِ  کوٚر  یِہ  تِتھہٕ  پٲٹھۍ  تباہ،  زَنتہٕ  رات  اوسُے  نہٕ  تَتہِ  کینہہ،  یِتھہٕ  پٲٹھۍ  چِھ  أسۍ  ویٚژٕھینۍ  ویٚژٕھنۍ  نِشٲنیِہ  پیش  کران،  تِمن  لُکن  خٲطرٕ  یِم  سونچن  سمجھن  وٲلۍ  چِھ۔  ﴿توٚہۍ  چِھو  یَتھ  ناپائدار  زندگی  ہٕنٛدِس  فریبس  منٛز  مبتلا  سپدان﴾"
  },
  {
    "verse_id": 25,
    "translation": "تہٕ  اللہ  تعالیٰ  چُھو  تۅہیِہ  دار  السّلامس  کُن  دعوت  دِوان  ﴿یعنی  دُنیا ہس  منٛز  زندگی  بسر  کرنہٕ  کِس  تتھ  طریقس  کُن  چُھو  دعوت  دِوان  یُس  ٲخرت چِہ  زندگی  منٛز  تۅہیِہ  دارُ  السّلامُک  حقدار  بناوِ۔  دارُ  السّلام  نِشہِ  چُھ  مُراد  جنت  تہٕ  اَمِیُک  معنی  چُھ  سلامتی  ہُند  گرٕ،  سۅ  جاے  ییٚتہِ  نہٕ  کانٛہہ  آفت،  کانٛہہ  نقصان،  کانٛہہ  غم  تہٕ  تکلیف  آسہِ﴾  ﴿ہدایت  چُھ  تٔمۍ  سٕندِس  اختیارس  منٛز﴾  یَس  سُہ  یژھان  چُھ  سیٚز  وَتھ  چُھس  ہاوان۔"
  },
  {
    "verse_id": 26,
    "translation": "یِمو  لُکو  رٕژرُک  طریقہٕ  اختیار  کوٚر،  تِمن  خٲطرٕ  چُھ  رٕژَر  تہٕ  ہُریمانہٕ  فضل،  تِہندیٚن  بتھیٚن  پیٚٹھ  کھسہِ  نہٕ  روے  سیٲہی  تہٕ  ذِلت،  تِم  چِھ  جنتٕکۍ  حقدار  ییٚتہِ  تِم  ہمیشہ  روزن۔"
  },
  {
    "verse_id": 27,
    "translation": "تہٕ  یِمو  لُکو  بُرٲیِیِہ  کماوِ،  یِژھہ  تِہنز  بُرٲیی  چھےٚ،  تِیُتھے  میلہِ  تِمن  بدلہٕ،  ذِلّت  سپدِ  تِمن  پیٚٹھ  مُسلّط،  خُدایس  نِشہِ  آسہِ  نہٕ  تِمن  کانٛہہ  بچاون  وول،  تِہندیٚن  بُتھیٚن  پیٚٹھ  آسہِ  تِژھہ  تٲریکی،  زَنتہٕ  رٲژ  ہٕندۍ  سیاہ  پردٕہ  آسن  تِمن  پیٚٹھ،  تِم  چِھ  جہنمٕکۍ  حقدار  ییٚتہِ  تِم  ہمیشہ  روزن۔"
  },
  {
    "verse_id": 28,
    "translation": "ییٚمہِ  دۅہ  أسۍ  تِم  سٲری  یِکہٕ  وَٹہٕ  ﴿پننِس  عدالتس  منٛز﴾  جمع  کروکھ،  پتہٕ  وَنَو  تِمن  لُکن  یِمو  شرک  چُھ  کوٚرمُت  زِ  ٹھٔہرِو  توٚہۍ  تہِ  تہٕ  تُہٕندۍ  بناونہٕ  آمٕتۍ  شریک  تہِ،  پتہٕ  تُلو  أسۍ  تِمن  درمیان  غٲر  زٲنی  ہُنٛد  پردٕہ  تھوٚد۔  ﴿یعنی  مُشرکن  پرزٕناون  تِہِندۍ  معبود  زِ  یِم  چِھ  تِم  لُکھ  یِم  سٲنۍ  عبادت  ٲسۍ  کران  تہٕ  مُشرک  پرزٕناون  پننیٚن  معبودن  زِ  یِم  چِھ  تِم  یِہٕنز  أسۍ  عبادت  ٲسۍ  کران﴾  تہٕ  تِہندۍ  شریک  ونَن  زِ،  توٚہۍ  ٲسِو  نہٕ  سٲنۍ  عبادت  کران۔"
  },
  {
    "verse_id": 29,
    "translation": "اَسہِ  تہٕ  تۅہیِہ  درمیان  چھےٚ  اللہ  تعالیٰ  سٕنز  گوٲہی  کٲفی  زِ  ﴿توٚہۍ  اگر  سٲنۍ  عبادت  کران  تہِ  ٲسِو﴾  أسۍ  ٲسۍ  تُہٕندِ  اَمہِ  عبادت  نِشہِ  بالکل  بے خبر۔"
  },
  {
    "verse_id": 30,
    "translation": "تمہِ  وقتہٕ  وُچھہِ  پرٛتھ  کانٛہہ  شخص  پننہِ  کرِمَتِیُک  مزٕہ،  سٲری  یِن  پننِس  حقیقی  مٲلِکس  کُن  پِھرنہٕ  تہٕ  تِم  سٲری  اپٕزۍ  راوَن  یِم  تِمو  بنٲوِمٕتۍ  ٲسۍ۔"
  },
  {
    "verse_id": 31,
    "translation": "یِمن  پٕرٛژِھو،  کُس  چُھو  تۅہیِہ  آسمان  تہٕ  زمین  نِشہِ  رزق  دِوان؟  یِمہٕ  بوزنہٕ  چِہ  تہٕ  وُچھنہٕ  چِہ  قُوّتہٕ  کٔمۍ  سٕندِس  اختیارس  منٛز  چھےٚ؟  کُس  چُھ  بے  جان  منٛزٕ  جاندار  تہٕ  جاندار  منٛزٕ  بےٚ  جان  کڑان؟  کُس  چُھ  یتھ  عالمہٕ کِس  نظمس  تدبیر  کران؟  تِم  وَنن  ضرور  زِ  اللہ  تعالیٰ۔  ؤنِو،  پتہٕ  چِھو  نہٕ  توٚہۍ  ﴿حقیقتس  خلاف  پکنس﴾  پرہیز  کران؟"
  },
  {
    "verse_id": 32,
    "translation": "تیٚلہِ  چُھ  یۅہے  اللہ  تعالیٰ  تُہُند  حقیقی  ربّ،  پتہٕ  کیا  روٗد  حقہٕ  پتہٕ  گمرٲہی  وَرٲے  مزید  پتھ  کُن؟  ٲخر  کورکُن  چِھو  یِوان  توٚہۍ  پِھروٕنہٕ؟  ﴿یتھ  جایِہ  گژِھہ  خیال  روزُن  زِ  خطاب  چُھ  عام  لُکن  تہٕ  تِمن  چُھنہٕ  سوال  یِوان  کرنہٕ  زِ،  توٚہۍ  کورکُن  چِھو  پھیران۔  بلکہ  چُھ  یِہ  زِ،  توٚہۍ  کورکُن  چِھو  پِھروٕنہٕ  یِوان۔  اَمہِ  نِشہِ  چُھ  صاف  ظٲہر  زِ  کانٛہہ  گمراہ  کُن  شخص  یا  گروہ  چُھ  موجود،  یُس  لُکن  صحیح  اَندٕ  نِشہِ  ڈٲلِتھ  غلط  اَندس  کُن  چُھ  پھِران۔  أتھۍ  بِنا ہِس  پیٚٹھ  چُھ  لُکن  وَننہٕ  یِوان  زِ  توٚہۍ  کیازِ  چِھو  أنۍ  بٔنِتھ  غلط  رہنمٲیی  کرن  والیٚن  پتہٕ  پتہٕ  پکان؟  توٚہۍ  کیازِ  چِھو  نہٕ  پننہِ  عقلہِ  کٲم  ہیٚتھ  سوچان  زِ  ییٚلہِ  حقیقت  چھےٚ  یِہ  تیٚلہِ  کورکُن  چِھو  ٲخٕر  تۅہۍ  پکناونہٕ  یِوان۔﴾"
  },
  {
    "verse_id": 33,
    "translation": "﴿اے  نبیؐ،  وُچِھو﴾  یِتھہٕ  پٲٹھۍ  آیِہ  نافرمٲنی  کرن  والیٚن  پیٚٹھ  تُہندِس  ربّ  سٕنز  کتھ  صٲدق  زِ  تِم  مانن  نہٕ۔"
  },
  {
    "verse_id": 34,
    "translation": "یِمن  پٕرٛژِھتو،  تُہُندو  ٹھٔہراونہٕ  آمتیو  شریکو  منٛزٕ  چھا  کانٛہہ  سُہ  یُس  تخلیقُک  ابتدا  تہِ  آسہِ  کران  تہٕ  پتہٕ  کرِ  اَمِیُک  اِعادٕہ  تہِ؟  ؤنِو  سُہ  چُھ  صرف  اللہ  تعالیٰ  یُس  تخلیقُک  ابتدا  تہِ  چُھ  کران  اَمِیُک  اعادٕہ  تہِ،  پتہٕ  کتھ  اُلٹہٕ  وَتہٕ  پیٚٹھ  چِھو  توٚہۍ  پکناونہٕ  یِوان؟"
  },
  {
    "verse_id": 35,
    "translation": "یِمن  پٕرٛژِھتو  تُہٕندیو  ٹھٔہراونہٕ  آمتیو  شریکو  منٛز  چھا  کانٛہہ  تِیُتھ،  یُس  حقس  کُن  رہنمٲیی  آسہِ  کران؟  ؤنِو  سُہ  چُھ  صرف  اللہ  تعالیٰ  یُس  حقس  کُن  رہنمٲیی  چُھ  کران،  پتہٕ  ؤنۍتَو،  یُس  حقس  کُن  رہنمٲیی  چُھ  کران،  سُہ  چھا  اَمِیُک  زیادہ  حقدار  زِ  تٔمۍ سٕنز  پیروی  گژِھ  یِنۍ  کرنہٕ  کِنہٕ  سُہ  یُس  خۅد  پانہٕ  وَتھ  چُھنہٕ  لبان،  اِلّا  یِہ  زِ  تَس  یِیہِ  رہنمٲیی  کرنہٕ؟  ٲخر  کیا  چُھو  تۅہیِہ  گوٚمُت،  کِتھۍ  اُٰٹہٕ  فٲصلہٕ  چِھو  کران؟"
  },
  {
    "verse_id": 36,
    "translation": "حقیقت  چھےٚ  یِہ  زِ  یِمو  منٛزٕ  چِھ  اکثر  لُکھ  محض  قیاسس  تہٕ  گُمانس  پتہٕ  پتہٕ  پکان  روزان  ﴿یعنی  یِمو  مذہب  بنٲوۍ،  یِمو  فلسفہٕ  تصنیف  کٔرۍ  تہٕ  یِمو  زندگی  ہٕندۍ  قانون  کٔرۍ  تجویز،  تِمو  کوٚر  نہٕ  یِہ  سورُے  علم  کِس  بُنیادس  پیٚٹھ  بلکہ  کورُکھ  گُمانس  تہٕ  قیاسس  پیٚٹھ،  تہٕ  یِمو  یِمن  مذہبی  تہٕ  دُنیٲوی  رہنمٲہن  ہٕنز  پیروی  کٔر،  تِمو  تہِ  کٔرنہٕ  زٲنِتھ  تہٕ  سمجِھتھ  بلکہ  کوٚرُکھ  محض  اَمہِ  گُمان  کِس  بنیادس  پیٚٹھ  تِہُند  اتباع  زِ  ییٚلہِ  یِتھۍ  یِتھۍ  بٔڈۍ  بٔڈۍ  لُکھ  وَنان  چِھ،  تہٕ  مٲلۍ  بُڈِبب  چِھ  یِمن  مانان  روٗدِمٕتۍ  تہٕ  اکھ  دُنیا  چُھ  یِہٕنز  پیروی  کران  تیٚلہِ  آسن  ضرور  ٹھیکھٕے  وَنان۔﴾  حالانکہ  گُمان  چُھنہٕ  حقٕچ  ضرورت  رَژھ  تہِ  پوٗرٕ  کران،  یِکینژھاہ  یِم  کران  چِھ  اللہ  تعالیٰ  چُھ  تتھ  وارٕ  پٲٹھۍ  زانان۔"
  },
  {
    "verse_id": 37,
    "translation": "تہٕ  یِہ  قرآن  چُھنہٕ  سُہ  چیز،  یُس  اللہ  تعالیٰ  سٕنزِ  وَحی  تہٕ  تعلیمہِ  ورٲے  تصنیف  یِیہِ  کرنہٕ،  بلکہ  یِکینژھاہ  گۅڈٕ  چُھ  آمُت  یِہ  چُھ  تمیُک  تصدیق  تہٕ  الکتاب  ہُند  تفصیل،  اَتھ  منٛز  چُھنہٕ  کانٛہہ  شک  زِ  یِہ  چُھ  کائنات  کِس  فرماں روا  سٕندِ  طرفہٕ۔"
  },
  {
    "verse_id": 38,
    "translation": "کیا  یِم  لُکھ  چھا  وَنان  زِ  پیغمبرن  چُھ  یِہ  پانہٕ  تصینف  کوٚرمُت؟  ؤنِو،  تیٚلہِ  أنۍتَو  اکھ  سُورٕہ  یُتُھے  تصنیف  کٔرِتھ،  تہٕ  اکھ  اللہ  تعالیٰ  ترٲوِتھ  یُس  یُس  توٚہۍ  مددٕ  خٲطرٕ  ہیٚکِیوٗن  أنِتھ  سُہ  أنِیوٗن،  اگر  توٚہۍ  پننِس  اَتھ  الزامس  منٛز  پٔزِیٲرۍ  چِھو۔"
  },
  {
    "verse_id": 39,
    "translation": "دراصل  یُس  چیز  تِہندِس  علمہٕ  کِس  گِرفتس  منٛز  آو  نہٕ  تہٕ  ییٚمِچ  اصل  حقیقت  تہِ  یِمن  برونٛہہ  کُن  آیِہ  نہٕ،  یِمو  پِھیُر  تتھ  بُتھ  خواہ  مخواہ  سونچنہٕ  ورٲے﴾  یِتھے  پٲٹھۍ  چُھ  یِمن  بروٗنٹھمیو  لُکو  تہِ  بُتھ  پِھیُرمُت،  پتہٕ  وُچِھو  تِمن  ظٲلِمن  کُس  انجام  سپُد۔"
  },
  {
    "verse_id": 40,
    "translation": "تِمو  منٛز  اَنن  کینہہ  لُکھ  ایمان  تہٕ  کینہہ  اَنن  نہٕ،  تہٕ  تُہُند  ربّ  چُھ  تِمن  فسادیٚن  خوٗب  زانان۔"
  },
  {
    "verse_id": 41,
    "translation": "اگر  یِم  تۅہیِہ  بُتھ  چِھو  پِھران  تیٚلہِ  ؤنیوٗکھ  زِ،  میٲنۍ  عمل  چھےٚ  میانہِ  خٲطرٕ  تہٕ  تُہٕنز  عمل  چھےٚ  تُہٕندِ  خٲطرٕ،  یِکینژھاہ  بٕہ  کران  چُھس  تمہِ چِہ  ذمہٕ  دٲری  نِشہِ  چِھو  توٚہۍ  بری۔  تہٕ  یِکینژھاہ  توٚہۍ  کران  چِھو  تمہِ  چِہ  ذمہ  دٲری  نِشہِ  چُھس  بٕہ  بری۔  ﴿یعنی  خواہ مخواہ  ژُونٕچ  تہٕ  بحث  کرنٕچ  چَھنہٕ  کانٛہہ  ضرورت۔  اگر  بٕہ  الزام  ترٲشی  چُھس  کران  تیٚلہِ  چُھس  بٕہ  پننہِ  عملہِ  ہُند  پانے  ذمہ دار  تۅہیِہ  پیٚٹھ  چَھنہٕ  اَمچ  کانٛہہ  ذمہ دٲری،  تہٕ  اگر  توٚہۍ  پزِ  کتھہِ  چِھو  بُتھ  پِھران  تیٚلہِ  چِھو  نہٕ  مےٚ  کانٛہہ  نقصان  واتناوان،  بلکہ  چِھو  پانسٕے  نقصان  کران﴾"
  },
  {
    "verse_id": 42,
    "translation": "یِمو  منٛزٕ  چِھ  واریاہ  لُکھ  یِم  تُہٕنز  کتھ  چِھ  بوزان،  مگر  کیا  توٚہۍ  بونٲوِیوٗکھہٕ  زٔرۍ،  خواہ  تِم  مَتہٕ  ٲسِتن  کِہِنۍ  سمجھان؟  ﴿اَکھ  بوزُن  گوٚو  سُہ  یُس  جانور  تہِ  بوزان  چِھ۔  دوٚیُم  بوزُن  گوٚ  سُہ  یتھ  منٛز  معنیس  کُن  تہِ  توجہ  آسہِ  تہٕ  یِہ  آمادگی  تہِ  آسہِ  لبنہٕ  یِوان  زِ  کتھ  اگر  معقول  آسہِ  تیٚلہِ  یِیہِ  سۅ  ماننہٕ﴾"
  },
  {
    "verse_id": 43,
    "translation": "یِمو  منٛز  چِھ  واریاہ  لُکھ  یِم  تۅہیِہ  وُچھان  چِھ،  مگر  کیا  توٚہۍ  ہٲوِوٕہ  اَنیٚن  وَتھ،  خواہ  متہٕ  ٲسِتن  تِمن  کِہِنۍ  اَتھہِ  یِوان؟"
  },
  {
    "verse_id": 44,
    "translation": "حقیقت  چھےٚ  یِہ  زِ  اللہ  تعالیٰ  چُھنہٕ  لُکن  پیٚٹھ  ظلم  کران،  لُکھ  چِھ  پانے  پانس  پیٚٹھ  ظلم  کران۔"
  },
  {
    "verse_id": 45,
    "translation": "﴿از  چِھ  یِم  ییٚمہِ  دُنیا چِہ  زندگی  منٛز  مست﴾  تہٕ  ییٚمہِ  دۅہ  اللہ  تعالیٰ  یِمن  اِکہِ  وٹہٕ  کرِ  تیٚلہِ  ﴿باسہِ  یِمن  یٔہے  دُنیاہٕچ  زندگی  تِژھ﴾  زنتہٕ  یِم  محض  أکِس  گر  کھنجہِ  ٲسۍ  پانہٕ وٲنۍ  زان  پہچان  کرنہِ  ٹھٔہریمٕتۍ،  ﴿تمہِ  وقتہٕ  سپدِ  تحقیق  زِ﴾  پٔزپٲٹھۍ  روٗدۍ  سخت  خسارس  منٛز  تِم  لُکھ  یِمو  اللہ  تعالیٰ  سٕندِس  مُلاقاتس  بُتھ  پِھیُر  تہٕ  ہرگز  ٲسۍ  نہٕ  تِم  سیٚزِ  وَتہِ  پیٚٹھ۔"
  },
  {
    "verse_id": 46,
    "translation": "یِمو  بُرٕ  نتیجو  نِشہِ  یِم  أسۍ  کھۅژناوان  چِھکھ،  تِہُند  کانٛہہ  حصہٕ  ہاوَو  أسۍ  تُہٕنزِ  حیٲتی  منٛز،  یا  تمہِ  برونٹھُے  تُلو  أسۍ  توٚہۍ،  بہر  حال  چُھ  یُن  یِمن  اَسی  کُن  تہٕ  یِکینژھاہ  یِم  کران  چِھ  تتھ  پیٚٹھ  چُھ  اللہ  تعالیٰ  گواہ۔"
  },
  {
    "verse_id": 47,
    "translation": "پرٛتھ  اُمّت  خٲطرٕ  چُھ  اکھ  رسول،  ﴿اُمّت  لفظ  چُھنہٕ  یَتھ  جایِہ  محض  قوم  کِس  معنیس  منٛز،  بلکہ  أکِس  رسول  سٕندِ  یِنہٕ  پتہٕ  یِمن  یِمن  لُکن  تام  تٔمۍ  سٕنز  دعوت  واتہِ،  تِم  سٲری  چِھ  تٔمۍ  سٕندِس  اُمّتس  منٛز  شٲمل،  بیٚیہِ  چُھنہٕ  امہِ  خٲطرٕ  یِتہٕ  ضروری  زِ  رسول  آسہِ  تِمن  درمیان  زِندٕہ  موجود،  بلکہ  رسول  سٕندِ  پتہٕ  تہِ  یوٚت تام  تٔمۍ  سٕنز  تعلیم  موجود  روزِ  تہٕ  پرٛتھ  شخصہٕ  سٕندِ  خٲطرٕ  آسہِ  یِہ  معلوم  کرُن  ممکن  زِ  درحقیقت  کمہِ  چیزچ  تعلیم  اوس  سُہ  دِوان،  تتھ  وقتس  تام  یِن  دُنیاہکۍ  سٲری  لُکھ  تٔمۍ  سٕندی  اُمّت  قرار  دِنہٕ،  تہٕ  تِمن  پیٚٹھ  سپدِ  سُہ  حکم  ثٲبت  یُس  برونٹھ  کُن  یِیہِ  بیان  کرنہٕ۔  امہِ  لحاظہٕ  چِھ  محمد  صلی  اللہ  علیہ و سلمن  ہٕنزِ  تشریف  آوری  پتہٕ  تمام  دنیاہکۍ  انسان  تِہٕنز  امّت،  تہٕ  تتھ  وقتس  تام  روزن  یوٚت  تام  قرآن  پننِس  خٲلص  صورتس  منٛز  موجود  چُھ۔  اَمی  وجہ  کِنۍ  آو  نہٕ  آیتس  منٛز  یِہ  فرماونہٕ  زِ،  پرٛتھ  قومس  منٛز  چُھ  اکھ  رسول۔  بلکہ  چُھ  ارشاد  یِہ  سپُدمُت  زِ،  پرٛتھ  اُمّتہٕ  خٲطرٕ  چُھ  اکھ  رسول۔﴾  پتہٕ  ییٚلہِ  کٲنٛسہِ  اُمّتس  نِشہِ  تٔمۍ  سُند  رسول  چُھ  یِوان،  تیٚلہِ  چُھ  تٔمۍ  سُند  فٲصلہٕ  پوٗرٕ  انصاف  سان  مۅکلاونہٕ  یِوان،  تہٕ  تَس  پیٚٹھ  چُھنہٕ  ذَرس  یوت  ظلم  یِوان  کرنہٕ۔"
  },
  {
    "verse_id": 48,
    "translation": "وَنان  چِھ  زِ  اگر  تُہٕنز  یِہ  دھمکی  پٔز  چھےٚ  تیٚلہِ  کر  گژِھہ  یِہ  ٲخر  پوٗرٕ؟"
  },
  {
    "verse_id": 49,
    "translation": "ؤنِو،  میٲنِس  اختیارس  منٛز  چُھنہٕ  خۅد  پنُن  نفع  تہٕ  نقصان  تہِ،  سورُے  کینہہ  چُھ  اللہ  تعالیٰ  سٕندِس  مٔشیّتس  پیٚٹھ  موقوف،  پرٛتھ  اُمّت  خٲطرٕ  چھےٚ  مہلتچٕ  اکھ  مُدّت  مقرر،  ییٚلہِ  یِہ  مُدّت  پوٗرٕ  چھےٚ  سپدان،  تیٚلہِ  چُھنہٕ  أکِس  گرِ  سُمب  سُل  تہٕ  ژیر  سپدان۔"
  },
  {
    "verse_id": 50,
    "translation": "یِمن  ؤنِو،  تۅہیِہ  سوٗنچوٕہ  زانٛہہ  یِہ  زِ  اگر  اللہ  تعالیٰ  سُند  عذاب  اچانک  رٲتھۍ  کِیُت  یا  دۅہلہِ  یِیہِ  ﴿تیٚلہِ  کیا  ہیٚکِو  توٚہۍ  کٔرِتھ  تَمہِ  ساعتہٕ﴾،  یِہ  کیا  چُھ  ٲخٕر  تِیُتھ  چیز  ییٚمہِ  خٲطرٕ  مُجرم  بانبٕر  کرن؟"
  },
  {
    "verse_id": 51,
    "translation": "کیا  ییٚلہِ  سُہ  تۅہیِہ  پیٚٹھ  واتہِ  تمی  وقتہٕ  مٲنِوٕہ  توٚہۍ  سُہ؟  وۅنۍ  چِھو  بچُن  یژھان؟  حالانکہ  توٚہۍ  ٲسِو  خۅد  بذات  امہِ  کہ  جلدی  یِنُک  تقاضہٕ  کران۔"
  },
  {
    "verse_id": 52,
    "translation": "پتہٕ  یِیہِ  ظٲلِمن  وَننہٕ  زِ،  وۅنۍ  وُچِھو  پوشوٕنہِ  عذابُک  مَزٕہ،  یِکینژھاہ  توٚہۍ  کماوان  چِھو  روٗدِمٕتۍ  تمہِ  کہ  پاداش  ورٲے  کُس  بدلہٕ  یِیہِ  تۅہیِہ  دِنہٕ؟"
  },
  {
    "verse_id": 53,
    "translation": "پتہٕ  چِھ  پٕرٛژھان  کیا  پٔزپٲٹھۍ  چھا  تہِ  پوٚز  یِہ  توٚہۍ  وَنان  چِھو؟  ؤنِو،  میٲنِس  ربّ  سُند  قسم،  یِہ  چُھ  بالکل  پوٚز،  تہٕ  تۅہیِہ  چُھو  نہٕ  تیوٗت  بل بوتہٕ  زِ  توٚہۍ  ہیکِو  سُہ  ظہورس  منٛز  یِنہٕ  نِشہِ  رُکٲوِتھ۔"
  },
  {
    "verse_id": 54,
    "translation": "اگر  پرٛتھ  کٲنٛسہِ  تس  شخصس  نِشہِ  ییٚمۍ  ظلم  چُھ  کوٚرمُت،  روے  زمینٕچ  دولت  تہِ  آسہِ،  سُہ  گژِھہ  تمہِ  عذاب  نِشہِ  بچنہٕ  خٲطر  تتھ  فِدیَس  منٛز  دِنس  پیٚٹھ  آمادٕہ  ییٚلہِ  یِم  لُکھ  سُہ  عذاب  وُچَھن،  پتہٕ  پچھتاون  دِلہٕ  مٔنزی،  مگر  تِمن  درمیان  یِیہِ  پوٗرٕ  انصاف  سان  فٲصلہٕ  کرنہٕ،  کانٛہہ  ظلم  سپدِ  نہٕ  تِمن  پیٚٹھ۔"
  },
  {
    "verse_id": 55,
    "translation": "بوٗزِو!  آسمانن  تہٕ  زمینس  اندر  یِکینژھاہ  چُھ  سُہ  چُھ  اللہ  تعالیٰ  سُند،  بوٗزِتھ  تھٲوِو!  اللہ  تعالیٰ  سُند  وعدہ  چُھ  پوٚز،  مگر  اکثر  انسان  چِھنہٕ  زانان۔"
  },
  {
    "verse_id": 56,
    "translation": "سُے  چُھ  زندگی  بخشان  تہٕ  سُے  چُھ  موت  دِوان،  تہٕ  تٔسۍ  کُن  چُھ  سارِنٕے  پوٚت  پھیرِتھ  گژُھن۔"
  },
  {
    "verse_id": 57,
    "translation": "ہے  لوٗکو،  تۅہیِہ  نِشہِ  چھےٚ  تُہٕندِس  ربّ  سٕندِ  طرفہٕ  نصیحت  آمٕژ،  یِہ  چُھ  سُہ  چیز  یُس  دل  کیٚن  دادیٚن  شِفا  چُھ  تہٕ  یِم  اتھ  قبول  کرن  تِہندِ  خٲطرٕ  چُھ  رہنمٲیی  تہٕ  رحمت۔"
  },
  {
    "verse_id": 58,
    "translation": "اے  نبیؐ،  ؤنِو  زِ،  یِہ  چُھ  اللہ  تعالیٰ  سُند  فضل  تہٕ  تٔمۍ  سٕنز  مہربٲنی  زِ  یِہ  چیز  سوٗز  تٔمۍ،  اتھ  پیٚٹھ  پزِ  لُکن  خوشی  مناوٕنۍ،  یِہ  چُھ  تِمو  سارِوٕے  چیزو  کھۅتہٕ  بہتر  یِمن  لُکھ  چِھ  جمع  کران۔"
  },
  {
    "verse_id": 59,
    "translation": "اے  نبیؐ  یِمن  ؤنِو،  تۅہیِہ  لُکو  چُھوٕ  زانٛہہ  یِتہِ  سونچمُت  زِ  یُس  رزق  خُداین  تُہٕندِ  خٲطرٕ  وولمُت  اوس۔  ﴿اُردو  زبٲنۍ  منٛز  یا  کٲشرۍ  پٲٹھۍ  چِھ  رزق  کھیٚنہٕ  چیٚنہٕ  کیٚن  چیزن  ونان۔  مگر  عربی  زبٲنۍ  منٛز  چُھنہٕ  یِہ  خۅراک  سٕے  تام  محدوٗد  بلکہ  چُھ  عطا،  بخشش  تہٕ  نصیب  کِس  معنیس  منٛز  تہِ  عام۔  خُداین  یِکینژھاہ  اِنسانس  دُنیا ہس  منٛز  دِیتمُت  چُھ  سُہ  سورُے  چُھ  تٔمۍ  سُند  رِزق﴾  تمہِ  منٛز  کوٚرو  تۅہیِہ  پانے  کانٛہہ  چیز  حرام  تہٕ  کانٛہہ  حلال!  ﴿یعنی  توٚہۍ  بنییو  خۅد  بذات  قانون  تہٕ  شریعت  بناونٕکۍ  مختار۔  حالانکہ  ییٚمۍ  سُند  رِزق  چُھ  تٔمۍ  سُندے  چُھ  یِہ  حق  زِ  امہِ  کیٚن  استعمال  کیٚن  جٲیز  تہٕ  ناجایز  صوٗرتن  خٲطرٕ  کرِ  حدود  تہٕ  اصول  مُقرر﴾  یِمن  پٕرٛژِھو،  خُداین  اوسا  تۅہیِہ  اَمِیُک  اجازت  دِیتمُت؟  کِنہٕ  توٚہۍ  چِھو  خُدایس  پیٚٹھ  اِفترا  کران  ﴿اَپُز  کھالان﴾؟  ﴿اِفترا ہس  چھےٚ  ترے  صورتہٕ:  اکھ  یِہ  زِ  کانٛہہ  شخص  وَنہِ  یہ  زِ  یِم  اختیارات  چِھ  خُداین  انسانن  حوالہٕ  کٔرِمٕتۍ،  دوٚیُم  یِہ  زِ  سُہ  وَنہِ  زِ  اللہ  تعالیٰ  سٕنز  چَھنہٕ  یِہ  کٲمٕے  زِ  سانہِ  خٲطر  کرِ  قانون  تہٕ  شریعت  مُقرر،  ترییم  یِہ  زِ  سُہ  کرِ  حلال  و  حرامٕکۍ  یِم  احکام  خُدایس  کُن  منسوٗب  حالانکہ  بطورِ  سَنَد  ہیٚکہِ  نہٕ  اللہ  تعالیٰ  سٕنز  کانٛہہ  کتاب  پیش  کٔرِتھ﴾"
  },
  {
    "verse_id": 60,
    "translation": "یِم  لُکھ  خُدایس  پیٚٹھ  یِہ  اَپُز  اِفترا  گنڈان  چِھ،  تِہُند  کیا  گُمان  چُھ  زِ  قیامت  کہ  دۅہ  کیا  معاملہ  سپدِ  تِمن  سٍتۍ؟  اللہ  تعالیٰ  چُھ  لُکن  پیٚٹھ  مہربٲنی  ہٕنز  نظر  تھاوان۔  مگر  اکثر  انسان  چِھ  تِتھۍ  یِم  شکر  چِھنہٕ  کران۔"
  },
  {
    "verse_id": 61,
    "translation": "اے  نبیؐ،  توٚہۍ  یتھ  حالس  منٛز  تہِ  آسان  چِھو  تہٕ  قرآن  منٛز  یِکینژھاہ  تہِ  بوزناوان  چِھو،  تہٕ  لوٗکو  توٚہۍ  تہِ  یِکینژھاہ  کران  چِھو،  اَتھ  سٲرِسٕے  دوران  چِھو  أسۍ  تۅہیِہ  وُچھان  روزان،  کانٛہہ  ذَرّس  یوت  چیز  چُھنہٕ  آسمانس  یا  زمینس  منٛز  تِیُتھ،  یُس  تُہٕندِس  ربّس  نِشہِ  پوشیدٕہ  آسہِ،  نَہ  لۅکُٹ  تہٕ  نَہ  بوٚڈ،  تہٕ  أکِس  صاف  کتابہِ  منٛز  آسہِ  نہٕ  درج۔"
  },
  {
    "verse_id": 62,
    "translation": "بوٗزِو!  یِم  اللہ  تعالیٰ  سٕندۍ  دوست  چِھ،  تِمن  خٲطرٕ  چُھنہٕ  کُنہِ  خوفُک  موقع  کینہہ۔"
  },
  {
    "verse_id": 63,
    "translation": "﴿یِم  چِھ  تِمے﴾  یِمو  ایمان  اوٚن  تہٕ  یِمو  تقویٰ  ہُک  رٔوِیِہ  اختیار  کوٚر۔"
  },
  {
    "verse_id": 64,
    "translation": "دنیا  تہٕ  ٲخرت  دۅشوٕنۍ  زندگِی یَن  منٛز  چھےٚ  تِہندِ  خٲطرٕ  بشارتٕے  بشارت،  اللہ  تعالیٰ  سٕنزٕ  کتھہٕ  ہیٚکن  نہٕ  بدلتھ،  یٔہے  چھےٚ  بٔڈ  کامیٲبی۔"
  },
  {
    "verse_id": 65,
    "translation": "اے  نبیؐ،  یِمہٕ  کتھہٕ  یِم  لُکھ  تۅہیِہ  پیٚٹھ  بناوان  چِھ،  تمہٕ  مَہ  کٔرِنَو  تۅہیِہ  غمگین،  عزت  چُھ  اَند  ہیٚتھ  اللہ  تعالیٰ  سٕندِس  اختیارس  منٛز،  تہٕ  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 66,
    "translation": "با  خبر  روٗزِو!  آسمانن  ہٕندۍ  بسن  وٲلۍ  آسِتن  یا  زمینٕکۍ،  سٲری  چِھ  اندہیٚتھ  اللہ  تعالیٰ  سٕندۍ  مملوٗک،  تہٕ  یِم  لُکھ  خُدایس  ورٲے  کینژھن  ﴿پننیٚن  خۅد  ساختہٕ﴾  شریکن  چِھ  ناد  لایان،  تِم  چِھ  صاف  پٲٹھۍ  وہم  و  گمانٕکۍ  پیروکار،  تہٕ  محض  چِھ  قیاس  آرٲیِیِہ  کران۔"
  },
  {
    "verse_id": 67,
    "translation": "سُہ  چُھ  اللہ  تعالیٰ  ہٕے  ییٚمۍ  تُہٕندِ  خٲطرٕ  رات  بنٲو  تاکہ  اتھ  منٛز  کٔرِو  سکون  حاصل۔  تہٕ  دۅہ  بنووُن  گاشدار،  اَتھ  منٛز  چھےٚ  نشٲنِیِہ  تِمن  لُکن  خٲطرٕ  یِم  ﴿کَن  مٕژرٲوِتھ  پیغمبر  سٕنٛز  دعوت﴾  چِھ  بوزان۔"
  },
  {
    "verse_id": 68,
    "translation": "لوٗکو  ووٚن  زِ  خُداین  چُھ  کُستام  نیچُو  بنوومُت،  سُبحان  اللہ!  سُہ  چُھ  بے نیاز،  آسمانن  تہٕ  زمینس  منٛز  یِکینژھاہ  چُھ،  سورُے  چُھ  تٔمۍ  سُندُے  ملکیت،  تۅہیِہ  نِشہِ  کیا  دلیل  چھےٚ  ٲخر  اَمہِ  کتھہِ  ہٕنز؟  کیا  توٚہۍ  چِھوٕہ  خُدایس  متعلق  تِمہٕ  کتھہٕ  وَنان،  یِمہٕ  تُہٕندِس  عِلمَس  منٛز  چَھنہٕ؟"
  },
  {
    "verse_id": 69,
    "translation": "اے  نبیؐ،  ؤنِو  زِ  یِم  لُکھ  خُدایس  پیٚٹھ  اَپُز  اِفترا  ﴿بہتان﴾  چِھ  کھالان  تِم  لبن  نہٕ  ہرگز  فلاح۔"
  },
  {
    "verse_id": 70,
    "translation": "دنیا چِہ  کینژھن  دۅہن  ہٕنزِ  زندگی  منٛز  کٔرۍ تن  مزٕہ،  پتہٕ  چُھ  تِمن  اسہِ  کُن  واپس  پھیرُن،  پتہٕ  وُچھناووکھ  أسۍ  سخت  عذابُک  مزٕہ  تَمہِ  کفرٕ  بدلہٕ  یُس  تِم  کران  چِھ۔"
  },
  {
    "verse_id": 71,
    "translation": "یِم  بوزناوِیوٗکھ  نوحؑ  سُنٛد  قصہٕ،  تَمہِ  وقتُک  قصہٕ،  ییٚلہِ  تٔمۍ  پننِس  قومس  اوس  ووٚنمُت  زِ،  اے  برادرانِ  قوم،  اگر  میون  تۅہیِہ  درمیان  روزُن  تہٕ  اللہ  تعالیٰ  سٕندۍ  آیات  بوزنٲوۍ  بوزنٲوۍ  توٚہۍ  غفلت  نِشہِ  بیدار  کرٕنۍ  ناقابلِ  برداشت  چُھ  سپُدمُت  تیٚلہِ  چُھ  میون  بھروسہٕ  خُدایس  پیٚٹھ،  توٚہۍ  کٔرِو  پنٕنۍ  ٹھٔہراونہٕ  آمٕتۍ  شریک  پانس  سٍتۍ  رٔٹِتھ  اکھ  مُتفقہٕ  فٲصلہٕ  تہٕ  یُس  منصوبہٕ  تۅہیِہ  پیشِ  نظر  آسہِ،  سُہ  سمجھِو  ٹھیک  پٲٹھۍ  تاکہ  تَمِیُک  کانٛہہ  پٔہلو  روزِ  نہٕ  تُہنزِ  نظرِ  منٛز  پوٗشیدٕہ،  پتہٕ  أنیوٗن  سُہ  مےٚ  خلاف  عملہِ  منٛز،  تہٕ  مےٚ  مَہ  دِیِو  ہرگز  مہلت۔"
  },
  {
    "verse_id": 72,
    "translation": "تۅہیِہ  پِھرُو  میانہِ  نصیحت  نِشہِ  بُتھ  ﴿مےٚ  کُس  نقصان  کوٚرُو﴾  بٕہ  اوسُس  نہٕ  تۅہیِہ  نِشہِ  کُنہِ  اَجرُک  طلب  گار،  میون  اَجر  چُھ  خُدایس  ذِمہٕ  تہٕ  مےٚ  چُھ  حکم  آمُت  دِنہٕ  زِ  ﴿خواہ  کانٛہہ  مٲنۍ  تن  یا  متہٕ  مٲنۍ  تن﴾  بٕہ  گژھہ  پانہٕ  مُسلِم  بٔنِتھ  روزُن۔"
  },
  {
    "verse_id": 73,
    "translation": "تِمو  کوٚر  تَس  انکار  تہٕ  نتیجہِ  درٛاو  یِہ  زِ  اَسہِ  بچوو  سُہ  تہٕ  تِم  لُکھ  یِم  تَس  سٍتۍ  ناوِ  منٛز  سوار  ٲسۍ  تہٕ  تِمے  بنٲوۍ  زمینس  اندر  جانشین  تہٕ  تِم  ساری  لُکھ  کٔرۍ  غرق،  یِمو  سانیٚن  آیاتن  بُتھ  اوس  پِھیُرمُت۔  لہٰذا،  وُچِھو  زِ  یِمن  تنبیہ  اوس  کرنہٕ  آمُت  ﴿مگر  تِمو  ۂیژ  توتہِ  تکبرس  کٲم﴾  تِمن  کیا  انجام  سپُد۔"
  },
  {
    "verse_id": 74,
    "translation": "پتہٕ  سوٗزۍ  اَسہِ  نوح  علیہ  السلامس  پتہٕ  مختلف  پیغمبر  تِہندیٚن  قومن  کُن  تہٕ  تِم  آے  تِمن  نِشہِ  ٹاکارٕ  نشٲنیِہ  ہیٚتھ،  مگر  یَتھ  چیزس  تِمَو  گۅڈٕہ  انکار  اوس  کوٚرمُت،  تِمَو  اوٚن  نہٕ  بیٚیہِ  تَتھ  پیٚٹھ  ایمان،  یتھہٕ  پٲٹھۍ  چِھ  أسۍ  حدٕہ  نیرن  والیٚن  ہٕندیٚن  دِلن  پیٚٹھ  ٹھپہٕ  لگاوان۔"
  },
  {
    "verse_id": 75,
    "translation": "پتہٕ  سوٗز  تِمن  پتہٕ  اَسہِ  موسیٰ  علیہ  السلام  تہٕ  ہارون  علیہ  السلام  فرعونس  تہٕ  تٔمۍ  سٕندیٚن  سردارن  کُن  پننہِ  نِشٲنِیِہ  ہیٚتھ،  مگر  تِمو  کوٚر  پننہِ  بَجرُک  تکبر  تہٕ  تِم  ٲسۍ  مجرم  لُکھ۔"
  },
  {
    "verse_id": 76,
    "translation": "لہٰذا،  ییٚلہِ  سانہِ  طرفہٕ  حق  تِمن  برونٛہہ  کُن  آو،  پتہٕ  ووٚن  تِمو  زِ  یِہ  چُھ  نَنہِ  وانہٕ  جود۔"
  },
  {
    "verse_id": 77,
    "translation": "موسیٰ  ﴿علیہ  السلامن﴾  ووٚن،  توٚہۍ  چِھوٕہ  حقس  یِہ  وَنان  ییٚلہِ  زن  سُہ  تۅہیِہ  برونٛہہ  کُن  آو؟  کیا  یِہ  چھا  جود؟  حالانکہ  جادوگر  چِھنہٕ  فلاح  لبان  ﴿مطلب  چُھ  یِہ  زِ  ظٲہر  نظرِ  منٛز  یُس  ہِشر  جٲدِس  تہٕ  معجزس  درمیان  آسان  چُھ  تتھ  بُنیادس  پیٚٹھ  دِیتو  تۅہیِہ  لُکو  بے تکلّف  یِہ  جود  قرار،  مگر  نادانو،  تۅہیِہ  وُچھوٕ  نہٕ  یِہ  زِ  جادوگر  کمہِ  سیرتٕکۍ  تہٕ  اخلاقٕکۍ  لُکھ  چِھ  آسان  تہٕ  کمو  مقصدو  خٲطرٕ  چِھ  جادوٗگری  کران۔  کیا  کانٛہہ  جادوگر  چھا  بے غرض  پٲٹھۍ  تہٕ  بے  خوف  پٲٹھۍ  کٲنٛسہِ  زبردست  فرماں روا  سٕندِس  دربارس  منٛز  یِوان  تہٕ  تس  چُھ  گُمرٲہی  پیٚٹھ  کَنہٕ دٔر  کران،  تہٕ  تَس  چھا  خُدا  پرستی  تہٕ  طہارتِ  نفس  اختیار  کرنٕچ  دعوت  دِوان؟﴾"
  },
  {
    "verse_id": 78,
    "translation": "تِمو  ووٚن  درجواب،  کیا  ژٕ  چُھکھہٕ  امہِ  موجوب  آمُت  زِ  اَسہِ  پِھرَکھ  تمہِ  طریقہٕ  نِشہِ  یَتھ  پیٚٹھ  اَسہِ  پنُن  مول  بُڈِبب  چُھ  وُچھمُت  تہٕ  زمینس  منٛز  گژِھہ  تۅہیِہ  دۅن  ہُند  زٕچھر  قٲیِم  سپدُن؟  چٲنۍ  کتھ  چِھنہٕ  أسۍ  مانن  وٲلۍ۔"
  },
  {
    "verse_id": 79,
    "translation": "تہٕ  فرعونَن  ووٚن  ﴿پننیٚن  نفرن﴾  زِ،  پرٛتھ  کانٛہہ  مٲہرِ  فن  جادوگر  کٔرِیوٗن  مےٚ  برونٛٹھہٕ  کنہِ  حٲضر۔"
  },
  {
    "verse_id": 80,
    "translation": "ییٚلہِ  جادوگر  آے،  پتہٕ  چُھ  موسیٰ  علیہ  السلام  تِمن  وَنان،  یِکینژھاہ  تۅہیِہ  چَھکُن  چُھو  چھٔکِو۔"
  },
  {
    "verse_id": 81,
    "translation": "پتہٕ  ییٚلہِ  تِمو  پنٕنۍ  اَنچھر  ﴿مٲتھٕر،  تِم  لفظ  یِم  جادوگر  پَران  چِھ﴾  چٔھکۍ،  موسیٰ  علیہ  السلامن  ووٚن،  یِکینژھاہ  تۅہیِہ  چھوٚکُو  یِہ  چُھ  جود،  اللہ  تعالیٰ  کرِ  اَتھ  وُنی  بٲطِل  ﴿ثٲبت﴾،  فسادیٚن  ہٕنزِ  کامہِ  چُھنہٕ  اللہ  تعالیٰ  سِیوٚد  دِوان  گژھنہٕ۔"
  },
  {
    "verse_id": 82,
    "translation": "تہٕ  اللہ  تعالیٰ  چُھ  پننیٚو  فرمانَو  سٍتۍ  حقس  حق  بنٲوِتھ  ہاوان،  خواہ  مجرِمن  سُہ  کوتاہ  تہِ  ناگوار  سپدِ۔"
  },
  {
    "verse_id": 83,
    "translation": "﴿پَتہٕ  وُچِھو﴾  زِ  موسیٰ  علیہ  السلام  مون  نہٕ  تٔمۍ  سٕندِ  قومہٕ  منٛزٕ  کینژھو  نَوجوانَو  ورٲے  بیٚیہِ  کٲنٛسہِ  ﴿مَتنس  منٛز  چُھ  لفظ   ذُرِّیّتہ  استعمال  سپُدمُت  یَتھ  معنی  چُھ  اولاد۔  اَسہِ  کوٚر  اَتھ  ترجمہٕ،  نوجوان۔  دراصل  یوسہٕ  کَتھ  امہِ  خاص  لفظہٕ کہ  وَرتاونہٕ  سٍتۍ  قرآنِ  مجید  چُھ  بیان  کرٕنۍ  یژھان،  سۅ  چھےٚ  یِہ  زِ  تتھ  پُر خطر  زمانس  اندر  کوٚر  کینژھو  لٔڑکَو  تہٕ  کوریٚو  حقس  ساتھ  دِنُک  تہٕ  حقُک  علمبردار  پنُن  رہنما  تسلیم  کرنُک  جُرات  مگر  مالیٚن  ماجن  تہٕ  قوم  کیٚن  عمر  رسیدٕہ  لُکن  سَپُد  نہٕ  یِہ  توفیق  نصیب۔  تِمن  پیٚٹھ  روٗز  مصلحت  پرستی  بیٚیہِ  دُنیاوی  اغراضن  ہٕنز  بندگی  تہٕ  عافیت  کوشی  تِتھہٕ  پٲٹھۍ  غٲلب  زِ  تِم  سپٕدۍ  نہٕ  تِتھس  حقس  ساتھ  دِنس  پیٚٹھ  آمادٕہ  ییٛمِچ  وَتھ  تِمن  خطراتَو  سٍتۍ  بٔرِتھ  ٲس  باسان،  بلکہ  روٗدۍ  تِم  پوٚت  پِھرِتھ  نوجوان نٕے  رُکاوان  زِ  موسیٰ  علیہ  السلامس  نکھہٕ  مَہ  گٔژِھو،  نَتہٕ  گٔژِھو  توٚہۍ  تہِ  فرعون  سٕندِس  غضبس  منٛز  گرفتار  تہٕ  اَسہِ  پیٚٹھ  أنِو  مصیبت﴾  فرعون  سٕندِ  ڈر  سٍتۍ  تہٕ  خۅد  پننہِ  قوم  کیٚن  رسوخ  والیٚن  لُکن  ہٕندِ  ڈر  سٍتۍ  ﴿یِمن  خوف  اوس﴾  زِ  فرعون  کرِ  تِمن  عذابس  منٛز  مبتلا  تہٕ  پَزر  چُھ  یِہ  زِ  فرعونس  اوس  زمینس  اندر  غلبہٕ  تہٕ  سُہ  اوس  تِمو  لُکو  منٛزٕ  یِم  کُنہِ  حدس  پیٚٹھ  چِھنہٕ  رُکان۔  ﴿یعنی  پنُن  مطلب  کڑنہٕ  خٲطرٕ  چِھنہٕ  تِم  کانٛہہ  بُرٕ  کھۅتہٕ  بُرٕ  طریقہٕ  وَرتاونس  منٛز  تہِ  ہِراسہٕ  کران۔  تِم  چِھنہٕ  کانٛہہ  ظُلم،  کانٛہہ  بد  اخلٲقی،  کانٛہہ  وحشت  تہٕ  بربریت  وَرتاونس  کھۅژان۔  پننیٚن  خوٲہشاتن  ہٕندِ  موجوب  ہیٚکن  تِم  کُنہِ  تہِ  اِنتہا ہس  تام  وٲتِتھ۔  تِمن  خٲطرٕ  چُھنہٕ  کانٛہہ  حد  یَتھ  پیٚٹھ  وٲتِتھ  تِم  پتھ  روزَن﴾"
  },
  {
    "verse_id": 84,
    "translation": "موسیٰ  علیہ  السلامن  ووٚن  پننِس  قومس  زِ،  لوٗکو  اگر  توٚہۍ  پٔزپٲٹھۍ  خُدایس  پیٚٹھ  ایمان  چِھو  تھاوان،  تیٚلہِ  کٔرِو  تس  پیٚٹھ  بھروسہٕ  اگر  مسلمان  چِھو۔"
  },
  {
    "verse_id": 85,
    "translation": "تِمو  دِیُت  جواب،  اَسہِ  کوٚر  اللہ  تعالیٰ سٕے  پیٚٹھ  بھروسہٕ،  اے  سانہِ  ربّہٕ،  اسہِ  مَہ  بناو  ظٲلم  لُکن  خٲطرٕ  فِتنہٕ۔"
  },
  {
    "verse_id": 86,
    "translation": "تہٕ  پننہِ  رحمت  سٍتۍ  دِ  اَسہِ  کٲفرو  نِشہِ  نجات۔  ﴿یِہ  جواب  اوس  تِمن  نوجوانن  ہُند  یِم  موسیٰ  علیہ  السلامس  ساتھ  دِنس  پیٚٹھ  آمادٕہ  ٲسۍ  سپٕدۍمٕتۍ۔  یتھ  جایِہ  چُھنہٕ  ﴿قَالُوا﴾  ہُک  ضمیر  قومس  کُن  کینہہ  بلکہ  چُھ  ﴿ذُرِّیّتہ﴾  لفظس  کُن  پھیران  یِتھہٕ  پٲٹھۍ  زَن  کلام کہ  سلسلہٕ  سٍتۍ  خۅد  پے  چُھ  لگان﴾"
  },
  {
    "verse_id": 87,
    "translation": "تہٕ  اَسہِ  کوٚر  موسیٰ  علیہ  السلامس  تہٕ  تٔمۍ  سٕندِس  بٲیِس  اشارٕہ۔  زِ،  مصرس  منٛز  کٔرِو  پننہِ  قومہٕ  خٲطرٕ  کینہہ  مکانہٕ  فراہم،  تہٕ  پنٕنۍ  یِم  مکانہٕ  ٹھٔہرٲوِیوٗکھ  قبلہٕ،  بیٚیہِ  کٔرِو  نماز  قٲیِم  ﴿مصرس  منٛز  اوس  حکومت  کہ  تشدّدٕ  سٍتۍ  خۅد  بنی  اسرائیل  چِہ  پننہِ  ایمان  چِہ  کمزوری  کِنۍ  اسرائیلی  تہٕ  مصری  مُسلمانن  منٛز  باجماعت  نمازِ  ہُند  نظام  ختم  سپُدمُت،  تہٕ  یِہ  اوس  تِہُند  شیرازٕہ  چھلہٕ  چھانگرِ  سپدنُک  تہٕ  تِہِندِس  دینی  رُوحس  پیٚٹھ  موت  طٲری  سپدَنُک  اکھ  سیٚٹھاہ  بوٚڈ  سبب۔  امہِ  موجوب  آو  حضرت  موسیٰ  علیہ  السلامس  حکم  دِنہٕ  زِ  یِہ  نظام  کٔرِن  نِو  سرٕ  قٲیم  تہٕ  مِصرس  منٛز  گژھن  کینہہ  مکانہٕ  اَمہِ  غرضہٕ  خٲطرٕ  تعمیر  یا  تجویز  کرنہٕ  یِنۍ  تہٕ  تَتہِ  گژِھہ  اجتمٲعی  نماز  ادا  کرنہٕ  یِنۍ۔  یِم  مکانہٕ  قبیلہٕ  ٹھہراونُک  مطلب  چُھ  یِہ  زِ  یِم  مکانہٕ  گژھن  ساری  قوم  خٲطرٕ  مرکز  تہٕ  مرجع  ٹھہراونہٕ  یِنۍ،  تہٕ  امہِ  پتے  نماز  قٲیِم  کرنُک۔  مطلب  چُھ  یِہ  زِ  بیوٚن  بیوٚن  پننہِ  پننہِ  جایِہ  نماز  پرنہٕ  بجایِہ،  پٔرِن  یِمن  مقرر  کرنہٕ  آمژن  جاین  پیٚٹھ  جمع  سپدِتھ  نماز﴾  تہٕ  اہلِ  ایمانن  دِیو  بشارت۔"
  },
  {
    "verse_id": 88,
    "translation": "موسیٰ  علیہ  السلامن  کوٚر  دُعا،  اے  سانہِ  ربّ،  ژےٚ  چِھی  فرعون  تہٕ  تِہندِۍ  سردار  دُنیا چِہ  زندگی  منٛز  زینت  سٍتۍ  تہٕ  مالَو  سٍتۍ  نوٲزِمٕتۍ۔  اے  ربّ،  کیا  یِہ  چھا  امہِ  موجوب  زِ  تِم  ڈالن  لُکن  چانہِ  وَتہِ  نِشہِ؟  اے  ربّ،  یِہندۍ  مال  کرُکھ  برباد  تہٕ  یِہندیٚن  دِلن  پیٚٹھ  کر  تِژھ  مۅہر  زِ  ایمان  اَنن  نہٕ  یوٚت  تام  نہٕ  دگ  تُلوُن  عذاب  وُچَھن۔  ﴿یِہ  دُعا  اوس  حضرت  موسیٰ  علیہ  السلامن  قیامِ  مصرٕ کِس  بِالکل  ٲخری  زمانس  منٛز  کوٚرمُت،  تہٕ  تمہِ  وقتہٕ  اوسُن  کوٚرمُت  ییٚلہِ  پوٚتُس  پتھ  نشٲنیِہ  وُچھنہٕ  پتہٕ  تہٕ  دینٕچ  حُجت  پوٗرٕ  سپدنہٕ  پتہٕ  تہِ  فرعون  تہٕ  تٔمۍ  سٕندِ  سلطنتٕکۍ  سرکردٕہ  لُکھ  حق  چِہ  دشمنی  پیٚٹھ  انتہٲیی  ہٹ دھرمی  سان  جمِتھ  روٗدۍ۔  یِتھِس  موقعس  پیٚٹھ  یُس  بد دُعا  پیغمبر  کران  چُھ،  سُہ  چُھ  ٹھیک  ٹھیک  سُے  آسان  یُس  کُفرس  پیٚٹھ  اصرار  کرن  والیٚن  متعلق  خۅد  اللہ  تعالیٰ  سُند  فٲصلہٕ  چُھ  آسان،  یعنی  یِہ  زِ  پتہٕ  گژِھہ  نہٕ  یِمن  ایمانُک  توفیق  یُن  بخشنہٕ﴾"
  },
  {
    "verse_id": 89,
    "translation": "خُداین  فرمو  درجواب،  تۅہیِہ  دۅشوٕنۍ  ہُند  دُعا  آو  قبول  کرنہٕ،  ثٲبت  قدم  روٗزِو  تہٕ  تِمن  لُکن  ہٕندِ  طریقٕچ  پیروی  مَہ  کٔرِو  ہرگز  یِمن  علم  چُھنہٕ۔"
  },
  {
    "verse_id": 90,
    "translation": "تہٕ  اَسہِ  تٲرۍ  بنی  اسرائیل  سمندرس  اَپور،  پتہٕ  دورِیٚاو  فرعون  تہٕ  تٔمۍ  سٕندۍ  لشکر  تِمن  ظلم  تہٕ  زیادتی  ہٕندِ  غرضہٕ  پتہٕ،  حتیٰ  کہ  ییٚلہِ  فرعون  ڈُبنہِ  لوٚگ  تٔمۍ  لوگ  وَنُن،  مےٚ  مون  خُداوندِ  حقیقی  تَس  ورٲے  چُھنہٕ  کانٛہہ،  یَس  پیٚٹھ  بنی  اسرائیلو  ایمان  اوٚن،  تہٕ  بٕتہِ  چُھس  سرِ  اطاعت  نوٚمراوَن  والیو  منٛزٕ۔"
  },
  {
    "verse_id": 91,
    "translation": "﴿جواب  آس  دِنہٕ﴾،  وۅنۍ  چُھکھہٕ  ایمان  اَنان!  حالانکہ  ییٚمہِ  برونٛہہ  تام  روٗدُکھ  ژٕ  نافرمٲنی  کران،  بیٚیہِ  اوسُکھ  فساد  کرن  والیو  منٛزٕ۔"
  },
  {
    "verse_id": 92,
    "translation": "وۅنۍ  بچاوَو  أسۍ  صرف  چٲنۍ  لاشی  یٲژ  تاکہ  ژٕ  بنکھ  یِنہٕ  والیٚن  نٔسلن  خٲطرٕ  عبرتُک  نِشانہٕ  اگر  چِہ  واریاہ  اِنسان  تِتھۍ  چِھ  یِم  سانیو  نِشٲنِیو  نِشہِ  غفلت  چِھ  وَرتاوان۔"
  },
  {
    "verse_id": 93,
    "translation": "اَسہِ  دِیُت  بنی  اسرائیلس  سیٚٹھاہ  رُت  ٹِھکانہٕ  تہٕ  تِمن  کٔرۍ  زندگی  ہٕندۍ  سیٚٹھاہ  جان  وسٲیل  عطا،  پتہٕ  کوٚر  نہٕ  تِمو  پانہٕ  وٲنۍ  اختلاف  مگر  تمہِ  وقتہٕ  کوٚرُکھ  ییٚلہِ  علم  اوس  تِمن  نِشہِ  آمُت،  پٔزپٲٹھۍ  کرِ  تُہُند  ربّ  قیامت  کہ  دۅہ  تِمن  درمیان  اَمہِ  چیزُک  فٲصلہٕ،  یتھ  منٛز  تِم  اختلاف  چِھ  کران  روٗزِمٕتۍ۔"
  },
  {
    "verse_id": 94,
    "translation": "وۅنۍ  اگر  توٚہیِہ  ییٚمہِ  ہدایت  کہ  طرفہٕ  کینہہ  تہِ  شَک  آسہِ  یُس  اَسہِ  تۅہیِہ  پیٚٹھ  نٲزِل  چُھ  کوٚرمُت  تیٚلہِ  پٕرٛژِھو  تِمن  لُکن  یِم  گۅڈٕ  پیٚٹھے  کتاب  چِھ  پران،  درحقیقت  چُھ  یِہ  تۅہیِہ  نِشہِ  حقٕے  آمُت  تُہٕندِس  ربّ  سٕندِ  طرفہٕ،  لہٰذا  گٔژِھو  نہٕ  توٚہۍ  شک  کرن  والیٚو  منٛزٕ  آسٕنۍ۔"
  },
  {
    "verse_id": 95,
    "translation": "تہٕ  تِمن  لُکن  منٛز  مَہ  گٔژِھو  شٲمل،  یِمو  اللہ  تعالیٰ  سٕندیٚن  آیاتن  بُتھ  چُھ  پِھیُرمُت،  نَتہٕ  ٲسِو  توٚہۍ  نقصان  تُلن  والیو  منٛزٕ۔  ﴿یِہ  خطاب  چُھ  بظٲہر  نبی  صلی  اللہ  علیہ و سلمس  مگر  دراصل  چِھ  کتھ  بوزناوٕنۍ  تِم  لُکھ  یِم  حضور  صلی  اللہ  علیہ و سلمن  ہٕندِس  دعوتس  منٛز  شَک  ٲسۍ  کران،  تہٕ  اہلِ  کتابن  ہُند  حوالہٕ  چُھ  امہِ  موجوب  دِنہٕ  آمُت  زِ  عربٕکۍ  لُکھ  ٲسۍ  آسمٲنۍ  کتابن  ہٕندِ  علمہٕ  نِشہِ  بے  خبر،  تِہندِ  خٲطرٕ  ٲس  یِہ  آواز  اکھ  نٔو  آواز،  مگر  اہلِ  کتابو  منٛزٕ  یِم  لُکھ  دیندار  تہٕ  مُنصف  مزاج  ٲسۍ  تِم  ہیکہَن  امہِ  کتھہِ  ہُند  تصدیق  کٔرِتھ  زِ  ییٚمہِ  چیزٕچ  دعوت  قرآن  چُھ  دِوان  یِہ  چُھ  سُے  چیز  ییٚمِچ  دعوت  تمام  پٔتِم  پیغمبر  دِوان  چِھ  روٗدِمٕتۍ۔﴾"
  },
  {
    "verse_id": 96,
    "translation": "حقیقت  چھےٚ  یِہ  زِ  یِمن  لُکن  پیٚٹھ  تُہندِس  ربّ  سُند  قَول  راست  چُھ  آمُت  ﴿یعنی  یِہ  قول  زِ  یِم  لُکھ  خۅد  طٲلبِ  حق  چِھنہٕ  آسان  تہٕ  یِم  پننیٚن  دِلن  پیٚٹھ  ضد،  تعصُب  تہٕ  ہٹ دھرمی  ہٕندۍ  قُلف  چِھ  تھاوان  کھٲلِتھ،  تہٕ  یِم  دُنیا کِس  محبتس  منٛز  مدہوش  تہٕ  عاقبت  نِشہِ  بے خبر  چِھ  آسان  تِمن  چُھنہٕ  ایمانُک  توفیق  نصیب  سپدان﴾"
  },
  {
    "verse_id": 97,
    "translation": "تِمن  نِشہِ  یِیہِ تَن  کانٛہہ  تہِ  نِشٲنی  تِم  چِھنہٕ  ایمان  انان،  یوٚت  تام  نہ  دگ  تُلوُن  عذاب  برونٹھ  کُن  وُچُھن  واتان۔"
  },
  {
    "verse_id": 98,
    "translation": "پتہٕ  کیا  کانٛہہ  تِژھ  مثال  چھا  زِ  اکہِ  بستی  آسہِ  عذاب  وُچِھتھ  ایمان  اوٚنمُت  تہٕ  تَمِیُک  ایمان  آسہِ  تَتھ  خٲطرٕ  نفع  بخش  ثٲبت  سپُدمُت؟  یُونسؑ  سٕندِ  قوم  وَرٲے  ﴿چَھنہٕ  اَمِچ  کانٛہہ  مِثال﴾  تٔمۍ  قومن  ییٚلہِ  ایمان  اوس  اوٚنمُت،  البتہٕ  اَسہِ  اوس  تمہِ  پیٚٹھہٕ  دنیا چہ  زندگی  منٛز  رُسوٲیی  ہُند  عذاب  ہٹوومُت  ﴿مُفسرو  چُھ  اَمِیُک  وجہ  یِہ  بیان  کوٚرمُت  زِ  حضرت  یونسؑ  ٲسۍ  عذابُک  اِطلاع  دِنہٕ  پتہٕ  چونکہ  اللہ  تعالیٰ  سٕندِ  اجازت  ورٲے  پنُن  ٹِھکانہٕ  ترٲوِتھ  درٛامٕتۍ،  امہِ  موجوٗب  ییٚلہِ  عذابٕکۍ  آثار  وُچِھتھ  اَشُوریو  توبہٕ  استغفار  کوٚر،  خُداین  کوٚر  تِمن  معاف﴾  تہٕ  اَتھ  اوسُن  أکِس  وقتس  تام  زندگی  نِشہِ  فٲیدٕہ  تُلنُک  موقع  دِیتمُت۔"
  },
  {
    "verse_id": 99,
    "translation": "اگر  تُہٕندِس  ربّ  سٕنز  مشیت  یِہ  آسِہے  ﴿زِ  زمینس  منٛز  گژھۍ  مومن  تہٕ  فرمانبردارٕے  آسٕنۍ﴾  تیٚلہِ  آسِہے  سارِوٕے  زمین  کیو  لُکو  ایمان  اوٚنمُت،  پتہٕ  کیا  توٚہۍ  کٔرِیوٗکھہٕ  لُکھ  مجبور  زِ  تِم  بٔنِن  مومن؟"
  },
  {
    "verse_id": 100,
    "translation": "کانٛہہ  نفس  ہیٚکہِ  نہٕ  اللہ  تعالیٰ  سٕندِ  اِذنہٕ  ورٲے  ایمان  أنِتھ،  تہٕ  اللہ  تعالیٰ  سُند  طریقہٕ  چُھ  یِہ  زِ  یِم  لُکھ  عقلہِ  کٲم  چِھنہٕ  ہیوان  سُہ  چُھ  تِمن  پیٚٹھ  گندگی  ترٛاوان۔"
  },
  {
    "verse_id": 101,
    "translation": "تِمن  ؤنِو،  زمینس  تہٕ  آسمانن  اندر  یِکینژھاہ  چُھ  سُہ  وُچِھو  أچھ  مٕژرٲوِتھ۔  تہٕ  یِم  لُکھ  ایمان  اَننُے  چِھنہٕ  یژھان،  تِہندِ  خٲطرٕ  کَتہِ  ہیٚکن  نشٲنیِہ  تہٕ  تنبیہ  ٲخر  مفید  ٲسِتھ؟"
  },
  {
    "verse_id": 102,
    "translation": "وۅنۍ  کتھ  چیزس  چِھ  یِم  لُکھ  پراران،  اَمِہ  ورٲے  زِ  تِمے  خراب  دۅہ  وُچھنہٕ  یِم،  یِم  یِمن  برونٹھمیو  گُزریمتیو  لُکو  وُچِھمٕتۍ  چِھ؟  تِمن  ؤنِو،  اچھا  انتظار  کٔرِو،  بٕتہِ  کرٕ  تۅہیِہ  سٍتۍ  انتظار۔"
  },
  {
    "verse_id": 103,
    "translation": "پتہٕ  ﴿ییٚلہِ  سُہ  وقت  واتان  چُھ﴾  أسۍ  چِھکھ  پنٕنۍ  رسول  تہٕ  تِم  لُکھ  بچاوان  یِمو  ایمان  آسہِ  اوٚنمُت،  سون  چُھ  یۅہے  طریقہٕ،  اسہِ  پیٚٹھ  چُھ  یِہ  حق  زِ  مومِن  بچاووکھ۔"
  },
  {
    "verse_id": 104,
    "translation": "اے  نبیؐ،  ؤنِو  زِ،  اے  لوٗکو،  اگر  توٚہۍ  وُنُیستام  میٲنِس  دینس  متعلق  کُنہِ  شکس  منٛز  چِھو،  تیٚلہ  بوزِو  زِ  خُدایس  ورٲے  یِہٕنز  عبادت  توٚہۍ  کران  چِھو،  بٕہ  چُھسنہٕ  تِہٕنز  عبادت  کران،  بلکہ  چُھس  صرف  تس  اللہ  تعالیٰ  سٕنز  بندگی  کران  ییٚمۍ  سٕندِس  قبضس  منٛز  تُہُند  موت  چُھ،  مےٚ  چُھ  حکم  دِنہٕ  آمُت  زِ  بٕہ  گژٕھہ  ایمان  اَنن  والیو  منٛزٕ  آسُن۔"
  },
  {
    "verse_id": 105,
    "translation": "تہٕ  مےٚ  چُھ  فرماونہٕ  آمُت  زِ  یکسوٗ  سپدِتھ  کرٕ  پنُن  پان  ٹھیک  ٹھیک  یتھ  دینس  پیٚٹھ  قٲیم،  ﴿اصل  لفظ  چِھ   اَقِم  وَجھَکَ  لِلدّینِ  حَنِیفَا   اَتھ  چُھ  لفظی  معنی  پنُن  بُتھ  جماو،  اَمیُک  مفہوم  چُھ  یِہ  زِ  تُہُند  رُۅخ  گژِھہ  أکۍسٕے  اندس  کن  قٲیم  سپدُن،  سُہ  گژِھہ  نہٕ  اورٕ  یور  گژھان  آسُن۔  سُہ  گژِھہ  نہٕ  گَرا  پَتھ  کُن  گَرا  برونٛہہ  کُن  تہٕ  کُنہِ  وِزِ  گرا  دٔچُھن  تہٕ  گرا  کھووُر  پھیران  آسُن۔  بلکہ  پٔکِو  نَستہِ  سیوٚد  تٔتھۍ  وَتہِ  پیٚٹھ  نظر  جمٲوِتھ  یۅسہٕ  وَتھ  تۅہیِہ  ہاونہٕ  چھےٚ  آمٕژ۔  یِہ  بندش  ٲس  بجاے  خۅد  سیٚٹھاہ  چُست  مگر  اتھ  پیٚٹھ  تہِ  آو  نہٕ  بس  کرنہٕ۔  اتھ  پیٚٹھ  آو  بیٚیہِ  اکھ  قٲد  حَنِیفاً  ہُرروانہٕ۔  حنیف  چِھ  تَس  ونان  یُس  سارِوٕے  طرفَو  نِشہِ  پھیرِتھ  صرف  أکِس  طرفس  کُن  آسہِ﴾  تہٕ  ہرگز  تہٕ  ہرگز  گژٕھہ  نہٕ  مُشرکو  منٛزٕ  آسُن۔"
  },
  {
    "verse_id": 106,
    "translation": "تہٕ  اللہ  تعالیٰ  ترٲوِتھ  مَہ  لٲیِو  کٲنٛسہِ  تِژھہ  ہستی  آلَو،  یوسہٕ  نَہ  تۅہیِہ  فٲیدٕہ  ہیٚکہِ  واتنٲوِتھ  تہٕ  نہ  نقصان،  ہرگاہ  توٚہۍ  یِہ  کٔرِو،  تیٚلہِ  ٲسِو  ظٲلِمو  منٛزٕ۔"
  },
  {
    "verse_id": 107,
    "translation": "اگر  اللہ  تعالیٰ  تۅہیِہ  کُنہِ  مصیبتس  منٛز  تراویٚو،  تیٚلہِ  چُھنہٕ  خۅد  تَس  ورٲے  کانٛہہ  یُس  اتھ  مصیبتس  ہٹاوِ،  تہٕ  اگر  سُہ  تُہٕندِس  حقس  منٛز  کُنہِ  رٕژرُک  ارادٕہ  کرِ،  تیٚلہِ  چُھنہٕ  تٔمۍ  سٕندِس  فضلس  تہِ  کانٛہہ  رُکاوَن  وول،  پننیو  بندو  منٛزٕ  یَس  سُہ  یژھان  چُھ  تَس  چُھ  پننہِ  فضلہٕ  سٍتۍ  نوازان،  بیٚیہِ  چُھ  سُہ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 108,
    "translation": "اے  محمدؐ  ؤنِو  زِ،  اے  لوٗکو  تۅہیِہ  نِشہِ  چُھ  تُہندِس  ربّ  سٕندِ  طرفہٕ  حق  آمُت،  وۅنۍ  یُس  سِیٔز  وَتھ  اختیار  کرِ  تٔمۍ  سُنٛد  سیٚزرس  پیٚٹھ  پکُن  چُھ  تٔمۍ  سٕندی  خٲطرٕ  فایدٕہ  مند،  تہٕ  یُس  گمراہ  چُھ  تٔمۍ  سٕنز  گمرٲہی  چھےٚ  تٔمۍ  سٕندی  خٲطرٕ  تباہ  کُن  تہٕ  بٕہ  چُھس  نہٕ  تۅہیِہ  پیٚٹھ  کانٛہہ  مختار۔"
  },
  {
    "verse_id": 109,
    "translation": "تہٕ  اے  نبیؐ،  توٚہۍ  روٗزِو  ییٚمہِ  ہداتچٕ  پیروی  کران  یُس  تۅہیِہ  کُن  بَذریعہ  وَحی  چُھ  سوزنہٕ  یِوان،  بیٚیہِ  کٔرِو  صبر  یوٚت  تام  اللہ  تعالیٰ  فٲصلہٕ  کرِ،  تہٕ  سُے  چُھ  بہترین  فٲصلہٕ  کرن  وول۔"
  }
]