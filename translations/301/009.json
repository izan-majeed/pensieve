[
  {
    "verse_id": 1,
    "translation": "یتھ  سورہ  شریفس  چُھنہٕ  بسم  اللہ  پرنہٕ  یِوان  کینہہ  تہِ،  کیازِ  بسم  اللہ  چُھنہٕ  نٲزِل  سپُدمُت  اتھ  سٍتۍ۔  یۅسہٕ  عبارتھاہ  قرآنِ  مجیدٕ  کِس  حاشیس  پٮ۪ٹھ  لیٚکھنہٕ  آمٕژ  چھےٚ  سۅ  چھےٚ  فرضی  تمیُک  پرُن  چُھنہٕ  ضروٗری،  یہِ  چُھ  خدایس  تہٕ  تِہٕںدِس  پیغمبرٕ  سٕندِ  طرفہٕ  تمہِ  معاہدٕچ  دست  بردٲری  یُس  تۅہیہِ  مُشرکن  سٍتۍ  کوٚرمُت  اوسُو،  یتھ  صلح  حد  یبیہ  ونان  چھِ۔  حضرتِ  رسولِ  کریم  صلی  اللہ  علیہ  و سلم  آے  ﴿6﴾  ہِجریس  منٛز  عمرٕ  کرنہٕ  خٲطرٕ،  ییٚلہِ  تِم  بمُقام  حُدیبیہ  وٲتۍ۔  کٲفرو  دِتُہکھ  نہٕ  مکہ  شریفس  منٛز  اژنہٕ۔  چنانچہِ  اتھ  مُقامس  پٮ۪ٹھ  سپُد  کٲفرن  سٍتۍ  صلح۔  امہِ  معاہدٕہ  صلحُک  مُدت  آو  تھاونہٕ  داہ  ؤری۔  مکہ  شریفس  منٛز  یِم  بیٚیہِ  قبیلہٕ  روزان  ٲسۍ  تِمن  متعلق  سپُد  یہِ  فٲصلہٕ  کہ  یِمو  قبیلو  أندرٕ  یس  خۅش  کرِ  سُہ  روزِ  نبی  کریمس  سٍتۍ۔  یس  خۅش  کرِ  سُہ  روزِ  مکہ  کیٚن  قریشن  سٍتۍ۔  چنانچہِ  بنی  خزاعہ  روٗدۍ  نبی  کریمس  سٍتۍ  صلی  اللہ  علیہ  و سلم۔  بنی  بکر  روٗدۍ  قریشن  سٍتۍ۔  أکِس  ؤریس  تام  روٗد  یہِ  صلح  قٲیم  مگر  دۅیمہِ  ؤریہِ  ﴿17﴾،  ﴿18﴾  ریٚتھ  آسہن  گٔمٕتۍ  صلحہٕ  پٮ۪ٹھہٕ  کہ  بنی  بکرن  یُس  قریشن  سٍتۍ  رٔلِتھ  اوس  کوٚر  رٲتھ  کیُت  اکھ  حملہٕ  بنی  خزاعس  پٮ۪ٹھ  یُس  نبی  کریم  صلی  اللہ  علیہ  و سلمس  سٍتۍ  رٔلِتھ  اوس۔  تِمو  دیُت  امیُک  اطلاع  نبی  کریمس  صلی  اللہ  علیہ  و سلم۔  چنانچہ  تِمو  ہیٚژ  تیٲرِی  کرٕنۍ  قریشن  سٍتۍ  جنگ  کرنٕچ،  ﴿8﴾  ہجریس  اندر  کوٚرُکھ  فتحِ  مکہ۔  اللہ  تعالیٰ  ہن  کوٚر  اعلان  کہ  حُدیبیس  اندر  یُس  صلح  کرنہٕ  آمُت  اوس  تمہِ  ںِشہِ  چُھ  خدا  بیٚیہِ  تِہُند  پیغمبر  دستِ  بردار  سپدان۔  سُہ  صلح  پُھٹروو  قریشو۔  لہٰذا  چَھنہٕ  وۅنۍ  کُنہِ  جایہِ  کٲفرن  ہٕندِ  خٲطرٕ  امن  و  امانٕچ  صورت۔"
  },
  {
    "verse_id": 2,
    "translation": "پس  پھِیرِو  یتھ  مُلکس  اندر  ژۅن  ریٚتن  خۅف  تہٕ  خطرٕ  ہ  ورٲے۔  تِم  ژور  ریتھ  گٔے  ذیقعدہ،  ذی  الحجہ،  محرم  تہٕ  رجب،  بیٚیہِ  زٲنِو  کہ  توٚہۍ  ہیٚکِیون  نہٕ  اللہ  تعالیٰ  عٲجِز  کٔرِتھ۔  توٚہۍ  کیاہ  نیرِو  تِہٕندِ  قبضہٕ  منٛزٕ  نیٚبر،  بیٚیہِ  زٲنِو  یہِ  کتھ  تہِ  کہ  اللہ  تعالیٰ  چُھ  کٲفرن  رُسوا  کروُن  دنیا  وٲخرتس  اندر  عذابس  گرفتار  کرنہٕ  سٍتۍ۔"
  },
  {
    "verse_id": 3,
    "translation": "بیٚیہِ  چُھ  اعلانِ  عام  یِوان  کرنہٕ  خدایس  تہٕ  تِہٕندِس  پیغمبر  سٕندِ  طرفہٕ  بٔڈِ  حجہ  کہ  دۅہہ،  ییٚمہِ  کُے  زِ  اللہ  تعالیٰ  تہٕ  تِہُند  پیغمبر  چُھ  بالکل  الگ  تِمن  مُشرِکن  نِشہِ  یِمو  پانہٕ  سُہ  عہد  پُھٹرو  یُس  حُدیبیس  منٛز  کرنہٕ  اوس  آمُت۔  مگر  باوجودآن  چُھنہٕ  وننہٕ  یِوان  تِمن  کہ،  وۅنۍ  ہرگاہ  توٚہۍ  کُفرٕ  نِشہِ  توبہٕ  کٔرِو  تہٕ  باز  یِیو،  تہِ  چُھ  بہتر  تُہٕندِ  خٲطرٕ  دۅشوٕنۍ  جہانن  اندر۔  دنیاہس  اندر  بٔچِو  قتلہٕ  نِشہِ  ٲخرتس  اندر  بٔچِو  عذاب  ںِشہِ،  ہرگاہ  توٚہۍ  اسلام  نِشہِ  اعراض  کٔرِو  پس  زٲنِو  توٚہۍ  کہ  ہرگِز  ہیٚکِیُون  نہٕ  توٚہۍ  پسرٕ  أنِتھ  تہٕ  عٲجِز  کٔرِتھ  اللہ  تعالیٰ  کُنہِ  طرفس  کُن  ژلنہٕ  سٍتۍ  تہٕ  کھٔٹِتھ  روزنہٕ  سٍتۍ  یا  بیٚیہِ  کُنہِ  چیزٕ  سٍتۍ۔  بوزٕ  نٲوِیوکھ  توٚہۍ  کٲفر  دردناک  عذابٕچ  خبر  ییٚمہِ  نِشہِ  نہٕ  یِم  بٔچِتھٕے  ہیٚکن  کُنہِ۔"
  },
  {
    "verse_id": 4,
    "translation": "مگر  پُھٹنہٕ  تِہُند  یہِ  عہد  تِمن  کٲفرن  ہٕنٛد  حقہٕ  یِمو  تۅہیہِ  سٍتۍ  معاہدٕ  کوٚرمُت  چُھ۔  توپتہٕ  آسیٚکھ  نہٕ  کُنہِ  چیزس  منٛز  تۅہیہِ  نسبت  عہد  پورٕ  کرنس  منٛز  کمی  کٔر  مٕژ،  بیٚیہِ  آسیٚکھنہٕ  کٲنسہِ  أکِس  تُہٕندِس  دُشمنو  أندرٕ  تۅہیہِ  مقابلہٕ  مدد  کوٚرمُت،  تِمن  سٍتۍ  کٔرِو  تِہُند  معاہدٕ  ہ  پوٗرٕ  یتھ  مُدتس  تانۍ  تِمن  سٍتۍ  مُقرر  کرنہٕ  آمُت  آسہِ  یعنی  تِم  چھِ  بدستور  امنس  اندر۔  تِم  گٔے  بنی  خمرہ  بنی  مُدَلج۔  یِم  زٕہ  قبیلہٕ  ٲسۍ  بنی  کنانس  اندر  یِمو  نبی  کریم  صلی  اللہ  علیہ  وسلمن  سٍتۍ  معاہدٕہ  کوٚرمُت  اوس  تِہٕندِس  معاہدس  ٲسۍ  باقٕی  وُنہِ  نو  ریٚتھ۔  یِمو  ٲسۍ  نہٕ  عہد  شِکنی  کٔرمٕژ  کینہہ  تہِ۔  لہٰذا  رُود  یِہُند  معاہدٕہ  باقٕی  بدستور،  پٔزۍ  پٲٹھۍ  اللہ  تعالیٰ  چُھ  بدعہدی  نِشہِ  پرہیز  کروٕنین  دوست  تھاوان۔"
  },
  {
    "verse_id": 5,
    "translation": "پس  ییٚلہِ  گُذرن  تعظیم  وٲلۍ  ریت،  پس  مٲرِیوکھ  مُشرک  ییٚتہِ  پینوٕ  تہٕ  تتہِ،  گرفتار  کٔرِتھ  تھٲوِیوکھ  قٲد،  پتھ  رٔٹِیوکھ  تِم  خانہ  کعبس  طواف  کرنہٕ  نِشہِ،  زاگِنہٕ  روٗزِو  تِمن  پرتھ  موقعس  تہٕ  زاگن  جایہِ  پٮ۪ٹھ،  توپتہٕ  ہرگاہ  تِم  توبہٕ  کرن  کُفرٕ  نِشہِ  بیٚیہِ  ہیٚن  کرنہِ  اسلامچہِ  کامہِ،  مثلاً  نٮ۪ماز  پرن  بیٚیہِ  دِنۍ  زکوٰۃ۔  ،  پتھ  ﴿پس﴾ ترٲوِو  ییٚلہٕ  یِہٕنٛز  وتھ۔  دِیوٗکھ  پکنہٕ  اورٕ  یور،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔  "
  },
  {
    "verse_id": 6,
    "translation": "بیٚیہِ  ہرگاہ  مُشرِکو  أندرٕ  کانہہ  تۅہیہِ  پناہ  منگہِ  تۅہیہِ  سٍتۍ  مُلاقات  یٚیژِھہ  کرُن۔  توٚہۍ  دِیو  تس  پناہ  تہٕ  اجازت،  تااینکہ  تۅہیہِ  نِش  یِتھ  بوزِ  سُہ  کلامِ  خدا۔  ممکن  چُھ  تمیُک  پیٚیہِ  تس  پٮ۪ٹھ  کانہہ  اثر،  توپتہٕ  واتنٲوِیون  سُہ  پناہ  تہٕ  امنٕچہِ  جایہِ۔  تٔمِس  دِیُون  سٍتۍ  حفاظت  خٲطرٕ  پنُن  کانہہ  شخصاہ۔  یۅتانۍ  سُہ  پننِس  جماعتس  نِشہِ  واتہِ،  یہِ  گژِھہ  امی  خٲطرٕ  کرُن  کہ  تِم  چھِ  بے  خبر  اسلام  کیو  احکامو  ںِشہِ  ممکن  چُھ  ہرگاہ  توٚہۍ  تس  دِیِو  پانس  نِشہِ  یِنہٕ  سُہ  بوزیو  تۅہیہِ  نِشہِ  اسلامچہِ  کتھہٕ  ییٚمہِ  سٍتۍ  مُتٲثر  سپدِتھ  بیین  نِش  تہِ  واتناوِ  تِم  دلیلہٕ۔  تِم  تہِ  سپدن  مُتٲثِر۔"
  },
  {
    "verse_id": 7,
    "translation": "کِتھہٕ  پٲٹھۍ  ہیٚکہِ  ٲسِتھ  مُشرِکن  خدایس  نِشہِ  کانہہ  عہداہ  یا  تِہٕندِس  پیغمبرس  نِشہِ۔  یُس  عہدِ  قٲبلِ  رعایت  یِیہِ  زاننہٕ۔  کیازِ  رعایت  ییہِ  تتھ  عہدس  کرنہٕ  یتھ  نہٕ  دۅیِم  فریق  پانہٕ  پُھٹراوِ،  مگر  تِم  لوٗکھ  یِمو  معاہدٕہ  کوٚر  تۅہیہِ  سٍتۍ  مسجدِ  حرامس  نکھ  تل،  ییٖتِس  کالس  تِم  سیٚود  روزن  تۅہیہِ  سٍتۍ  توٚہۍ  تہِ  روزِو  تِمن  سٍتۍ  سیٚود،  بے  شک  اللہ  تعالیٰ  چُھ  دوست  تھاوان  بد  عہدی  نِشہِ  پتھ  روزٕ  وٕنین۔"
  },
  {
    "verse_id": 8,
    "translation": "کتِھہٕ  پٲٹھۍ  روزِ  تِہُند  عہد  قٲبلِ  رعایت  تِہٕندین  دِلن  اندر  چُھ  کھۅچر۔  چنانچہ  ہرگاہ  تِم  تۅہیہِ  پٮ۪ٹھ  غلبہٕ  کرنُک  موقعہ  لبن  تِم  کرن  نہٕ  کانہہ  وایاہ  تہٕ  لِحاظ،  نہ  رشتہٕ  دٲری  ہُند  نہ  کُنہِ  عہدُک،  تِمن  پٮ۪ٹھ  چُھںہٕ  کانہہ  اعتبار  تِم  چھِ  تۅہیہِ  رٲضی  تھاوان  کتھو  سٍتۍ،  دِل  چُھکھ  تِمن  کتھن  انکار  کران  دِل  چُھکھنہٕ  تِمن  کتھن  سٍتۍ،  تِمو  اندر  چھِ  زیادٕہ  سرکش  تہٕ  شریر۔  تِم  چھِنہٕ  یژھان  عہد  پوٗرٕ  کرُن۔"
  },
  {
    "verse_id": 9,
    "translation": "حٲصِل  کوٚرتِمو  خداے  سٕندین  احکامن  بدل  دنیاہُک  متاع  ناپاییدار۔  توپتہٕ  رٔٹِکھ  پتھ  لوٗکھ  تِہٕنٛزِ  وتہِ  نِشہِ۔  لوٗکن  دِتُکھ  نہٕ  تِہٕںٛزِ  وتہِ  پٮ۪ٹھ  پکنہٕ  یعنی  اسلامس  منٛز  شٲمِل  سپدٕنہٕ،  پٔزۍ  پٲٹھۍ  تِم  یِمہٕ  کامہِ  کران  چھِ  تِم  چھےٚ  سٮ۪ٹھاہ  یچھ  کامہِ۔"
  },
  {
    "verse_id": 10,
    "translation": "تِم  چھِنہٕ  لحاظ  تہٕ  رعایت  کران  کٲنسہِ  باایمان  سٕندِ  حقہٕ۔  نہ  کُنہِ  رشتہٕ  دٲری  ہُند  نہ  کُنہِ  عہدُک،  یِمے  لوٗکھ  چھِ  حدٕ  ڈلہٕ  وٕنۍ۔"
  },
  {
    "verse_id": 11,
    "translation": "باوجودآں  ہرگاہ  تِم  توبہٕ  کرن  شِرکہٕ  نِشہِ  بیٚیہِ  تھاون  قٲیِم  نٮ۪ماز  بیٚیہِ  کرن  ادا  زکوٰۃ۔  ۔  ۔  تیٚلہِ  چھِ  تِم  تِہٕندۍ  بٲے  دینس  اندر،  أسۍ  چھِ  ویٚژھ  نٲوِتھ  احکام  ونان  زانن  والین  لوٗکن  ہٕندِ  خٲطرٕ۔"
  },
  {
    "verse_id": 12,
    "translation": "توپتہٕ  ہرگاہ  تِم  پُھٹراون  قسم  پنُن  عہد  کرنہٕ  پتہٕ،  بیٚیہِ  دِن  تُہٕندِس  دینس  طعنہٕ۔  تتھ  پٮ۪ٹھ  کرن  اعتراضات،  اتھ  حالس  منٛز  کٔرِو  توٚہۍ  جنگ  کُفرٕ  کین  پیشواہن  تہٕ  زِٹھیٚن  سٍتۍ،  پٔزۍ  پٲٹھۍ  تِمن  چُھنہٕ  کُنہِ  عہد  و  پیمانُک  خیال۔  دیٚو  تِم  پتھ  روزن  کُفرٕ  نِشہِ۔"
  },
  {
    "verse_id": 13,
    "translation": "کیاہ  توٚہۍ  کٔرِو  نا  جنگ  تِمن  لوٗکن  سٍتۍ  یِمو  پُھٹروو  عہد  پنُن،  بیٚیہِ  یِمو  قصد  کوٚر  پیغمبرِ  خدا  پننہِ  شہرٕ  منٛزٕ  نیٚبر  کڈنُک،  تِموٕے  کوٚر  ابتدا  تۅہیہِ  سٍتۍ  جنگ  کرنُک  کیازِ  تِمو  کوٚر  تُہٕندِس  ہم  قسم  قومس  بنی  خزاعس  سٍتۍ  جنگ،  کیاہ  توٚہۍ  چھِوٕ  تِمن  کھوژٲنی،  اللہ  تعالیٰ  سُند  خوف  گژِھہ  تۅہیہِ  آسُن  زیادٕہ  ہرگاہ  توٚہۍ  باایمان  چھِو۔"
  },
  {
    "verse_id": 14,
    "translation": "توٚہۍ  کٔرِو  جنگ  تِمن  سٍتۍ  یُتھ  گرفتار  عذاب  کرِ  تِمن  اللہ  تعالیٰ  تُہٕندیوٕے  اتھو۔  بیٚیہِ  کرِ  اللہ  تعالیٰ  تِمن  رُسوا  تہٕ  ذلیل،  بیٚیہِ  دِیہِ  تۅہیہِ  اللہ  تعالیٰ  تِمن  پٮ۪ٹھ  غلبہٕ  بیٚیہِ  بخشہِ  شفا  اللہ  تعالیٰ  باایمانن  ہٕندین  دِلن  تِہُند  جِگر  شہلاوِ۔"
  },
  {
    "verse_id": 15,
    "translation": "بیٚیہِ  کرِ  دوٗر  اللہ  تعالیٰ  تِہٕندین  دِلن  ہٕندِس  غمس  تہٕ  غُصس،  بیٚیہِ  کرِ  اللہ  تعالیٰ  پنُن  توجہ  تِمن  پٮ۪ٹھ  یِہُند  سُہ  یٚژِھہ،  اللہ  تعالیٰ  چُھ  سورُے  زانہٕ  وُن۔  تس  چھےٚ  پوٗرٕ  خبر  پرتھ  أکۍ  سٕندِ  انجامٕچ ۔  کٔمۍ  سُند  انجام  چُھ  اسلام،  کٔمۍ  سُند  انجام  چُھ  کُفر  سُہ  چُھو  سٮ۪ٹھاہ  حِکمت  وول۔  تمی  پننہِ  حِکمت  سٍتۍ  چُھ  منٲسِب  احکام  جٲرِی  کران۔  توٚہۍ  چھِوٕ  کٲفرن  سٍتۍ  مُقابلہٕ  کرنہٕ  نِشہِ  پتھ  ہیٚوان۔"
  },
  {
    "verse_id": 16,
    "translation": "کیاہ  تۅہیہِ  چھا  گُمانہٕ  کہ  توٚہۍ  کیاہ  یِیو  تراونہٕ  اتھ  حالس  پٮ۪ٹھ  امتحان  ورٲے۔  حالانکہ  وُنہِ  سپُد  نہٕ  ظٲہر  تۅہیہِ  أندرٕ  کمو  کوٚر  جہاد  کیازِ  جہاد  چُھ  کہؤٹ۔  امِی  سٍتۍ  چُھ  ننان  مُخلص  کُس  چُھ  غٲر  مُخلص  کُس  چُھ،  یتہِ  سپُد  نہٕ  ظٲہر  کہ  کمو  روٚٹ  خدایس  ورٲے  بیٚیہِ  تِہںدِس  پیغمبرس  ورٲے  بیٚیہِ  باایمانن  ورٲے  کانہہ  پوٗشیدٕ  ہ  دوستاہ  یس  نِشہِ  سِر  باوان  ٲسۍ۔  مُسلمان  ییہِ  پرکھاونہٕ  دۅیو  چیزو  اکھ  گژِھنہٕ  کُنہِ  قسمہٕ  لیت  ولعل  ہلہِ  ڈلہِ  کرُن  جہادس  اندر۔  بیٚیہِ  گژھنس  نہٕ  پوٗشیدٕ  ہ  تعلقات  دوٗستی  ہٕنٛدۍ  آسٕںۍ  کٲفرن  سٍتۍ،  خدایس  چھےٚ  تمہِ  سارِ  چی  پوٗرٕ  خبر  یہِ  توٚہۍ  کران  چھِو۔  مگر  سُہ  چُھ  یٚژھان  یہِ  تس  پانس  خبر  چھےٚ  تہِ  گژِھہ  ننُن  تہٕ  آشکارا  سپدُن۔"
  },
  {
    "verse_id": 17,
    "translation": "مُشرِکن  چھنہٕ  قٲبلیتھےٕ  کہ  تِم  کیاہ  کرن  آباد  خداے  سٕنٛزٕ  مسجِدٕ،  یتھ  حالس  منٛز  کہ  تِم  آسن  اقرار  کران  کُفرٕچن  کتھن  ہُند  تہٕ  کامیٚن  ہُند۔  بیٚیہِ  آسن  معبودِ  برحقس  ورٲے  پۅتلیٚن  ہٕنٛز  پرستش  کران،  یِمن  لوٗکن  ہٕںٛزٕ  سارے  رٕژٕ  عملہٕ  عمارتِ  مسجد  وغٲرٕ  ہمیشہ  چھےٚ  ضایع  شرکہٕ  سببہٕ۔  یِمے  چھِ  روزٕ  وٕنۍ  ہمیشہ  نارس  اندر  کیازِ  ذریعہ  وسبب  نجات  چُھ  تِمن  ضایع  سپُدمُت۔"
  },
  {
    "verse_id": 18,
    "translation": "آباد  کرن  نہٕ  خداے  سٕںٛزن  مسجِدن  مگر  تِمے  یِمو  ایمان  اوٚن  معبودِ  برحقس  بیٚیہِ  پٔتمِس  دۅہس  دِلہٕ  سٍتۍ  توپتہٕ  کرن  تانو  سٍتۍ  تمیُک  اظہار  تہِ ۔  بیٚیہِ  تھاویٚکھ  برپا  نٮ۪ماز  بیٚیہِ  کٔرٕکھ  ادا  زکوٰۃ۔  بیٚیہِ  کھوٗژنہٕ  خدایس  ورٲے،  پس  چھےٚ  اُمید  تہٕ  توقع  یعنی  وعدٕہ  کہ  یِمے  لوٗکھ  آسن  ہِدایت  لبوٕنیو  أندرٕ۔  منزِلِ  مقصودس  واتہٕ  وٕنیو  أندرٕ۔"
  },
  {
    "verse_id": 19,
    "translation": "کیاہ  تۅہیہِ  کوٚروٕ  حاجن  آبِ  زم  زم  چاوُن  بیٚیہِ  مسجدٕ  حرامُک  آباد  تھاوُن  برابرتٔمِس  شخصہٕ  سٕندین  عملن  سٍتۍ  ییٚمۍ  ایمان  اوٚن  معبودِ  برحقس  بیٚیہِ  پٔتمِس  دۅہس  یعنی  قیامتس۔  بیٚیہِ  کوٚرُن  جہاد  خداے  سٕںٛزِ  وتہِ  اندر۔  خداے  سٕندِ  کلمہٕ  کہ  تھزرٕ  خٲطرٕ،  خدایس  نِشہِ  چھِنہٕ  یِم  لوٗکھ  برابر،  اللہ  تعالیٰ  چُھنہٕ  وتھ  ہاوان  ظٲلِم  لوٗکن  تِمن  چھَنہٕ  یہِ  کتھ  فکرِ  تران۔  تِمن  چُھ  خیال  حاجن  آبِ  زم  زم  چاوُن  مسجدِ  حرامٕچ  آبٲدی  کرٕنۍ  یہِ  چھےٚ  بٔڈ  نیٖکی  یہِ  چُھکنہٕ  فکرِ  تران  کہ  یِمن  نیٖکین  چُھ  تیٚلہِ  اعتبار  ییٚلہِ  شِرکہٕ  نِشہِ  دوٗر  آسہِ  قیامتٕچ  پوٗرٕ  پژھ  آسہِ۔"
  },
  {
    "verse_id": 20,
    "translation": "تِم  لوٗکھ  یِمو  ایمان  اوٚن  بیٚیہِ  ہِجرت  کٔر  خداے  سٕندِ  خٲطرٕ  بیٚیہِ  کوٚرُکھ  جہاد  خداے  سٕنٛزِ  وتہِ  اندر  پننیو  مالو  تہٕ  جانو  سٍتۍ  تِم  چھِ  سٮ۪ٹھاہ  تھٔدۍ  درجہٕ  کِنۍ  خدایس  نِشہِ  آبِ  زم  زم  چاوٕوٕنیو  تہٕ  تعمیرِ  مسجِد  کروٕنیو  کھۅتہٕ،  تِمے  لوٗکھ  چھِ  پوٗرٕ  کامیاب  سپدٕ  وٕنۍ۔"
  },
  {
    "verse_id": 21,
    "translation": "خۅشخبری  چُھ  دِوان  تِمن  پنُن  پروردِگار  پننہِ  بجہِ  رحمتٕچ  بیٚیہِ  پننہِ  بجہِ  رضامندی  ہٕنٛز۔  بیٚیہِ  تِمن  جنتن  ہٕنٛز  یِمن  منٛز  تِہٕندِ  خٲطرٕ  پوشہٕ  وٕنہِ  نعمژٕ  چھےٚ۔"
  },
  {
    "verse_id": 22,
    "translation": "تِمنٕے  جنتن  اندر  آسن  روزٕ  وٕنۍ  ہمیشہ۔  بیشک  اللہ  تعالیٰ  سٕے  نِشہِ  چھےٚبٔڈمزوٗرۍ۔  تمِی  منٛزٕ  ییہِ  یِمن  تہِ  عطا  کرنہٕ۔"
  },
  {
    "verse_id": 23,
    "translation": "اے  باایمانو  تھٲوِیوکھ  مٲلۍ  پنٕنۍ،  بٲے  پنٕنۍ  دوست  تہٕ  رفیق،  ہرگاہ  تِم  کُفر  ٹوٹھ  تھاون  تہٕ  پسند  کرن  ایمانہٕ  کھوتہٕ،  پس  یِتھیٚن  کٲفرن  مالیٚن  تہٕ  باین  سٍتۍ  یِم  دوستانہٕ  تعلق  تھاون  تۅہیہِ  أندرٕ  پس  تِمے  کیاہ  چھِ  خدایس  نِشہِ  نافرمان۔"
  },
  {
    "verse_id": 24,
    "translation": "اے  پیغمبرٕ  توٚہۍ  فرمٲوِیوکھ  اے  مسلمانو  ہرگاہ  تۅہیہِ  آسنو  مٲلۍ  پنٕنۍ  بیٚیہِ  نیٚچِوۍ  پنٕنۍ،  بیٚیہِ  بٲے  پنٕنۍ،  بیٚیہِ  جورٕہ  پنُن،  یعنی  مردس  زنانہٕ  پنٕنۍ،  زنانہِ  مرد  پنُن،  بیٚیہِ  قبیلہٕ  کرون  پنُن،  بیٚیہِ  زیوٗنمُت  مال  پنُن  بیٚیہِ  تجارت  پنُن  ییٚمہِ  کِس  نقصانس  توٚہۍ  کھوژان  چھِو،  بیٚیہِ  مرغوب  لرِ  جایہِ  پننہِ  زیادٕہ  ٹٲٹھۍ  خداے  سٕندٕ  کھۅتہٕ  بیٚیہِ  تِہٕنٛزِ  وتہِ  اندر  جہاد  کرنہٕ  کھۅتہٕ،  تیٚلہِ  پرٲرِو  توٚتانۍ  یوٚتانۍ  سوزِ  اللہ  تعالیٰ  پنُن  حکُم  یعنی  عذاب،  یعنی  ہجرت  نہ  کرنُک  سزا۔  اللہ  تعالیٰ  چُھنہٕ  وتہٕ  ہاوان  نافرمان  لوٗکن  منزِلِ  مقصود  حٲصِل  کرنس  کُن۔"
  },
  {
    "verse_id": 25,
    "translation": "بتحقیق  اللہ  تعالیٰ  ہن  کوٚر  تۅہیہِ  مدد  تہٕ  یٲری  وارٕیاہن  جاین  خصوصاً  جنگ  حُنینس  منٛز،  ییٚلہِ  تۅہیہِ  عجیب  آو  بوزنہٕ  پننہِ  لشکرِہُند  زیادٕہ  آسُن  تمہِ  ساعتہٕ  اوس  تُہٕنٛزِ  لشکرِ  ہُند  تعداد  باہ  ساس  ﴿12000﴾  کٲفرن  ہٕنٛزِ  لشکرِ  ہُند  تعداد  اوس  ژور  ساس۔  پس  دیُت  نہٕ  تۅہیہِ  تمہِ  لشکرِ  زیادٕہ  آسنن  کانہہ  فٲیدٕہ،  بیٚیہِ  سپُد  تۅہیہِ  پٮ۪ٹھ  زمین  کھوٚل  ٲسِتھ  تنگ  خوف  زدٕہ  سپدٕنہٕ  مۅکھہٕ۔  کٲفرن  ہٕندِ  تۅہیہِ  پٮ۪ٹھ  بکثرت  تیر  لاینہٕ  سٍتۍ،  چنانچہ  توٚہۍ  ژٔلِو  پسپا  سپدِتھ۔"
  },
  {
    "verse_id": 26,
    "translation": "توپتہٕ  تروو  اللہ  تعالیٰ  ہن  دِلُک  قرار  پننِس  پیغمبرس  بیٚیہِ  باایمانن  پٮ۪ٹھ۔  چنانچہ  سٲرِی  ییٚلہِ  ژٔلۍ  حضرتِ  نبی  کریم  صلی  علیہ  و سلم  روٗدۍ  ثٲبت  قدم  سفید  کاترس  پٮ۪ٹھ  سوار۔  سٍتۍ  ٲسِکھ  حضرتِ  عباس  بیٚیہِ  ابو  سفیان  رکابس  تھپھ  کٔرِتھ ۔  حضرتِ  عباسس  اَتھہِ  دیووُکھ  لوٗکن  آلو  یِم  ژٔلمٕتۍ  ٲسۍ  بیٚیہِ  پوٚرُکھ  پانہٕ  با  آوازِ  بلند۔۔۔۔۔۔۔ ییٚمہِ  آوازِ  سٍتۍ  کٲفرن  دہشت  پیوٚو  تہٕ  اہرٕ  بیوٗٹھ،  بیٚیہِ  سوٗز  اللہ  تعالیٰ  ہن  آسمانکہ  طرفہٕ  لشکراہ  یُس  نہٕ  توٚہۍ  وُچھان  ٲسِو  یعنی  ملٲیک  ییٚمہِ  سٍتۍ  یہِ  اثر  سپُد  کہ  مسلمان  سپٕدۍ  بیٚیہِ  جمع۔  توپتہٕ  ہیٚژ  تِمو  دوبارٕہ  لڑٲے  کرٕنۍ،  بیٚیہِ  کٔرِن  پتولاکہ  کٲفر  عذابس  گرفتار۔  فتح  کٔرٕن  عطا  پننِس  پیغمبرس،  یۅہے  چُھ  کٲفرن  ہُند  سزا  دنیاہس  اندر۔"
  },
  {
    "verse_id": 27,
    "translation": "توپتہٕ  کٔرِاللہ  تعالیٰ  ہن  توبہٕ  نصیب  یِمو  أندرٕ  یس  خۅش  کریس۔  چنانچہ  وارِیاہ  سپٕدۍ  یِمو  منٛزٕ  مسلمان،  اللہ  تعالیٰ  چھُ  سٮ۪ٹھاہ  مغفر  ت  کروُن  سٮ۪ٹھاہ  رحم  کروُن۔"
  },
  {
    "verse_id": 28,
    "translation": "اے  مسلمانو  مُشرِک  چھِ  ناپاک  شِرکٕچہ  ناپٲکی  سٍتۍ  بیٚیہِ  یچھ  اعتقادو  سٍتۍ،  پس  مہ  سپدِنۍ  تِم  نزدیک  مسجدِ  حرامس  ییٚمہِ  ؤریہِ  پتہٕ،  ہرگاہ  توٚہۍ  تِہٕندِ  نہ  یِنہٕ  کہ  سببہٕ  فقرس  یا  تجارتٕ  کِس  نقصانس  کھوٗژِو  توٚہۍ  روزِوخۅش  اللہ  تعالیٰ  کرِ  مالدار  تۅہیہِ  پننہِ  فضلہٕ  سٍتۍ  ہرگاہ  سُہ  یٚژِھہ،  پٔزۍ  پٲٹھۍ  اللہ  تعالیٰ  چُھ  سورُے  زانہٕ  وُن  سٮ۪ٹھاہ  حِکمت  وول۔"
  },
  {
    "verse_id": 29,
    "translation": "اے  مسلمانو  جنگ  کٔرِو  تِمن  لوٗکن  سٍتۍ  یِم  نہٕ  پوٗرٕ  پژھ  کران  چھِ  معبودِ  برحقس  بیٚیہِ  چھِنہٕ  پوٗرٕ  پژھ  کران  قیامتکِس  دۅہس،  بیٚیہِ  چھِنہٕ  حرام  زانان  تِم  چیز  یِم  خداین  تہٕ  تُہٕندۍ  پیغمبرن  حضرتِ  محمدن  صلی  اللہ  علیہ  و سلم  حرام  کٔرۍ،  بیٚیہِ  یِم  نہٕ  پوٚز  دین  دینِ  اسلام  قبول  تہٕ  تسلیم  کران  چھِ،  تِمن  لوٗکن  أندرٕ  یِمن  کتاب  عطا  کرنہٕ  آیہِ  یعنی  یہود  ونصا  ریٰ  ہن  سٍتۍ  سُے  جنگ  کٔرِو  توٚتانۍ،  یوٚتانۍ  نہٕ  تِم  باج  تارن  یُس  پیش  کرن  پننیو  اتھو  ماتحت  روزِتھ۔  ذلیل  و  خوار  سپدِتھ۔  آن  مٲنِتھ۔"
  },
  {
    "verse_id": 30,
    "translation": "بیٚیہِ  چھِ  ونان  یہود  و  أندرٕ  بعض  لوٗکھ  زِ  عزیز  علیہ  السلام  چھُ  خداے  سُند  نیٚچُو،  بیٚیہِ  چھِ  نصاریٰ  ہو  أندرٕ  اکثر  ونان  کہ  عیسیٰ  مسیح  علیہ  السلام  چُھ  خداے  سُند  نیٚچُو،  یمہٕ  چھےٚ  تِہٕنٛزٕ  کتھہٕ  تِہٕنٛزو  چانٹیٚو۔  حقیقتس  سٍتۍ  چُھنہٕ  یِمن  کتھن  کانہہ  تعلُقاہ،  یِمہٕ  تہِ  چھےٚ  تِمنےٕ  کٲفرن  ہٕنٛزٕ  کتھہٕ  ہِشہِ  کران  یِم  یِمن  برونٹھ  ٲسۍ،  اللہ  تعالیٰ  گٲلِن  تِمن،  کور  کُن  چھِ  گژھان  پزِ  نِشہِ  ڈٔلِتھ۔  "
  },
  {
    "verse_id": 31,
    "translation": "تِمو  چھِ  بنٲومٕتۍ  عالم  تہٕ  عابد  پنٕنۍ  مطاع۔  حلال  وحرامس  منٛز  چھِ  تِہٕنٛز  اطاعت  تِژٕھے  کران  یِژھ  خداے  سٕنٛز  شوٗبہ  کرٕنۍ۔  صریح  حکُم  نصس  پٮ۪ٹھ  چھِ  تِہٕںٛدین  اقوالن  ترجیح  دِوان  یِژھ  اطاعت  کرٕنۍ  گٔیہِ  عبادت  کرٕنۍ۔  یہِ  شوبہِ  ہا  خاص  معبودِ  برحقہٕ  سٕنٛزٕے  یٲژ۔  امہِ  اعتبارٕ  ہ  چھِ  یِم  تہِ  مُشرِک  بیٚیہِ  چھِ  عیسیٰ  بِن  مریمس  علیہ  السلام  ربّ  زانان۔  تِمن  چھِ  خداے  سُند  نیٚچُو  زانان۔  یہِ  تہِ  گو  وشِرکٕے،  حالانکہ  یِمن  آیو  نہٕ  حکُم  کرنہٕ  خداے  سٕنٛزن  کتابن  اندر۔  مگر  کُنُے  معبودِ  برحقس  عبادت  کرنُک،  تس  ورٲے  چُھنہٕ  معبودٕے  کانہہ  عبادتس  لایقٕے  کانہہ،  سُہ  چُھ  مُنزہ  تہٕ  پاک  تِہٕندِ  شرکہٕ  نِشہِ۔"
  },
  {
    "verse_id": 32,
    "translation": "یژھان  چھِ  تِم  کہ  ژھیٚتہٕ  کر  ہن  خداے  سُند  نوٗر  یعنی  دینِ  اسلام  پنہٕ  نیو  پھۅکو  سٍتۍ  یعنی  ٲسو  سٍتۍ  چھِ  اسلامس  پٮ۪ٹھ  اعتراض  کران،  خدا  چُھنہٕ  پسند  کران  مگر  فقط  پنُن  نوٗر  پوٗرٕ  کرُن۔  سُہ  نوٗر  کمالس  واتناوُن،  اگر  چہ  ناخۅشٕے  ییٖتن  کٲفرن۔"
  },
  {
    "verse_id": 33,
    "translation": "سُہ  معبودِ  برحق  گو  وسُے  ییٚمۍ  سوٗز  پنُن  پیغمبر  برحق  بوٚڈ  ہِدایت  ہیٚتھ  بیٚیہِ  دینِ  حق  ہیٚتھ،  یُتھ  تتھ  غلبہ  دِیہِ  سارِنٕے  دینن  پٮ۪ٹھ،  اگرچہ  ناخۅشٕے  ییٖتن  مُشرِکن۔"
  },
  {
    "verse_id": 34,
    "translation": "اے  باایمانو  پٔزۍ  پٲٹھۍ  وارِیاہ  عٲلِم  یہودن  ہٕںدۍ  بیٚیہِ  عابِد  نصاریٰ  ہن  ہٕںٛدۍ  چھِ  لوٗکن  ہُند  مال  کھیٚوان  ناحق۔  یعنی  پوٚز  حکُم  چھِ  کھٹان۔  عوامن  ہٕںٛزِ  مرضی  موٲفِق  چھِ  فتویٰ  لیکھان  تِمن  نِشہِ  نذرانہٕ  وصول  کران،  امی  وجہہ  چھِ  تِم  لوٗکن  پتھ  رٹان  خداے  سٕنٛزٕ  وتہِ  نِشہِ  یعنی  دینِ  اسلام  ںِشہِ۔  کیازِ  تِہٕندیو  اپُزیو  فتویٰ  ہو  سٍتۍ  چھِ  لوٗکھ  دھوکن  منٛز  یِتھ  گمرٲہی  منٛز  بۅڈِتھ  روزان۔  پوٚز  چھِںہٕ  قبولٕے  کران۔  بلکہ  پوٚز  ژھانڈنُک  چُھکھنہٕ  خیالٕے  گژھان۔  غایتِ  حرص  و  ہوسہٕ  چھِ  مال  جمع  کران  یتھ  متعلق  یہِ  سخت  وعید  چُھ  کہ،  بیٚیہِ  یِم  لوٗکھ  جمع  کران  تہٕ  سونٛبراوان  چھِ  سۅن  تہٕ  رۅپھ  توپتہٕ  چھِنہٕ  تتھ  خرٕچ  کران  خداے  سٕںٛزِ  وتہِ  اندر،  پس  ونِو  تِمن  کڈُر  عذابٕچ  بشارت۔"
  },
  {
    "verse_id": 35,
    "translation": "ییٚمہِ  دۅہ  نارِ  جہنمس  پٮ۪ٹھ  گرم  ییہِ  کرنہٕ  سُہ  سۅن  تہٕ  رۅپھ،  پس  ییہِ  داغ  کرنہٕ  تمہِ  سٍتۍ  ڈیٚکن  تِہٕںدین،  بیٚیہِ  لر  کانیٚن  تِہٕنزن  بیٚیہِ  تھرن  تہٕ  پُشتن  تِہٕندین۔  وننہٕ  یِیکھ،  یہِ  چُھ  سُہ  تُہٕںٛد  مال  یُس  تۅہیہِ  سونٛبرٲوِتھ  اوسُو  پننہِ  خٲطرٕ،  پس  ژِہِو  مزٕ  ہ  تمیُک  یہِ  توٚہۍ  سونٛبراوان  ٲسِو۔  چونکہ  امہ  برونٹھ  آیہِ  جنگٕچ  ذِکر  کرنہٕ۔  مُشرِکو  اوس  خلط  وملط  کوٚرمُت  ریٚتن  ہٕندِس  حسابس  اندر۔  مُحرمس  ٲسۍ  صفر  باوان۔  ذی  القعدس  ٲسۍ  ذالحجہ  بناوان  پننیو  مصلحتو  موجوب۔  تمِی  مۅکھہٕ  فرمووُکھ  اللہ  تعالیٰ  ہن۔"
  },
  {
    "verse_id": 36,
    "translation": "پٔزۍ  پٲٹھۍ  اللہ  تعالیٰ  ہس  نِشہِ  چھےٚ  ریٚتن  ہٕںٛز  گرند  باہ  ریٚتھ۔  خداے  سٕںٛزِ  کتابہِ  یعنی  لوحِ  محفوظس  اندر۔  ییٚمہِ  دۅہہ  پٮ۪ٹھہٕ  آسمان  تہٕ  زمین  پٲدٕ  کوٚرُن،  تِمو  ریتو  أندرٕ  چھِ  ژور  ریٚتھ  تعظیمٕکۍ۔  ذی  القعدہ۔  ذی  الحجہ۔  مُحرم  تہٕ  رجب،  یۅہے  امرِ  مذکور  چُھ  حساب  دینِ  مُستقیم۔  یعنی  ریٚتن  ہُند  باہ  آسُن۔  تعظیم  و  حُر  متٕکۍ  ریٚتھ  ژور  ٲسٕنۍ۔  اتھ  بدل  یۅسہٕ  جاہیلیتٕچ  طریق  ٲس۔  تم  ٲسۍ  بہو  ریٚتو  علاوٕہ  کینہہ  ریٚتھ  ہُرراوان  تہٕ  زیادٕہ  کران۔  بیٚیہِ  ٲسۍ  تعظیمٕ  کیٚن  ریٚتن  اندر  تہِ  ردو  بدل  کران۔  یہِ  گٔیہِ  بد  دینی۔  دین  گوٚوتِی  یہِ  اللہ  تعالیٰ  ہن  مُقرر  کوٚر،  پس  مہ  ٲسِو  یِمن  ریٚتن  اندر  پانہٕ  وٲنۍ  لڑٲے  کٔرِتھ  یِمن  ژۅن  ریٚتن  ہٕںٛز  بے  حُرمتی  کٔرِتھ  پانس  پٮ۪ٹھ  ظلم  کران،  بیٚیہِ  ٲسِو  سارِنٕے  مُشرکن  سٍتۍ  جنگ  کرنہٕ  خٲطرٕ  تیار  روزان  یِتھہٕ  پٲٹھۍ  تِم  تۅہیہِ  سارِنٕے  مسلمانن  سٍتۍ  جنگ  کرنہٕ  خٲطرٕ  آمادٕ  ہ  چھِ،  بیٚیہِ  زٲنِو  زِ  اللہ  تعالیٰ  چُھ  پرہیز  گارن  سٍتۍ  سٍتۍ۔  توٚہۍ  تھٲوِو  ایمان  و  تقویٰ  پنُن  شعار  کھوٗژِو  مہ  کٲنسہِ۔"
  },
  {
    "verse_id": 37,
    "translation": "ریٚتن  ہُند  اورٕ  یور  کرُن  تعظیم  کیٚن  ریٚتن  ردوبدل  کرُں  چُھنہٕ  مگر  کُفرس  اندر  زیادتی  کرٕنۍ،  عام  کٲفر  چھِ  امہ  سٍتۍ  گمراہ  یِوان  کرنہٕ،  کٲفر  چھِ  اتھ  تعظیمہٕ  کِس  ریٚتس  اکہ  ؤریہِ  پانہٕ  پننیو  اغراض  نفسانیو  مۅکھہٕ  حلال  زانان۔  یتھہٕ  پٲٹھۍ  بییس  ریٚتس  یُس  نہٕ  تعظیمُک  ریٚتھ  اوس  تعظیمُک  ریٚتھ  زانان،  یُتھ  برابر  تھاون  تعدادریٚتن  ہُند  یِم  اللہ  تعالیٰ  ہن  مُحترم  بنٲومٕتۍ  ٲسۍ،  یُتھ  حلال  بناوہن  تِمن  ریٚتن  یِم  اللہ  تعالیٰ  ہن  مُحترم  تہٕ  معظم  مُقرر  کٔرۍ  مٕتۍ  ٲسۍ،  زینت  آو  دِنہٕ  تِہٕںٛزن  یچھ  کامین۔  یِمن  چھےٚ  تِم  یچھ  کامہِ  جان  تہٕ  رٕژٕ  بوزنہٕ  یِوان،  اللہ  تعالیٰ  چُھنہٕ  وتھ  ہاوان  تہٕ  توفیق  دِوان  کٲفر  قومس۔"
  },
  {
    "verse_id": 38,
    "translation": "اے  باایمانو  تۅہیہِ  کیاہ  سپدیو۔  تۅہیہِ  ییٚلہِ  وننہٕ  یِوان  چُھ  نیرِو  خداے  سٕںٛزِ  وتہِ  اندر  جہاد  کرنہٕ  خٲطرٕ،  مٲیِل  سپدِو  توٚہۍ  زمینس  کُن  یعنی  کسل  وکہالت  نٔنرٲوِو  توٚہۍ،  کیاہ  تۅہیہِ  آیوٕ  بوزنہٕ  جان  دنیاہٕچ  زندگی  ٲخرت  کھۅتہٕ،  حقیقت  چھےٚ  یہے  کہ  دنیاچہ  زندگی  ہُند  مال  و  متاع  چُھنہٕ  ٲخرتس  نسبت  مگر  سٮ۪ٹھاہ  کم۔"
  },
  {
    "verse_id": 39,
    "translation": "ہرگاہ  نے  توٚہۍ  جہاد  کرنہِ  نیرِو  اللہ  تعالیٰ  کریو  کڈُر  عذاب،  بیٚیہِ  انہِ  تۅہیہِ  بدل  بییِس  قومس  توٚہۍ  ختم  کٔرِتھ،  توٚہۍ  ہیٚکِو  نہٕ  خداے  سٕندِس  دینس  کُنہِ  قسمہٕ  ضریٚر  واتنٲوِتھ،  اللہ  تعالیٰ  چُھ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 40,
    "translation": "ہرگاہ  نے  توٚہۍ  أمِس  پیغمبر  برحقد  مدد  کٔرِو  کانہہ  پرواہ  چُھنہٕ۔  بیشک  اللہ  تعالیٰ  ہن  کٔرتِمن  پنٕنۍ  یٲرِی  تہٕ  مدد  تمہِ  وقتہٕ  ییٚمہِ  وقتہٕ  زیادٕہ  پریشٲنی  ہُند  وقت  اوس،  ییٚلہ  تِم  کٲفرو  تنگ  کٔرِتھ  پنُن  شہر  تہٕ  وطن  تراونس  پٮ۪ٹھ  مجبور  کٔرۍ،  ییٚلہِ  تِم  ٲسۍ  دۅیو  منٛزٕ  دۅیِم  صٲحب  اوس  ابو  بکر  صدیق  تِمن  سٍتۍ،  ییٚلہ  تِم  دۅشوے  ٲسۍ  گۅپھہِ  اندر  یتھ  غارِ  ثور  ٲسۍ  ونان،  ییٚلہِ  پیغمبرِ  برحق  پننِس  یارِ  غارس  ابوبکر  صدیقس  فرماوان  اوس،  کھوٚژ  مہٕ  غم  مہ  بر۔  بیشک  اللہ  تعالیٰ  سُند  مدد  چُھ  اسہِ  سٍتۍ،  پس  تروو  اللہ  تعالیٰ  ہن  دِلُک  قرار  تہٕ  تسلی  تِمن  پٮ۪ٹھ،  بیٚیہِ  کوٚر  تِمن  مدد  اللہ  تعالیٰ  ہن  ملٲیکن  ہٕنزِ  تمہِ  لشکرٕ  سٍتۍ  یوسہٕ  نہٕ  تۅہیہِ  وُچھوٗن،  بیٚیہِ  تروو  اللہ  تعالیٰ  ہن  کٲفرن  ہٕںٛز  کتھ  یعنی  شرک  وکُفر  کہ  اشاعتٕچ  کتھ  سٮ۪ٹھاہ  بوٚن  تہٕ  پست  تِم  کٔرِن  خوار  تہٕ  ذلیل،  اللہ  تعالیٰ  سُند  کلمے  چُھ  سٮ۪ٹھاہ  بلند،  اللہ  تعالیٰ  چُھ  غٲلِب  تہٕ  حِکمت  وول۔"
  },
  {
    "verse_id": 41,
    "translation": "اے  مسلمانو  نیران  ٲسِو  جہادٕ  خٲطرٕ  ییٚمہِ  ساعتہٕ  توہیہِ  نیرنہٕ  خٲطرٕ  اعلان  آسہِ  یِوان  کرنہٕ۔  سِلاح  ورٲے  تہٕ  سِلاح  پٲرِتھ  تہِ،  بیٚیہِ  ٲسِو  جہاد  کران  خداے  سٕنٛزِ  وتہِ  اندر  مال  و  جان  سٍتۍ،  یی  چُھ  تُہٕندِ  خٲطرٕ  بہتر  ہرگاہ  زانان  چھِو۔"
  },
  {
    "verse_id": 42,
    "translation": "ہرگاہ  آسہِ  ہا  مالاہ  جلٕد  حٲصِل  سپدٕ  وُن  بیٚیہِ  آسہِ  ہا  سفراہ  تہِ  ژھوٚٹ،  تیٚلہِ  نیرٕ  ہن  مُنافِق  تہِ  تۅہیہِ  سٍتۍ،  لیکن  تِمو  زون  سفرٕچ  مسافت  چھےٚ  سٮ۪ٹھاہ  زیٖٹھۍ  تمِی  لٔگۍ  تِم  ارٕ  سرٕ  کرنہِ،  بیٚیہِ  ونن  تِم  خداے  سُند  قسم  ہٲوِتھ  زِ  ہرگاہ  اسہِ  وسعت  آسہِ  ہا  أسۍ  تہِ  نیرٕ  ہو  توہی  سٍتۍ،  اپُز  قسم  ہٲوۍ  ہاوۍ  چھِ  تِم  پنُن  پان  ہلاک  کران  مستحق  عذاب  کران،  اللہ  تعالیٰ  چُھ  زانان  بیشک  چھِ  تِم  اپُز  یٲرۍ۔"
  },
  {
    "verse_id": 43,
    "translation": "اللہ  تعالیٰ  ہن  کوٚر  تۅہیہِ  افو۔  تۅہیہِ  کیازِ  حض  دُیتُوتِمن  اجازت  جنگہٕ  نِشہِ  پتھ  روزنُک۔  توٚہۍ  پرٲرِزِ  ہے،  یوٚتانۍ  تۅہیہِ  ننہِ  ہا  کمو  وۅن  پوٚز  بیٚیہِ  زٲنۍ  ہوٗکھ  توٚہۍ  اَپُز  یٲرۍ۔"
  },
  {
    "verse_id": 44,
    "translation": "تۅہیہِ  نہ  حض  منگن  نہٕ  اجازت  تِم  لوٗکھ  یِم  پژھ  ٲسۍ  کران  معبودِ  برحقس  بیٚیہِ  پٔتمِس  دۅہس  یعنی  قیامتکِس  دۅہس  تِم  کیاہ  روزن  پتھ  مال  وجان  سٍتۍ  جہاد  کرنہٕ  نِشہِ،  اللہ  تعالیٰ  چُھ  پوٗرٕ  زانان  پرہیز  گارن۔"
  },
  {
    "verse_id": 45,
    "translation": "اجازت  منگن  تِمٕے  لوٗکھ  یِم  نہٕ  پژھ  کران  چھِ  معبودِ  برحقس  تہٕ  پٔتمِس  دۅہس،  بیٚیہِ  تِمن  شک  چُھ  دِلن  اندر  پس  چھِ  تِم  تِمنٕے  شکن  اندر  حٲران  سرگردان  پھیران۔"
  },
  {
    "verse_id": 46,
    "translation": "ہرگاہ  تِمن  جہادس  نیرنُک  ارادٕہ  آسِہا  تیٚلہِ  کرہن  تیٲری  تمہِ  خٲطرٕ  سِلاح  سامانہٕ  سٍتۍ  بیٚیہِ  کرہن  وتہِ  خرچُک  بندوبست،  لیکن  اللہ  تعالیٰ  ہن  کوٚر  ناپسند  تِہُند  نیرنہٕ  خٲطرٕ  آمادٕہ  سپدُن  پس  کٔرِن  تِم  گانگلہِ،  اَو  کِنۍ  دِژنکھ  نہٕ  اتھ  وتھ،  وننہٕ  آو  تِمن  بِہِو  بیہٚوالن  سٍتۍ  یعنی  زنانن  نابالغن  تہٕ  معذورن  سٍتۍ۔"
  },
  {
    "verse_id": 47,
    "translation": "ہرگاہ  تِم  نیرٕ  ہن  تۅہیہِ  سٍتۍ  تۅہیہِ  منٛز  ہُرٕ  راوہن  نہٕ  کینہہ  خرٲبی  تہٕ  نقصان  ورٲے،  بیٚیہِ  کرہن  جلدی  تۅہیہِ  منٛز  تفرقہٕ  تراونہٕ  خٲطرٕ،  تۅہیہِ  منٛز  تہِ  چھِ  کٍتیاہ  تِہٕنٛزن  کتھن  کن  تھاوٕ  وٕنۍ،  اللہ  تعالیٰ  ہس  چُھ  پوٗرٕ  معلوم  مُفسِد  تہٕ  ظٲلِم۔"
  },
  {
    "verse_id": 48,
    "translation": "بتحقیق  تِمو  کٔر  برونٹھ  تہِ  کوٗشش  فسادٕچ  بیٚیہِ  ٲسۍ  دِوان  ور  تِہٕنٛزن  کامیٚن،  یوٚتانۍ  پوٚز  وعدٕہ  آو  غٲلب  سپُد  خداے  سُند  حکُم،  تِم  ٲسۍ  نہٕ  تتھ  پسندٕے  کران۔  یِتھے  پٲٹھۍ  سپدِ  آیندٕ  ہ  تہِ،  توٚہۍ  مہ  بٔرِو  کانہہ  تہِ  فکر۔"
  },
  {
    "verse_id": 49,
    "translation": "یِمو  مُنافِقو  منٛزٕ  چُھ  سُہ  شخص  تہِ  ییٚمۍ  وۅن  مےٚ  دِیو  حض  اجات  مےٚ  مہ  ترٲوِو  خرٲبی  اندر  مےٚ  مہ  حض  کٔرِو  روم  چن  حسین  زنانن  ہٕندِ  سببہٕ  گِرفتارِ  بلا،  وارٕ  بوٗزِو  تِم  چھِ  بییس  بلایہِ  منٛز  پیٚمٕتۍ۔  سۅ  گٔیہِ  نافرمٲنی  ہٕںٛز  بلاے  کیازِ  رسول  کریم  صلی  اللہ  علیہ  و سلمن  ہٕنٛزِ  نافرمٲنی  تہٕ  کُفرٕ  کھوتہٕ  چھَنہٕ  بیٚیہِ  کانہہ  خرٲبی،  پٔزۍ  پٲٹھۍ  جہنم  چُھ  کٲفرن  تہٕ  نافرمانن  احاطہٕ  کروُن۔"
  },
  {
    "verse_id": 50,
    "translation": "ہرگاہ  تۅہیہِ  کانہہ  رُت  چیزاہ  واتان  چُھ  رٕژ  حالتاہ  پٲدٕ  سپدان  چھےٚ  تِمن  چُھ  تہِ  ناخۅش  یِوان،  بیٚیہِ  ہرگاہ  تۅہیہِ  واتان  چُھ  کانہہ  غماہ،  ونان  چھِ  تِم  تۅہیہِ  اسہِ  چھےٚ  پنٕںۍ  کٲم  برونٹھٕے  پۅختٲومٕژ۔  پان  پنُن  بچوومُت،  بیٚیہِ  چھِ  تۅہیہِ  نِشہِ  نیران  تہٕ  گژھان  خوشیہِ  ماران  تہٕ  شٲدیانہٕ  کران۔"
  },
  {
    "verse_id": 51,
    "translation": "اللہ  تعالیٰ  چُھ  فرماوان  یِمن  ؤنِو  حض  توٚہۍ  جواب  زٕے  کتھہٕ۔  اکھ،  توٚہۍ  فرمٲوِیوکھ  یا  رسول  اللہؐ  ہرگِز  واتہِ  نہٕ  اسہِ  کانہہ  چیز  مگر  سُے  یُس  سانہِ  خٲطرٕ  مقرر  کوٚرمُت  آسہِ  الّلہ  تعالیٰ  ہن،  سُے  چُھ  سون  مٲلِک  تہٕ  آغہٕ،  اللہ  تعالیٰ  سٕے  پٮ۪ٹھ  گژِھہ  باایمانن  ہُند  اعتماد  کرُن۔  تس  گژھن  پننہِ  سارے  کامہِ  سپُرد  کرنہِ،  بیاکھ  کتھ  یہِ  کہ۔"
  },
  {
    "verse_id": 52,
    "translation": "توٚہۍ  فرمٲوِیوکھ  توٚہۍ  چھِو  نا  پراران  سانہِ  خٲطرٕ  مگر  دۅیو  خوٗبیو  أندرٕ  أکِس  خوٗبی۔  سۅگٔیہِ  نصرت  یا  شہادت،  أسۍ  چھِ  پراران  تُہٕندِ  خٲطرٕ  یتھ  کتھہِ  کہ  خداوندِ  تعالیٰ  واتناوِ  تۅہیہِ  پننہِ  طرفہٕ  کانہہ  عذاباہ،  یا  سانیو  اتھو  دِیہِ  تۅہیہِ  کانہہ  سزا،  پس  پرٲرِو  توٚہۍ  أسۍ  تہِ  چھِ  توہی  سٍتۍ  پراران۔"
  },
  {
    "verse_id": 53,
    "translation": "توٚہۍ  فرمٲوِیوکھ  یا  رسول  اللہؐ  کہ  اے  مُنٲفِقو  توٚہۍ  کٔرۍ  تو  خرٕچ  خوشی  سان  یا  نا  خوشی  سان،  تُہٕندۍ  خٲرات  و  صدقات  ہرگِز  قبول  ییہِ  نہٕ  کرنہٕ،  کیازِ  توٚہۍ  چھِو  نافرمان  لوٗکھ۔"
  },
  {
    "verse_id": 54,
    "translation": "کانہہ  چیز  چُھنہٕ  منع  کران  تِہُند  خٲرات  و  صدقات  قبول  کرنہٕ  ںِشہِ۔  مگر  یۅہے  بوٚڈ  چیز  کہ  تِمو  کوٚر  انکار  معبودِ  برحقس  بیٚیہِ  تِہٕندِس  پیغمبرس،  بیٚیہِ  چھِنہٕ  تِم  نٮ۪ماز  پران  کہالت  سان،  بیٚیہِ  چھِنہٕ  تِم  مال  خرٕچ  کران  مگر  ناخوشی  سٍتۍ۔"
  },
  {
    "verse_id": 55,
    "translation": "تۅہیہِ  مہ  یِین  جان  بوزنہٕ  تِہُند  مال  یا  یِہٕندۍ  اولاد۔  یہِ  تِہٕندِ  خٲطرٕ  نعمت  چھَنہٕ  بلکہ  چُھ  عذاب،  اللہ  تعالیٰ  چُھنہٕ  یژھان  مگر  یی  زِ  تِمن  تمہِ  مالہٕ  سٍتۍ  تہٕ  اولادن  ہٕندِ  سٍتۍ  عذابس  گرفتار  کرُن  دنیاچہِ  زندگی  أندرے،  بیٚیہِ  نیرن  تِہٕںٛدۍ  زو  کُفرٕ  سٕے  اندر  یعنی  تِم  مرن  در  حالتِ  کُفر۔"
  },
  {
    "verse_id": 56,
    "translation": "بیٚیہِ  چھِ  تِم  قسم  ہاوان  خداے  سٕنٛدۍ  یتھ  پٮ۪ٹھ  کہ  تِم  چھِ  توٚہی  منٛزٕ  حقیقت  چھےٚ  کہ  تِم  تۅہیہِ  منٛزٕ  چھِنہٕ،  مگر  تِم  چھِ  جماعتھاہ  بُزدل  کھوژان  تۅہیہِ۔"
  },
  {
    "verse_id": 57,
    "translation": "ہرگاہ  تِم  لبن  کانہہ  چھپن  جایاہ  کانہہ  سرتاباہ  تہٕ  گھۅپھاہ  کانہہ  اژنٕچ  جایاہ،  ضروٗر  دورٕہن  تِمن  جاین  کُن  وۅٹہٕ  تُلان۔"
  },
  {
    "verse_id": 58,
    "translation": "بیٚیہِ  چھِ  یِمو  مُنافقو  أندرٕہ  یِم  تۅہیہِ  طعنہٕ  دِوان  چھِ  صدقات  کِس  مالس  تقسیم  کرنس  اندر  ونان  چھِ  نعوذ  باللہ  امہِ  کِس  تقسیمس  اندر  آونہٕ  عدل  کرنہٕ،  پس  ہرگاہ  تِمن  تِہٕنٛزِ  خواہشہِ  مُطٲبِق  کینہہ  عطا  ییہِ  ہے  کرنہٕ  تیٚلہِ  گژھہن  تِم  خۅش  ییٚلہِ  نہٕ  تِمن  تِہٕنزِ  خواہشہِ  مُطٲبق  عطا  آو  کرنہٕ۔  لہٰذا  چھِ  تِم  بے  زار  تہٕ  ناخۅش۔"
  },
  {
    "verse_id": 59,
    "translation": "ہرگہے  تِم  رٲضی  سپدٕہن  تمہِ  سٍتۍ  یہِ  تِمن  خداین  تہٕ  تِہٕندۍ  پیغمبرن  دِژوو،  بیٚیہِ  ہرگاہ  تِم  ونہن  بس  چُھ  اسہِ  تہِ  یہِ  اللہ  تعالیٰ  ہن  اسہِ  عطا  کوٚر  پنُن  فضٕل  تہٕ  تِہٕنٛدۍ  پیغمبرن،  أسۍ  چھِ  گۅڈٕ  پٮ۪ٹھے  اللہ  تعالیٰ  ہس  کُن  رٲغب  سپدٕوٕنۍ۔  تس  نِش  چھِ  أسۍ  امید  وار۔"
  },
  {
    "verse_id": 60,
    "translation": "صدقات  وخٲرارتن  ہُند  مال  چُھنا  مگر  محتاجن  ہٕندِ  خٲطرٕ  بیٚیہِ  مسکینن  ہٕندِ  خٲطرٕ  بیٚیہِ  صدقاتن  ہُند  مال  وصول  کروٕنین  ہٕندِ  خٲطرٕ۔  بیٚیہِ  یُہُند  دِل  اسلامس  کُن  مٲیل  کرٕنۍ  آسن۔  بیٚیہِ  غلامن  ہٕنٛزٕ  گردنہٕ  آزاد  کرنہٕ  خٲطرٕ۔  بیٚیہِ  قرض  دارن  ہٕندِ  خٲطرٕ ۔  بیٚیہِ  خداے  سٕنٛزِ  وتہِ  اندر  جہاد  کروٕنین  ہٕندِ  خٲطرٕ  بیٚیہِ  مُسافرن  ہٕنٛدِ  خٲطرٕ،  یۅہے  چُھ  فرض  تہٕ  مُقرر  کرنہٕ  آمُت  خداے  سٕندِ  طرفہٕ۔  اللہ  تعالیٰ  چُھ  پوٚز  زانہٕ  وُن  حِکمت  وول۔"
  },
  {
    "verse_id": 61,
    "translation": "تِمو  منافِقو  أندرٕہ  چھِ  بعض  یِم  تکلیف  چھِ  واتناوان  نبی  کریمس  کتھو  سٍتۍ،  دپان  چھِ  نعوذباللہ  کنہِ  نیڈ  سارنٕے  ہٕںٛزن  کتھن  کن  تھاوان۔  لہٰذا  چُھ  تِمن  اپُز  ؤنِتھ  دوکھہٕ  دیُن  آسان،  توٚہۍ  فرمٲوِیوکھ  کہ،  تِم  چھِ  تِہٕندِ  خٲطرٕ  بہترٕے  سارنٕے  کن  تھاوان  تِمن  چُھ  فِکرِ  تران  کُس  شخص  کمہِ  قسمٕچ  کتھ  چُھ  ونان۔  مگر  تِم  چھِ  تِہٕنزِ  فریب  پوشی  پٮ۪ٹھ  چشم  پوشی  کران۔  تِم  تِہٕنٛزن  کتھن  ایمان  انہٕ  وٕنۍ  چھِنہٕ،  بلکہ  تِم  چھِ  خداے  پاک  سٕندِس  کلامِ  پاکس  ایمان  انان  تہٕ  یقین  کران،  بیٚیہِ  چھِ  تِم  باایمانن  ہٕنٛزن  کتھن  یِمہٕ  ایماندارانہٕ  تہٕ  مُخلصانہٕ  آسان  چھےٚ  ایمان  انان  تہٕ  یقین  کران،  بیٚیہِ  چھِ  تِم  مہربان  تِمن  ہٕندِ  خٲطرٕ  یِمو  ایمان  اوٚن  تۅہیہِ  أندرٕہ،  بیٚیہِ  یِم  لوٗکھ  اِزا  تہٕ  تکلیف  واتناون  کتھو  سٍتۍ  پیغمبرِ  خدایس  تِہٕندِ  خٲطرٕ  چُھ  کڈُر  عذاب۔"
  },
  {
    "verse_id": 62,
    "translation": "قسم  چھِ  ہاوان  خداے  سُند  تۅہیہِ  برونٹھ  کنہِ  توٚہۍ  رٲضۍ  کرنہٕ  خٲطرٕ،  اللہ  تعالیٰ  تہٕ  تِہُند  پیغمبر  چُھ  زیادٕہ  حق  تھاوان  تِم  کیاہ  یِن  رٲضی  کرنہٕ،  ہرگاہ  یِم  پٔزۍ  پٲٹھۍ  باایمان  آسن۔"
  },
  {
    "verse_id": 63,
    "translation": "آیا  یِمن  چھنا  خبر  زِ  یُس  اکھاہ  مُخالفت  تہٕ  مُقابلہٕ  کرِ  خدایس  تہٕ  تِہٕندِس  پیغمبرس  سٍتۍ،  بیشک  تِہٕندِی  خٲطرٕ  چُھ  نارِ  جہنم  یتھ  منٛز  تِم  ہمیشہ  روٗزِتھ  عذابس  گرفتار  سپدُن  آسہِ،  یِہے  گٔیہِ  بٔڈخوٲری۔"
  },
  {
    "verse_id": 64,
    "translation": "کھوژان  چھِ  مُنافق  مُسلمانن  پٮ۪ٹھ  گژھنہٕ  بواسطہ  نبی  کریم  صلی  اللہ  علیہ  و سلم  کانہہ  سورہ  شریفا  ہ  یا  آیہِ  کریماہ  نٲزِل  سپدُن  یُس  تِمن  خبر  کرِ  مُنافقن  ہٕنٛدین  دِلن  ہٕنٛزن  کھۅڈٕ  پھیںٛچن  ہٕنٛز،  توٚہۍ  فرمٲوِیوکھ  توٚہۍ  گٔژِھو  ٹھٹھہٕ  کران۔  پٔزۍ  پٲٹھۍ  اللہ  تعالیٰ  نٔنراوِ  تتھ  سٲرسٕے  یتھ  توٚہۍ  کھۅژان  چھِو۔"
  },
  {
    "verse_id": 65,
    "translation": "ہرگاہ  توٚہۍ  پرژِھیوکھ  یِم  کتھہٕ  کیازِ  ٲسِو  توٚہۍ  کران  ضروٗر  ونن  تتھ  جواب  کہ  أسۍ  ٲسۍ  نا  مگر  کتھاہ  باتھاہ  ٹھٹھہٕ  مخولاہ  کران۔  امہِ  اندر  اوسنہٕ  اسہِ  حقیقی  معنی  مرُاد،  توٚہۍ  فرمٲوِیوکھ  کیاہ  خدایس  بیٚیہِ  تِہٕندین  آیاتن  بیٚیہِ  تِہٕنٛدِس  پیغمبرس  نسبت  ٲسِوٕہ  توٚہۍ  ٹھٹھہٕ  کران۔"
  },
  {
    "verse_id": 66,
    "translation": "وۅنۍ  مہ  کٔرِو  یِم  بے  ہودٕ  ہ  تہٕ  لغو  عذر  تہٕ  بہانہٕ۔  بتحقیق  تۅہیہِ  کوٚرُو  کُفر  ایمان  ظٲہر  کرنہٕ  پتہٕ،  ہرگاہ  أسۍ  معاف  کرو  تۅہیہِ  أندرٕہ  أکِس  جماعتس  یِم  جُرمس  پٮ۪ٹھ  نٲدِم  تہٕ  پشیمان  سپدن  مگر  بییِس  جماعتس  کرو  ضروٗر  عذاب۔  کیازِ  تِم  روٗدۍ  بدستور  جُرم  کران۔"
  },
  {
    "verse_id": 67,
    "translation": "منافق  مرد  تہٕ  منافق  زنانہٕ  چھےٚ  اکھ  أکِس  نفاقس  اندر،  یچھ  کامین  ہُند  چھِ  لوٗکن  صلاح  دِوان۔  کُفر  ومُخالفتِ  اسلامٕچ  چھِ  لوٗکن  تعلیم  دِوان۔  رٔژو  کامیو  ایمان  تہٕ  متابعتِ  نبی  کریم  صلی  اللہ  علیہ  و سلم  نِشہِ  چھِکھ  پھِران  تہٕ  پتھ  رٹان،  مۅچھہِ  پننہِ  چھِ  ؤٹِتھ  تھاوان۔  خداے  سٕںٛزِ  وتہِ  اندر  چھِنہٕ  کینہہ  خرٕچ  کران،  تِمو  مشروو  خدا۔  فرماں بردٲری  نہ  کرنہٕ  سٍتۍ۔  پس  مشرٲوۍ،  تِم  خداین  پننیو  لطف  ومہربٲنیو  نِشہِ،  پٔزۍ  پٲٹھۍ  یِم  منٲفِق  چھِ  سٮ۪ٹھاہ  سرکش  تہٕ  نافرمان۔"
  },
  {
    "verse_id": 68,
    "translation": "وعدٕہ  کوٚر  اللہ  تعالیٰ  ہن  مُنٲفق  مردن  تہٕ  مُنٲفق  زنانن  بیٚیہِ  ننہِ  وانہٕ  کٲفرن  جہنمُک  یتھ  منٛز  تِم  ہمیشہ  روزن،  سُے  نارِ  جہنم  چُھ  تِمن  بس،  تِم  کٔرۍ  اللہ  تعالیٰ  ہن  دوٗر  پننہِ  رحمت  نِشہِ۔  بیٚیہِ  چُھ  تِہٕندِ  خٲطرٕ  ہمیشہ  روزٕ  وُن  عذاب۔"
  },
  {
    "verse_id": 69,
    "translation": "اے  مُنافِقو  توٚہۍ  چھِو  تِمن  لوٗکن  ہی  یِم  تۅہیہِ  بروںٹھ  گُذرے۔  تِم  ٲسۍ  طاقت  وتوانٲیی  کِنۍ  تُہٕندِ  کھۅتہٕ  زیادٕہ  بیٚیہِ  ٲسۍ  تُہٕندِ  کھۅتہٕ  زیادٕہ  مالہٕ  کِنۍ  بیٚیہِ  اولادٕ  کِنۍ،  پس  تُل  تِمو  تمتع  پننہِ  نصیب  موجوٗب،  توٚہۍ  تہِ  تُلِو  تمتع  پننہِ  نصیب  موجوٗب،  یِتھہٕ  پٲٹھۍ  تِمو  تمتع  تُل  پننہِ  نصیب  موٗجوٗب  یِم  تۅہیہِ  بروٹھ  ٲسۍ،  توٚہۍ  تہِ  ژٲو  یچھ  کامین  اندر  تِتھہٕ  پٲٹھۍ  یِتھہٕ  پٲٹھۍ  تِم  ژامٕتۍ  ٲسۍ،  یِمے  لوٗکھ  گٔے  تِم  یِمن  ہٕنٛزٕ  رٕژٕ  عملہٕ  ضایع  گٔیہِ  دنیاہس  اندر  تہِ  ٲخرتس  اندر  تہِ،  یِمے  چھِ  بیٚیہِ  تاون  زد  دنیا  و  ٲخرت  کہ  راحت  و  آرام  نِشہِ  محروم۔"
  },
  {
    "verse_id": 70,
    "translation": "کیاہ  یِمن  چھنا  وٲژمٕژ  تِمن  لوٗکن  ہٕنٛدِ  گلنٕچ  خبر  یِم  یِمن  برونٹھ  ٲسۍ  قومِ  نوحچ،  قومِ  عادٕچ  تہٕ  قومِ  ثمودٕچ۔  بیٚیہِ  قومِ  ابراہیمٕچ۔  بیٚیہِ  شہرِ  مدینہٕ  کین  لوٗکن،  بیٚیہِ  قومِ  لوطٕچ  یِمن  ہٕنٛزن  بستین  تلُک  پٮ۪ٹھ  سپُد،  تِمن  نِشہِ  تہِ  آیے  پیغمبر  تِہٕنٛزٕ  ننہِ  دلیلہٕ  ہیٚتھ۔  مگر  تِمو  کٔر  نافرمٲنی  سٍتۍ  گٔے  برباد  تہٕ  ہلاک،  امہِ  بربٲدی  سٍتۍ  کوٚر  نہٕ  اللہ  تعالیٰ  ہن  تِمن  پٮ۪ٹھ  کینہہ  ظلم،  تِم  ٲسۍ  پننین  پانن  پٮ۪ٹھ  پانے  ظلم  کران  خداے  سٕنٛز  نافرمٲنی  کرنہٕ  سٍتۍ۔  یِمن  مُنافقن  ہُند  تہِ  گژِھہ  کھوژُن  اتھ  عذابس۔"
  },
  {
    "verse_id": 71,
    "translation": "باایمان  مرد  تہٕ  باایمان  زنانہٕ  یِم  چھِ  أڈۍ  اڈین  ہٕنٛدۍ  دینی  رفیق  تہٕ  دوست،  یِم  چھِ  رٕژن  کامین  ہُند  امر  کران  یچھ  کامیو  نِشہِ  رٹان،  بیٚیہِ  چھِ  تِم  نٮ۪ماز  برپا  تھاوان  بیٚیہِ  زکوٰۃ  اداکران،  بیٚیہِ  چھِ  حکم  مانان  خداے  سٕںٛدۍ  بیٚیہِ  تِہٕندِس  پیغمبرٕہ  سٕنٛدۍ،  یِمے  لوٗکھ  گٔے  تِم  یِمن  پٮ۪ٹھ  ضروٗراللہ  تعالیٰ  رحم  کرِ،  بیشک  اللہ  تعالیٰ  چُھ  سٮ۪ٹھاہ  غٲلِب  سٮ۪ٹھاہ  حِکمت  وول۔"
  },
  {
    "verse_id": 72,
    "translation": "وعدٕہ  کوٚر  اللہ  تعالیٰ  ہن  باایمان  مردن  تہٕ  باایمان  زنانن  تِمن  جنتن  ہُند  یِمن  منٛزٕ  جۅیہِ  پکان  آسن،  تِمنٕے  جنتن  منٛز  روزن  ہمیشہ،  بیٚیہِ  نفیس  نفیس  مکانن  ہُند،  ہمیشہ  روزنہٕ  کین  جنتن  منٛز،  بیٚیہِ  رضا  مندی  اللہ  تعالیٰ  سٕنٛز۔  سۅ  چھےٚ  نعمتو  أندرٕ  بٔڈۍ  نعمت،  یہے  گٔیہِ  بٔڈۍ  رستگٲری  تہٕ  کامیٲبی۔"
  },
  {
    "verse_id": 73,
    "translation": "اے  پیغمبر  برحق  جہاد  کٔرِو  کٲفرن  تہٕ  مُنافِقن  سٍتۍ۔  بیٚیہِ  کٔرِو  دُرشتی  تہٕ  سختی  تِمن  پٮ۪ٹھ،  تِہٕنٛز  جاے  چھےٚ  جہنم  کٲژاہ  یچھ  جایاہ  چھےٚ  سۅ  تِہٕندِ  واتنہٕ  خٲطرٕ۔"
  },
  {
    "verse_id": 74,
    "translation": "یِم  مُنافِق  چھِ  قسم  ہاوان  خداے  سُند  کہ  اسہِ  ووٚن  نہٕ  تمہِ  قسمُک  کینہہ  ییمیُک  تۅہیہِ  پیغام  ووت۔  مثلاًیہِ  کتھ  کہ  تِم  ٲسۍ  دپان  أسۍ  کرون  شہید  حضرتِ  محمد  صلی  اللہ  علیہ  و سلم،  بیشک  وَنہِ  تِمو  کُفرٕچہ  کتھہٕ  یچھ  لفظو  نسبت  بذاتِ  مُقدس  حضرتِ  محمد  صلی  علیہ  و سلم  یا  تِہٕندِ  قتلُک  ارادٕہ  کرُن۔  یِتہِ  گو  کُفرٕے،  اسلام  ظٲہر  کٔرِتھ  کوٚرُکھ  کُفر،  بیٚیہِ  کریوکھ  قصد  تمہِ  کُےیِنہٕ  حٲصل  سپدُکھ۔  جنگِ  تبوک  نِشہِ  واپسی  اندر  کریوکھ  قصد  بے  خبری  اندر  نبی  کریمس  پٮ۪ٹھ  حملہٕ  کٔرِتھ  تِہٕندِ  شہادتُک  مگر  تتھ  منٛز  سپٕدۍ  ناکام ۔  تمِہ  ساعتہٕ  ٲسۍ  نبی  کریمس  سٍتۍ  حذیفہ  بن  یمان  بیٚیہِ  عمار  بن  یاسِر۔  لشکرٕ  نِشہِ  الگ  سپدِتھ  ییٚلہٕ  نبی  کریم  صلی  اللہ  علیہ  و سلم  اکہ  کۅہہ  پٮ۪ٹھۍ  ٲسۍ  ترُن  یژھان۔  باہ  شخص  یِم  منافِقو  أندرٕ  یِم  نقاب  پوش  ٲسۍ،  یُتھنہٕ  کانہہ  تِمن  پرزٕ  ناوِہا۔  تِم  دورے  یِمن  ترین  صاحبن  پتہٕ،  چنانچہ  عمار  بن  یاسر  کوٚر  تِمَو  گیر۔  حذیفہ  بن  یمان  روٗدۍ  تِہٕندین  اوٹن  ہٕندۍ  چٲنٹۍ  دگان  یوٚتانۍ  تِم  سٲرِی  ژٔلۍ۔  نبی  کریم  صلی  اللہ  علیہ  و سلمو  فرموو  تِمن  بہن  ﴿12﴾  شخصن  ہٕندۍ  ناو  پننین  دۅن  رفیقن۔  مگر  فرموو  ہکھ  ونُن  گژِھنہٕ  کٲنسہِ،  بیٚیہِ  ہیٚوت  نہٕ  تِمو  کُنہِ  چیزُک  انتقام  مگر  ییٚمہِ  کُے  اللہ  تعالیٰ  ہن  تہٕ  تِہٕندۍ  پیغمبر  ن  کیاہ  کٔرۍ  یِم  مُنافق  مالدار  تہٕ  دولت  مند  پننہِ  فضلہٕ  سٍتۍ۔  تمہِ  کُے  بدلہٕ  چھِ  یِم  ہوران۔  خدایس  تہٕ  رسولس  سٍتۍ  دغابٲزی  کران،  پس  ہرگاہ  تِم  مُنٲفِق  توبہٕ  کرن  یِمو  حرکاتو  نِشہِ  باز  یِن  بصدقِ  دِل  سپدن  مسلمان  تہِ  گژِھہ  تِہٕندِ  خٲطرٕ  بہتر۔  ہرگاہ  تِم  رو  گردٲنی  کرن  بدستور  روزن  دغابٲزی  کران  اللہ  تعالیٰ  کرِ  تیٚلہِ  یِمن  سخت  عذاب  دنیاہس  اندر  تہِ  ٲخرتس  اندر  تہِ،  بیٚیہِ  چُھنہٕ  تِمن  تمام  روے  زمینس  اندر  کانہہ  دوستاہ  نہ  کانہہ  مددگاراہ۔"
  },
  {
    "verse_id": 75,
    "translation": "یِمو  منافقو  أندرٕہ  چھِ  تِم  یِمو  خدایس  سٍتۍ  عہد  کوٚرمُت  اوس  زِ  ہرگاہ  اللہ  تعالیٰ  اسہِ  عطا  کرِ  پنُن  فضل  یعنی  مال  ودولت،  أسۍ  کرو  ضروٗر  خٲرات  و  صدقات  بیٚیہِ  بنو  أسۍ  نیکو  کارو  أندرٕہ۔"
  },
  {
    "verse_id": 76,
    "translation": "ادٕ  ییٚلہِ  اللہ  تعالیٰ  ہن  عطا  کوٚر  تِمن  پنُن  فضل  یعنی  مال  تتھ  منٛز  کوٚرُکھ  بخل۔  بیٚیہِ  پھِرُکھ  بُتھ۔  تِم  ٲسۍ  ہمیشہ  بُتھ  پھِروٕنۍ۔"
  },
  {
    "verse_id": 77,
    "translation": "پس  دِتُکھ  اللہ  تعالیٰ  ہن  سزا  تمیُک۔  نِفاق  ترووُن  تہٕندین  دِلن  اندر  تتھ  دۅہس  تانۍ  ییٚمہِ  دۅہہ  تِم  تس  کُن  گژھن  یعنی  مرنٕکِس  وقتس  تانۍ،  امی  سببہٕ  کہ  تِمو  کوٚر  خلاف  تتھ  وعدس  یُس  تِمو  خدایس  سٍتۍ  کوٚرمُت  اوس ۔  اگرچہ  سُہ  وعدٕہ  اوس  کوٚرمُت  تِمو  نبی  کریمس  سٍتۍ  صلی  اللہ  علیہ  و سلم ۔  مگر  تِمن  سٍتۍ  عہد  کرُن  گو  خدایس  سٍتۍ  عہد  کرُن،  بیٚیہِ  امہِ  سببہٕ  کہ  تِم  ٲسۍ  ہمیشہ  اپُز  ونان۔"
  },
  {
    "verse_id": 78,
    "translation": "کیاہ  تِمن  چھنا  ییمِچ  خبر  کہ  اللہ  تعالیٰ  چُھ  زانان  تِہِندۍ  سِر،  راز۔  بیٚیہِ  تِہٕنٛزٕ  کن  کتھہٕ  بیٚیہِ  یہِ  کتھ  کہ،  اللہ  تعالیٰ  چُھ  سارے  غیبہٕ  چہِ  کتھہٕ  زانہٕ  وُن۔"
  },
  {
    "verse_id": 79,
    "translation": "یِم  مُنٲفق  چھِ  تِتھی  کہ  یِم  چھِ  طعنہٕ  دِوان  تِمن  باایمانن  یِم  نفلٕکۍ  صدقات  دِوان  چھِ،  بیٚیہِ  تِم  باایمان  یِمن  نہٕ  زیادٕ  ہ  بنان  چُھ  کینہہ ۔  تِم  چھِ  یِوان  تِتُے  ہیٚتھ  یوٗت  تِمن  ممکِن  تہٕ  میسر  سپدیٚکھ  محنت  مزوٗرۍ  کٔرِتھ۔  یِم  منٲفق  چھِ  تِمن  ٹھٹھہٕ  کران۔  اللہ  تعالیٰ  چُھ  یِمن  منٲفِقن  ٹھٹھہٕ  کرںُک  سزا  دِوان،  تِہٕندِی  خٲطرٕ  چُھ  کڈُر  عذاب۔"
  },
  {
    "verse_id": 80,
    "translation": "توٚہۍ  مٔنگتو  مغفرت  تِہٕندِ  خٲطرٕ  یا  متہٕ  مٔنِگتو  مغفرت  تِہٕندِ  خٲطرٕ،  ہرگاہ  توٚہۍ  تِہٕندِ  خٲطرٕ  ستتہِ  پھِرِ  تہِ  مغفرت  مٔنگِو،  تو  تہِ  کرِنہٕ  اللہ  تعالیٰ  تِمن  مغفرت  ہر  گِز،  یہِ  چُھ  امی  مۅکھہٕ  زِ  پٔزۍ  پٲٹھۍ  تِمو  کوٚر  کُفر  و  انکار  کُنِس  خدایس  بیٚیہِ  تِہٕندِس  پیغمبرس،  اللہ  تعالیٰ  چُھنہٕ  وتھ  ہاوان  یِتھیٚن  نافرمانن  تہٕ  سرکش  لوٗکن۔"
  },
  {
    "verse_id": 81,
    "translation": "جہاد  نِشہِ  پتھ  روزن  وٲلۍ  چھِ  خۅش  کہ  تِم  کیا  روٗدۍ  رسولِ  کریم  صلی  اللہ  علیہ  و سلمس  بر  خلاف  پتھ  بِہِتھ  بیٚیہِ  ناگوار  گوٚو  تِمن  جہاد  کرُن  پننیو  جانو  تہٕ  مالو  سٍتۍ  خداے  سٕنزِ  وتہِ  اندر  امیُک  باعث  سپدِۍ  تِمن  زٕ﴿2﴾  چیز ۔  اکھ  کُفر  بیٚیہِ  آرام  طلبی،  بیٚین  لوٗکن  تہِ  لٔگۍ  وننہِ  مہ  نیرِو  یِژِھہ  تیز  گرمی  اندر  جہاد  کرنہِ،  توٚہی  فرمٲوِیوکھ  جہنمُک  نار  چُھ  زیادٕہ  گرم  ییٚتہِ  چہ  گرمی  کھۅتہٕ،  کیاہ  جان  او  س  ہرگاہ  تِمن  زانُن  تگہِ  ہا۔"
  },
  {
    "verse_id": 82,
    "translation": "پس  ٲسِتن  تِم  دُنیاہس  اندر  کم  کینہہ  کالاہ۔  دنیاہُک  مُدت  چُھ  کمٕے۔  ؤدِتن  واریاہس  کالس  ٲخرتس  اندر ۔  تتہِ  چُھ  تِمن  ہمیشہ  وَدنُےتِمن  یچھ  کامیٚن  بدل  یِمہٕ  کامہِ  تِم  کران  ٲسۍ  دنیاہس  اندر  کُفر،  نفاق  مُخالفت۔  ییٚلہِ  تِہُند  حال  تۅہیہِ  معلوم  سپدِ۔"
  },
  {
    "verse_id": 83,
    "translation": "پس  ہرگاہ  اللہ  تعالیٰ  واپس  نِیہِ  تۅہیہِ  مدینہ  شریفس  کُن،  توپتہٕ  واتناوِ  تۅہیہِ  یِمو  مُنافقو  أندرٕہ  کُنہِ  جماعتس  کُن،  توپتہٕ  منگن  تِم  اجازت  جہادس  اندر  تۅہیہِ  سٍتۍ  نیرنہٕ  خٲطرٕ۔  برونٹھمِس  الزامس  رفع  کرنہٕ  خٲطرٕ ۔  سُتہِ  آسہِ  نہٕ  بہ  نیک  نیتی  بلکہ  آسہِ  تِہٕندِس  دِلس  اندر  یۅہے  خیال  زِ  وقتہٕ  وِزِ  کانہہ  بہانہٕ  کٔرِتھ  روزن  پتھ،  توٚہۍ  فرمٲوِیوکھ  توٚہۍ  چھِو  زمانہٕ  سٲزی  موجوب  کتھ  کران  مگر  اللہ  تعالیٰ  ہن  کٔرۍ  تُہٕندین  دِلن  ہٕنٛدۍ  خیالات  ظٲہر ۔  چنانچہ  پوٗرٕ  اعتمادٕ  سان  چُھ  سُہ  ونان  کہ  توٚہۍ  مہ  نیرِو  کُنہِ  وقتہٕ  جہادس  اندر  مدد  کرنہٕ  خٲطرٕ۔  بیٚیہِ  مہ  کرِو  توٚہۍ  لڑٲے  میانین  دشمنن  سٍتۍ،  تۅہیہِ  کوٚرُو  نا  گۅڈٕ  پٮ۪ٹھے  گرِ  بِہُنُے  پسند۔  ؤنِکیٚنس  تہِ  چُھو  سُے  ارادٕہ۔  یہِ  چھِو  سورُے  زیٚوِ  سٍتۍ  ونان،  پس  بِہِو  برونٹھِم  پٲٹھۍ  آپن  ںِشہِ  یعنی  تِمن  ںِشہِ  یِم  پتھ  روزنس  سزا  وار  چھِ۔  زنانہٕ  شُرۍ  تہٕ  بُڈٕ۔"
  },
  {
    "verse_id": 84,
    "translation": "یا  رسول  اللہؐ  تِمو  مُنافِقو  أندرٕہ  ہرگاہ  کانہہ  مرِ  تِہٕندِس  جنازس  پٮ۪ٹھ  مہ  حض  ٲسِو  نٮ۪ماز  جنازہ  پران،  بیٚیہِ  مہ  ٲسِو  تِہٕنٛزِ  قبرِ  پٮ۪ٹھ  سُہ  دفن  کرنہٕ  خٲطرٕ  وۅدٕنۍ  روزان،  کیازِ  تِمو  کوٚرکُفر  تہٕ  انکار  اللہ  تعالیٰ  ہس  بیٚیہِ  تِہٕندِس  پیغمبرس،  بیٚیہِ  موٗدۍ  تِم  کُفرس  پٮ۪ٹھ۔  یُس  کُفرٕ  کِس  حالس  پٮ۪ٹھ  مرِ  تسٕندِ  خٲطرٕ  دعا  و  استغفار  منگُن ۔  تٔمۍ  سٕندِس  کفنس  دفنس  شٲمِل  سپدُن  چُھ  ناجٲیز۔  ییٚمہِ  آیہِ  کریمُک  شانِ  نزول  چُھ  کہ  ییٚلہ  عبداللہ  بِن  ابی  مُنافقن  ہُند  سردار  موٗد  تٔمۍ  سٕندِس  نیٚچوِس  ناو  اوس  عبداللہ  بِن  عبداللہ،  آو  درخدمتِ  رسولِ  کریم  صلی  اللہ  علیہ  و  سلم،  سُہ  اوس  مُخلص  مسلمان ۔  تٔمۍ  کوٚر  عرض  پنُن  قمیض  مُبارک  دِیو  حض  سُہ  تراوَو  تٔمِس  کفنس  سٍتۍ۔  چنانچہ  تِمو  دیُت  پنُن  قمیض  مُبارک  یُس  تمہِ  ساعتہٕ  تِمن  نٲلۍ  اوس  بیٚیہِ  نیوٗکھ  تشریف  تِہُند  گرٕ۔  تٔمِس  ترووُکھ  پنُن  لعاب  مُبارک  ٲسس  منٛز ۔  توپتہٕ  پوٚر  ہس  نٮ۪مازِ  جنازٕ  ہ۔  بیٚیہٕ  کوٚرہس  دعاے  مغفرت ۔  تمی  ساعتہٕ  سپُد  یہِ  آیہ  کریم  نٲزِل  نبی  کریم  صلی  اللہ  علیہ  و سلمو  یُس  معاہدٕہ  کوٚر  عبداللہ  بِن  اُبییس  سٍتۍ  تتھ  اندر  آسہٕ  واریاہ  حِکمژٕ۔  چنانچہ  امیُک  نتیجہ  دراو  زِ  وارِیاہ  لوٗکھ  سپٕدۍ  مسلمان  یہِ  وُچھِتھ۔  تِمو  دوٚپ  یہِ  پیغمبر  چُھ  دُشمنن  سٍتۍ  امہِ  قسمُک  مہر  ومحبتُک  سلوک  کران۔  دوستن  تہٕ  باایمانن  سٍتۍ  آسہِ  زیادے  لطف  ومہربٲنی  کران۔  بیٚیہِ  نٔنِروو  تِمو  یہِ  کرنہٕ  سٍتۍ  شریعت  اِسلامیُک  اکھ  بوٚڈ  مسلہٕ۔  سُہ  گو  یی  زِ  ایمان  و  عمل  صالحہ  ورٲے  دِیہِ  نہٕ  کٲنسہِ  أکِس  کانہہ  چیزاہ  فٲیدٕہ  نہ  توسُل  نہ  تبرُک۔  تِمو  فرموو  گویا  کہ  بہٕ  امام  آسُن،  صحابہ  صٲب  مُقتدی  آسٕنۍ،  توپتہٕ  پوٚر  اسہِ  نٮ۪مازِ  جنازٕہ  عبداللہ  بِن  اُبییس  پٮ۪ٹھ،  بیٚیہِ  موٚنگ  اسہِ  تِہندِ  خٲطرٕ  مغفرت۔  بیٚیہِ  آو  تراونہٕ  میون  قمیض  تِہٕندِس  کفنس  سٍتۍ۔  بیٚیہِ  آپُر  مےٚ  تس  پنُن  لعابِ  شریف  یُس  تِہٕندِس  بدنس  منٛز  ووت۔  باوجودآں  چھےٚ  جاے  تِہٕنٛز  فی  الدرک  الاسفل۔  أمۍ  میٲنۍ  نٮ۪ماز  جنازٕہ  پرنن۔  دعا  مغفرت  کرنن،  قمیض  مُبارک  کفنس  سٍتۍ  تراونن ۔  لعاب  شریف  بدنس  منٛز  واتناونن  کوٚرُس  نہٕ  کانہہ  سۅچھ۔  یِمو  چیزو  دُیُتس  نہٕ  کانہہ  فٲیدٕہ۔  یی  گژِھہ  تھاوُن  یاد  یِم  ژٔھری  دعویٰ  چھِ  دِوان  نبی  کریم  سٕندِ  محبتُک  مگر  ایما  ن  و  عمل  یُتھ  شوبہِ  ہا  تمہِ  نِشہِ  چھِ  خٲلی۔  یہِ  تِم  ہیٚتھ  آے  توحید  و  سنت  تمہِ  ںِشہِ  چھِ  بے  بہرٕ  تہٕ  عٲری۔  یُس  شخص  عمرِ  روزِ  کران  مُخالفت  تُہٕنٛز  تس  روزِ  خیال  کہ  مےٚ  کرن  تِم  شفاعت  یہِ  گوٚو  محض  شیطان  سُند  دوکھہٕ۔  اتھ  بنہِ  تِی  یہِ  عبد  اللہ  بِن  اُبییس  بنیوو،  تِہٕندۍ  شفاعت  کرنن  دیُت  نہٕ  تس  کانہہ  نفع  یا  فٲیدٕہ۔  لہٰذا  چھےٚ  سخت  ضروٗرت  نجات  حٲصِل  کرنہٕ  خٲطرٕ  ایمان  وعملہِ  ہٕںٛز۔  یِتھے  پٲٹھۍ  گژِھہ  زانُن  تِمن  لوٗکن  ہُند  یِم  بزرگن  اولیا  اللہ  ہن  کُن  ایمان  و  عملہِ  ورٲے  پانس  نسبت  کران  چھِ  تِمن  خداے  سٕندین  ٹاٹھیٚن  تہٕ  محبوٗب  بندن  کُن  یِمو  پننہِ  عمرٕ  چھےٚ  صَرف  کرِمژٕ  کتاب  و  سنتس  پٮ۪ٹھ  عمل  کرنس  اندر۔  جٲہل  لوٗکھ  کرن  مُخالفتِ  کتاب  وسنت،  تمہِ  پتہٕ  روزیٚکھ  خیال  اسہِ  کرن  تِم  خدایس  نِشہِ  سُفٲرِش  یا  شفاعت۔"
  },
  {
    "verse_id": 85,
    "translation": "ایں  خیال  است  محال  است  وجنون،  تِہُند  مال  و  دولت  بیٚیہِ  گبر  مہ  حض  ترٲوِن  تۅہیہِ  تعجُبس  اندر  کہ  یِتھیٚن  نافرمانن  کِتھہٕ  پٲٹھۍ  چُھ  اللہ  تعالیٰ  دنیاہس  اندر  یِمہٕ  نعمژٕ  عطا  کران  یِمہٕ  نہ  حض  چھَنہٕ  یِہٕندِ  خٲطرٕ  نعمژٕ  بلکہ  چھِ  یِم  چیز  یِہٕندِ  خٲطرٕ  عذابُک  سامان،  اللہ  تعالیٰ  چُھنہٕ  یژھان  مگر  تِمن  یِمو  چیزو  سٍتۍ  گرفتار  عذاب  کرُن،  بیٚیہِ  گژِھہ  تِمن  زو  نیرُن  کُفرٕ  کِس  حالتس  اندر۔  ییٚمہِ  سٍتۍ  ٲخرتس  اندر  تہِ  سزاوارِ  عذاب  روزن۔"
  },
  {
    "verse_id": 86,
    "translation": "ییٚلہِ  کُنہِ  وقتہٕ  قرآنِ  مجیدُک  کانہہ  حِصہٕ  نٲزِل  چُھ  یِوان  کرنہٕ  یتھ  منٛز  یہِ  مضمون  چُھ  آسان  کہ  پژھ  کٔرِو  کُنِس  معبودِ  برحقس  بخلوص  دِل۔  بیٚیہِ  نیرِو  جہادس  تِہٕندِس  پیغمبرس  سٍتۍ  سٍتۍ،  اجازت  چھِ  منگان  تۅہیہِ  تِمو  أندرٕہ  مال  دار  لوٗکھ۔  دپان  چھِ  اسہِ  ترٲوِو  حض  پتھ۔  أسۍ  روزو  پتھ  پتھ  روزٕ  وٕنین  سٍتۍ۔"
  },
  {
    "verse_id": 87,
    "translation": "کٲژاہ  شرمہِ  ہٕںٛز  کتھ  چھےٚ  کہ  تِم  لوٗکھ  سپٕدۍ  رضامند  گھرن  اندر  زنان  سٍتۍ  روزنس  پٮ۪ٹھ۔  تِہٕںٛدین  دِلن  پٮ۪ٹھ  چھےٚ  مُہر  آمٕژ  کرنہٕ،  تمِی  چُھنہٕ  تِمن  فِکرِ  تران۔"
  },
  {
    "verse_id": 88,
    "translation": "لیکن  رسولِ  کریم  صلی  اللہ  علیہ  و سلم  بیٚیہِ  یِم  باایمان  تِمن  سٍتۍ  چھِ  تِمو  مون  حُکمِ  خدا  تِمو  کوٚر  جہاد  مال  وجان  سٍتۍ،  یِمنٕے  لوٗکن  ہٕندِ  خٲطرٕ  چھےٚ  سارے  خوٗبیہِ  یِمے  لوٗکھ  چھِ  کامیاب  و  رستگار۔  سۅ  خوٗبی  تہٕ  کامیٲبی  گٔیہِ۔"
  },
  {
    "verse_id": 89,
    "translation": "اللہ  تعالیٰ  ہن  چھِ  تِہٕندِ  خٲطرٕ  تِمے  باغ  تیار  تھٲومٕتۍ  یِمو  منٛزٕ  جۅیہِ  پکان  آسن۔  تِمنٕے  جنتن  منٛز  روزن  ہمیشہ،  یہے  گٔیہِ  بٔڈۍ  کامیٲبی۔"
  },
  {
    "verse_id": 90,
    "translation": "بیٚیہِ  آے  کینٛہہ  بہانہٕ  باز  لوٗکھ  گامو  پٮ۪ٹھہٕ  یُتھ  تِمن  گرن  اندر  بیٚہنہٕ  خٲطرٕ  اجازت  ییہِ  دِنہٕ۔  جہادس  سپدن  نہٕ  تِم  شٲمِل،  بیٚیہِ  بیٖٹھۍ  گرن  منٛز  تِم  لوٗکھ  یِمو  ایمان  کِس  دعویٰ  ہس  اندر  خدایس  تہٕ  پیغمبرس  سٍتۍ  بالکل  اپُز  وونمُت  اوس۔  تِمن  آے  نہٕ  عُذر  پیش  کرنہِ  تہِ،  تِمو  أندرٕہ  یِم  ٲخرس  تانۍ  کُفرس  پٮ۪ٹھ  رو  زن ۔  تِمن  واتہِ  ٲخرتس  اندر  دگ  تہٕ  دود  تُلہٕ  وُن  عذاب۔  یِم  تِمو  أندرٕ  توبہٕ  کرن  بااخلاص  دِل  مسلمان  سپدن،  تِم  لبن  تمہِ  عذاب  نِشہِ  نجات۔"
  },
  {
    "verse_id": 91,
    "translation": "کم  طاقت  لوٗکن  تہٕ  بیٚمارن  تہٕ  بیٚیہِ  نہٕ  تِمن  لوٗکن  یِمن  نہٕ  خرچہٕ  خٲطرٕ  کینہہ  موجود  چُھ  چُھنہٕ  کاںہہ  گناہ  ییٚلہِ  تِمن  خٲر  خوٲہی  تہٕ  خلوص  آسہِ  خدایس  تہٕ  تِہٕندِس  پیغمبرس  نسبت،  یِمن  نیکو  کارن  پٮ۪ٹھ  چھَنہٕ  کانہہ  وتھاہ  اعتراض  کرنٕچ،  اللہ  تعالیٰ  چُھ  بوٚڈ  مغفرت  وول  بوٚڈ  رحمت  وول۔"
  },
  {
    "verse_id": 92,
    "translation": "بیٚیہِ  چُھنہٕ  تِمن  لوٗکن  پٮ۪ٹھ  تہِ  کانہہ  گناہ  تہٕ  الزام  ییٚلہِ  تِم  تۅہیہِ  نِش  آے  تۅہیہِ  کیا  کٔرِو  تِہٕندِ  سوٲری  ہُند  انتظام۔  تۅہیہِ  فرمووُکھ  مےٚ  ںِشہِ  چُھنہٕ  کانہہ  چیز  یتھ  پٮ۪ٹھ  بہٕ  توٚہۍ  سوار  کرو،  تِم  درٲے  واپس  تۅہیہِ  نِشہِ  یتھ  حالس  اندر  کہ  أچھ  تِہٕںٛزٕ  آسہٕ  اوٚش  ہاران  ییٚمِی  غمہٕ  مۅکھہٕ  کہ  یِمن  سپدِن  نہٕ  مہیانہٕ  پننہِ  جایہِ  نہ  بیٚیہِ  کُنہِ  جایہِ  خرچہٕ  خٲطرٕ  کینہہ  مال  یُس  یِم  یتھ  جہادس  اندر  صرف  کر  ہن،  تِمن  تہِ  چُھنہٕ  کانہہ  گناہ۔"
  },
  {
    "verse_id": 93,
    "translation": "بس  الزام  تہٕ  گناہ  چُھ  تِمنٕے  لوٗکن  پٮ۪ٹھ  یِم  مالدار  ٲسِتھ  تۅہیہِ  جہادس  نہ  نیرنہٕ  خٲطرٕ  اجازت  منگان  چھِ،  شرم  چھےٚ  تِہٕندِ  خٲطرٕ  تِم  سپٕدۍ  رٲضی  زنانن  سٍتۍ  روزنس  پٮ۪ٹھ،  اللہ  تعالیٰ  ہن  چھےٚ  مُہر  کٔرمٕژ  تِہٕندین  دِلن  پٮ۪ٹھ  ییٚمہِ  مۅکھہٕ  تِمن  زانُن  چُھنہٕ  تگان  ثواب  کتھ  منٛز  چُھ  تہٕ  گناہ  کتھ  منٛز  چُھ۔"
  },
  {
    "verse_id": 94,
    "translation": "یِم  لوٗکھ  کرن  عذُر  تہٕ  بہانہٕ  تۅہیہِ  نِش  ییٚلہِ  واپس  گٔژِھو  تِمن  ںِش،  لہٰذا  فرمٲو،  یوکھ  توٚہۍ  بہانہٕ  تہٕ  عذر  مہ  ؤنِو۔  أسۍ  ہرگِز  تُہٕندِس  وننس  پژھ  کرَو  نہٕ،  بیشک  اسہِ  کٔرخبر  اللہ  تعالیٰ  ہن  تُہٕندین  اصلی  حالاتن  ہٕںٛز  کہ  تُہُند  کانہہ  عذُر  اوس  نہٕ  پوٚز  تہٕ  صحیح،  بیٚیہِ  تہِ  وُچھہِ  آیِندٕہ  اللہ  تعالیٰ  بیٚیہِ  تُہُند  پیغمبر  تُہٕنٛزٕ  کامہِ۔  ییٚمہِ  سٍتۍ  معلوم  سپدِ  تۅہیہِ  اندر  کوٗتاہ  اخلاص  تہٕ  فرمانبرٲری  چھےٚ،  توپتہٕ  یِیو  توٚہۍ  واپس  نِنہٕ  تس  پروردِگارس  نِشہِ  یُس  سورُے  پوٗشیدٕ  ہ  تہٕ  نوٚن  زانہٕ  وُن  چُھ۔  پس  کرِ  سُہ  تۅہیہِ  خبر  تِمن  سارنٕے  چیزن  ہٕنٛز  یِم  توٚہۍ  کران  ٲسِو،  توپتہٕ  دِیو  تمِچ  مزوٗرۍ۔"
  },
  {
    "verse_id": 95,
    "translation": "وۅنۍ  یِن  تِم  تۅہیہِ  نِشہِ  توپتہٕ  ہاون  تِم  قسم  خداے  سُند  ییٚلہِ  توٚہۍ  واپس  یِیِو  تِمن  کُن،  یُتھ  توٚہۍ  در  گُذر  کٔرِو  تِمن  نِشہِ،  پس  کٔرِو  توٚہۍ  تِمن  نِشہِ  درگُذر۔  تِم  ترٲوِیوکھ  پننِس  حالس  پٮ۪ٹھ۔  پٔزۍ  پٲٹھۍ  تِم  چھِ  مٔکٕرۍ  تہٕ  گندٕہ،  تِہُند  انجام  چُھ  سٮ۪ٹھاہ  خراب۔  پتو  لاکہ  چُھ  واتُن  تِمن  نارِ  جہنمس  اندر۔  یہِ  چُھ  تِمن  سزا  تِمن  کامین  ہُند  یِمہٕ  تِم  کران  ٲسۍ  نفاق  تہٕ  خلاف  وغٲرٕ۔  "
  },
  {
    "verse_id": 96,
    "translation": "یِم  قسم  چھِ  تِم  ہاوان  تۅہیہِ  برونٹھ  کنہِ  یُتھ  توٚہۍ  رٲضی  گٔژِھو  تِمن  نِشہِ۔  اوّل  گژِھنہٕ  خداے  سٕندین  دشمنن  نِشہِ  رٲضی  سپدُن۔  بالفرض  ہرگاہ  توٚہۍ  تِمن  ںِشہِ  رٲضی  سپدِو،  ہرگاہ  توٚہۍ  تِہٕندیو  اپزیو  قسمو  سٍتۍ  متٲثر  سپدِتھ  رٲضی  گٔژِھو  تہِ۔  مگر  اللہ  تعالیٰ  سپدِنہٕ  ہرگِز  رٲضی  یِتھیٚن  شریر  تہٕ  نافرمان  لوٗکن  نِشہِ۔"
  },
  {
    "verse_id": 97,
    "translation": "یِمن  مُنافقن  منٛز  یِم  گامٕکۍ  لوٗکھ  چھِ  تِم  چھِ  زیادٕ  سخت  کُفرٕکِنۍ  تہٕ  نفاق  کِنۍ  کیازِتِم  چھِ  علماہن  تہٕ  عٲقلن  ںِشہِ  دوٗر  روزان،  بیٚیہِ  چھِ  تِم  اتھ  قٲبِل  کہ  تِم  زانن  نہٕ  تِم  احکام  یِم  اللہ  تعالیٰ  ہن  چھِ  پننِس  پیغمبرس  پٮ۪ٹھ  نٲزِل  کٔرِمٕتۍ،  اللہ  تعالیٰ  چُھ  سورُے  زانہٕ  وُن  سٮ۪ٹھاہ  حِکمت  وول۔"
  },
  {
    "verse_id": 98,
    "translation": "بیٚیہِ  چھِ  یِمو  گامہٕ  کیو  مُنافقو  أندرٕہ  بعض  لوٗکن  کُفر  ونفاق  و  جہلہٕ  علاوٕہ  بخل  وعداوتٕکۍ  صفات  تہِ۔  تِم  چھِ  زانان  خداے  سٕںٛزِ  وتہِ  اندر  خرٕچ  کرنس  چیٚٹۍ  تہٕ  جُرمانہٕ  بیٚیہِ  چھِ  پراران  تِم  تۅہیہِ  پوٚت  کھورِ  یِنس  کانہہ  حٲدثہٕ  واقع  سپدٕنس،  یچھ  وقتاہ  یِنس،  پوٚت  کھورِ  ییہِ  تِمن  پانس ۔  یچھ  وقت  یِن  تِمن  پانس۔  زمانُک  حٲدثہٕ  سپدِ  واقع  تِمن  پٮ۪ٹھ،  اللہ  تعالیٰ  چُھ  سورُے  بوزٕ  وُن  سورُے  زانہٕ  وُن۔"
  },
  {
    "verse_id": 99,
    "translation": "بیٚیہِ  چھِگامہٕ  کیو  أندرٕہ  تِم  تہِ  یِم  پوٗرٕ  پژھ  چھِ  کران  کُنِس  خدایس،  بیٚیہِ  پٔتمِس  دۅہس  یعنی  قیامتس،  بیٚیہِ  چھِ  یِم  گٕنٛزران  خداے  سٕندِ  وتہِ  اندر  مال  کرٕچ  کرنس  تسٕندِ  قربُک  تہٕ  پیغمبرِ  خداے  سٕندِ  دعاے  خٲرُک  اکھ  رُت  ذریعہ،  وارٕ  بوزِو  واقعی  چھُ  سُہ  خرٕچ  کرُن  تِہُند  تِہٕندِ  خٲطرٕ  قربُک  ذریعہ،  ضروٗر  واتناوِ  تِمن  اللہ  تعالیٰ  پننِس  رحمتس  منٛز  کیازِ،  بیشک  اللہ  تعالیٰ  چُھ  سٮ۪ٹھاہ  مغفرت  تہٕ  سٮ۪ٹھاہ  رحم  کروُن۔"
  },
  {
    "verse_id": 100,
    "translation": "بیٚیہِ  یِم  برونٹھ  گژھہٕ  وٕنۍ۔  گۅڈنی  مُشرف  بااسلام  سپدٕوٕنۍ  مہاجِرو  تہٕ  انصارو  أندرٕہ۔  بیٚیہِ  تِم  لوٗکھ  یِمو  تِہٕنٛز  پیروی  کٔر  رٕتہِ  طریقہٕ۔  یِمن  سارنٕے  چُھ  اللہ  تعالیٰ  رٲضۍ۔  تِم  تہِ  چھِ  تس  نِشہِ  رٲضی،  بیٚیہِ  تھاوِ  اللہ  تعالیٰ  تِہٕندِ  خٲطرٕ  تیار  تِم  جنت  یِمو  مٔنٛزۍ  جۅیہِ  پکان  چھےٚ  تِمنٕے  جنتن  منٛز  روزن  تِم  ہمیشہ،  یِہے  گٔیہِ  بٔڈۍ  کامیٲبی۔"
  },
  {
    "verse_id": 101,
    "translation": "بیٚیہِ  یِم  تۅہیہِ  أندۍ  پٔکۍ  گامن  ہٕندیو  لوٗکو  أندرٕہ  بیٚیہِ  شہرٕکیو  لوٗکو  أندرٕ  تِم  یِم  مُنافق  چھِ،  ڈاڈ  کٔرِتھ  چھِ  نفاقس  پٮ۪ٹھ،  توٚہۍ  زٲنِیوکھ  نہٕ  تِم۔  أسۍ  زانوکھ  تِم  جلدی  دِمو  أسۍ  تِمن  دنیاہس  اندر  سزا  دۅگنہٕ،  توپتہٕ  یِن  تِم  سوزنہٕ  ٲخرتکِس  بٔڈِس  عذابس  کُن۔"
  },
  {
    "verse_id": 102,
    "translation": "بیٚیہِ  چھِ  یِمن  ورٲے  کینہہ  لوٗکھ  یِمو  اقرار  کوٚر  پننین  گُنہن۔  یِمو  مِلناوِ  رٕژٕ  عملہٕ  یچھ  عملن  سٍتۍ۔  یعنی  سُہ  گو  اعترافِ  گناہ  کرُن  پننِس  گنہس  اقرار  کرُن،  شاید  اللہ  تعالیٰ  کرِ  تِہٕندۍ  توبہٕ  قبول۔  کیازِ  اللہ  تعالیٰ  چُھ  بیشک  مغفرت  کروُن  سٮ۪ٹھاہ  رحم  کروُن۔  یِمو  صحابہٕ  صٲبو  ٲسۍ  پنٕنۍ  پان  گٔنٛڈِتھ  تھٲومٕتۍ  مسجدِ  شریف  کین  تھمن  سٍتۍ۔  یِہٕنٛد  توبہٕ  قبول  سپٕدۍ  یِمو  مُژرٲوۍ  پننین  پانن  ہٕندۍ  گںٛڈ۔  توپتہٕ  أنیکھ  ہارٕہ  در  خدمتِ  رسولِ  کریم  صلی  اللہ  علیہ  و سلم۔  أتِی  سپُدیہِ  آیہِ  کریم  نٲزِل۔"
  },
  {
    "verse_id": 103,
    "translation": "رٔٹِو  حض  یِمن  توبہٕ  کروٕنین  نِشہِ  تِہٕندِ  مالہٕ  أندرٕہ  یُس  تِم  پیش  کران  چھِ  بطورِ  صدقہٕ۔  کٔرِیوکھ  تِم  پاک  پاکیزٕہ  تمہِ  صدقہٕ  سٍتۍ،  بیٚیہِ  کٔرِیوکھ  دعاے  خٲر۔  پٔزۍ  پٲٹھۍ  تِہٕندِ  دعاے  خٲرٕ  سٍتۍ  چُھ  تِمن  تسلی  تہٕ  اطمینان  حٲصِل  سپدان،  اللہ  تعالیٰ  چُھ  تِہُند  اعتراف  و  اقرار  گناہ  تِہٕنٛز  ندامت  وارٕ  بوزٕ  وُن  پوٗرٕ  زانہٕ  وُن۔"
  },
  {
    "verse_id": 104,
    "translation": "کیاہ  تِمن  چُھنا  معلوم  کہ  اللہ  تعالیٰ  چُھ  توبہٕ  قبول  کران  پننین  بندن  ہُند۔  بیٚیہِ  چُھ  سُے  صدقات  قبول  کران،  بیٚیہِ  چُھنا  تِمن  معلوم  کہ  اللہ  تعالیٰ  ہٕے  چُھ  سٮ۪ٹھاہ  تو  بہٕ  قبول  کروُن،  سٮ۪ٹھاہ  رحم  کروُن۔"
  },
  {
    "verse_id": 105,
    "translation": "بیٚیہِ  فرمٲوِیوکھ  توٚہۍ  کہ  اے  لوٗکو  کران  گٔژِھو  توٚہۍ  عمل  اللہ  تعالیٰ  چُھ  پانہٕ  وُچھان  تُہٕنٛز  عمل،  بیٚیہِ  پیغمبر  تُہُند  بیٚیہِ  باایمان۔  یچھ  کامین  ہُند  نتیجہ  نیریو  تۅہیہِ  دنیاسٕے  اندرذلت  بیٚیہِ  خوٲری،  یِیو  توٚہۍ  واتناونہٕ  تس  ذاتِ  پاکس  نِشہِ  یُس  سورُے  پوٗشیدٕہ  تہٕ  نوٚن  زانہٕ  وُن  چُھ،  پس  کرِ  سُہ  تۅہیہِ  خبر  تِمن  سارنٕے  کامین  ہٕنٛز  یِمہٕ  توٚہۍ  کران  ٲسِو۔"
  },
  {
    "verse_id": 106,
    "translation": "بیٚیہِ  چھِ  کینہہ  لوٗکھ  پتھ  روزوٕنیو  أندرٕہ  یِم  پراران  چھِ  خداے  سٕندِس  حُکمس۔  تِمن  متعلق  چُھ،  یا  کریٚکھ  عذاب  ہرگاہ  توبہٕ  کرنس  اندر  خلوص  آسیٚکھ  نہٕ۔  یا  کرِ  تِہُند  توبہٕ  قبول۔  ہرگاہ  توبہٕ  بااخلاص  کوٚرمُت  آسیٚکھ۔  اللہ  تعالیٰ  چُھ  پرتھ  أکۍسُند  حال  پوٗرٕ  زانہٕ  وُن۔  تس  چھےٚ  خبر  اخلاس  و  عدِم  اخلاصٕچ۔  سُہ  چُھ  سٮ۪ٹھاہ  حِکمت  وول۔  مدینہٕ  شریفس  قریب  چُھ  اکھ  محلہٕ  تتھ  چھُ  ناو  ﴿قبا﴾۔  حضرتِ  رسولِ  کریم  صلی  اللہ  علیہ  و سلمو  ییٚلہِ  ہجرت  کٔر،  گۅڈنی  ٹھہرے  تِم  اتھ  محلس  اندر۔  تمہِ  پتہٕ  کینہہ  کالاہ  گٔژِتھ  اوٚنُکھ  تشریف  مدینہٕ  شریف  کِس  شہرس  اندر۔  یٖتِس  کالس  اتھ  محلہٕ  قباہس  اندر  قرار  کوٚرُکھ  تیٖتِس  کالس  یتھ  جایہِ  تِمو  نٮ۪ماز  پٔرتتھ  جایہِ  بنٲوامہِ  محلہٕ  کیو  مُخلص  باایمانو  اکھ  مسجِداہ۔  تتھ  مسجدِ  چھِ  ونان  مسجدِ  قبا  اتھ  محلس  منٛز  یِم  مُنافق  بسان  ٲسۍ  تِمن  اوس  میل  جول  تہٕ  یُن  گژُھن  أکِس  شخصس  سٍتۍ  یس  ناو  اوس  ابو  عامر  راہِب۔  سُہ  اوس  اسلامُک  سخت  دشمن۔  تِمو  مُنافقو  کوٚر  تس  سٍتۍ  مشورٕہ  کٔرِتھ  اکھ  کتھاہ  مُقرر  کہ  أسۍ  تہِ  بناوو  ہُتھ  مسجدِ  سٍتۍ  بیاکھ  مسجد۔  تتھ  منٛز  جمع  سپدِتھ  آسو  اسلامس  خلاف  مشورٕہ  کران۔  أمۍ  ابو  عامرن  ووٚن  یِمن  مُنافق  کہ  بہٕ  سمکھہٕ  ہرِقلس  وغٲرٕ  بادشاہن۔  تِمن  سٍتۍ  فوج  لشکر  حٲصِل  کٔرِتھ  تھاوو  أکی  ساعتہٕ  مُسلمانن  ہُند  بیوٗل  گٲلِتھ۔  تمہِ  پتہٕ  ییٚلہِ  مسجدِ  شکلہِ  یِمو  مُنافقو  یہِ  مکان  بنوو  توپتہٕ  آے  درخدمتِ  حضرتِ  رسولِ  کریم  صلی  اللہ  علیہ  و  سلم ۔  تِمن  کوٚرُکھ  عرض  توٚہۍأنِو  حض  تشریف  اتھ  سانہِ  مسجدِ  اندر۔  اللہ  تعالیٰ  ہن  کٔرۍ  اتھ  موقعس  پٮ۪ٹھ  نٲزِل  یِم  آیات  کریمہ۔"
  },
  {
    "verse_id": 107,
    "translation": "بیٚیہِ  چھِ  بعض  لوٗکھ  یِمو  مسجداہ  بنٲو  اسلامس  ضریٚر  واتناونہٕ  خٲطرٕ۔  بیٚیہِ  یُتھ  تتھ  منٛز  کُفرٕ  چہ  یعنی  عداوتِ  رسول  چہ  کتھ  کرن۔  بیٚیہِ  یُتھ  مسلمانن  منٛز  تفرقہ  تراون  زٕ  حصہٕ  کرن،  بیٚیہِ  یتھ  زاگنٕچ  جٲے  بنہِ  تِمن  تس  شخصہٕ  سٕندِ  خٲطرٕ  ییٚمۍ  برونٹھٕے  مُخالفت  کٔرخدایس  تہٕ  تِہٕندِس  پیغمبرس  یعنی  ابو  عامر  مذکور،  توپتہٕ  چھِ  قسم  ہاوان  کہ  اسہِ  اوس  نہٕ  اتھ  اندر  یعنی  مسجد  بناونس  اندر  بہتر  ورٲے  کُنہِ  چیزُک  ارادٕہ،  خدا  چُھ  گواہ  کہ  بیشک  چھِ  تِم  اپُز  یٲرۍ۔  ییٚلہِ  امہِ  مسجدِ  ہٕنٛز  یہِ  حالت  چھےٚ۔"
  },
  {
    "verse_id": 108,
    "translation": "توٚ  ہۍ  مہ  حض  گٔژِھو  تتھ  مسجدِ  منٛز  نٮ۪ماز  پرنہِ  ہرگِز،  البتہ  سۅ  مسجد  یتھ  کٔن  آمُت  چُھ  دِنہٕ  گۅڈنِکہِ  دۅہہ  پٮ۪ٹھ  پرہیز  گٲری  پٮ۪ٹھ  یعنی  مسجدِ  قبا  سوے  چھےٚ  سزاوار  ییٚمہِ  خٲطرٕ  کہ  تۅہۍ  پٔرِو  تتھ  منٛز  نٮ۪ماز،  تتھ  مسجدِ  قباہس  منٛز  چھِ  تِم  لوٗکہ  یِمن  پٲکی  چھےٚ  سٮ۪ٹھاہ  ٹٲٹھۍ،  اللہ  تعالیٰ  تہِ  چُھ  زیادٕہ  پاک  روزٕ  وٕنین  ٹوٹھ  تھاوان۔"
  },
  {
    "verse_id": 109,
    "translation": "کیاہ  سُہ  شخص  ییٚمۍ  کٔن  دیُت  پننِس  گرس  یعنی  مسجدِ  خدایس  کھوٗژۍ  کھوٗژۍ  تہٕ  تِہٕنٛز  رضا  مندی  ژھانڈان  سُہ  شخص  چھا  بہتر،  کِنہٕ  سُہ  شخص  ییٚمۍ  پننہِ  گرٕچ  بُنیاد  تہٕ  کٔن  دیُت  کھۅکُھرِ  چھمبہٕ  کِس  اندس  پٮ۪ٹھ۔  یتھ  پھراٹھ  تہِ  گٔمٕژ  ٲس  یُس  ؤسۍ  پیٚنس  تیار۔  پس  پیوٚوسُہ  ؤسِتھ  نارِ  جہنمس  اندر  یُس  تتھ  منٛز  اوس  سُہ  تہِ  پیوٚو  جہنمس  اندر۔  کیازِ  یہِ  مکان  بناونہٕ  أندرٕہ  اوس  غرض  مخالفتِ  اسلام  و پیغمبرِ  اسلام۔  یُس  سراسر  کُفر  اوس۔  کُفر  تہٕ  کٲفرن  ہٕنٛز  جاے  چھےٚ  نارِ  جہنم،  اللہ  تعالیٰ  چُھنہٕ  وتھ  ہاوان  یِتھیٚن  ظٲلمن  دین  چیٚن  کامیٚن  کُن۔"
  },
  {
    "verse_id": 110,
    "translation": "ہمیشہ  روزِ  یہِ  گرٕ  یُس  تِمو  بنو  وتِہٕندین  دِلن  اندر  شکُک  سبب۔  توپتہٕ  ییٚلہِ  سُہ  گرٕ  مُنہدم  کوٚر  حضرتِ  رسولِ  کریمن  صلی  اللہ  علیہ  و سلم۔  سُہ  روٗد  للہٕ  وُن  تِہٕندین  دِلن  اندر۔  سُہ  ژلیٚکھنہٕ  مگر  اینکہ  ریزٕہ  ریزٕ  ہ  گژِھہ  تِہٕندیٚن  دِلن  مٔرِتھ  قبرن  اندر  اللہ  تعالیٰ  چُھ  سورُے  زانہٕ  وُن  حِکمت  وول۔"
  },
  {
    "verse_id": 111,
    "translation": "پٔزۍ  پٲٹھۍ  اللہ  تعالیٰ  ہن  ہیٚوت  موٚلۍ  باایمانن  نِشہِ  تِہٕندۍ  پان  تہٕ  تِہُند  مال  جنتس  بدلہٕ۔  خدایس  کٔننہٕ  اندر  چُھ  مطلب  کہ  تِم  چھِ  مال  پنُن  تہٕ  جان  پنُن  خداے  سٕندِ  خٲطرٕ  صَرف  کران،  یِم  خداے  سٕنٛزِ  وتہِ  اندر  جہاد  کران  چھِ  یتھ  منٛز  کُنہِ  وقتہٕ  دشمنن  ماران  چھِ  کُنہِ  وقتہٕ  پانہٕ  شہید  سپدان  چھِ،  اتھ  جہاد  وقتالس  پٮ۪ٹھ  یُس  وعدٕہ  تِمن  سٍتۍ  کرنہٕ  آمُت  چُھ  سُہ  چُھ  پوٚز  وعدٕہ۔  امیُک  وعدٕہ  چُھ  کوٚرمُت  اللہ  تعالیٰ  ہن  پوٚز  وعداہ،  توراۃس  منٛز  تہِ،  انجیلس  منٛز  تہِ،  قرآنس  منٛز  تہِ،  یہِ  کتھ  چھےٚ  مُسلم  کہ  خداے  سٕندِ  کھۅتہٕ  کُس  اکھاہ  چُھ  زیادٕہ  وفا  کروُن  پننِس  عہدس،  پس  گٔژِھو  خۅش  پننِس  یتھ  سوداہس  پٮ۪ٹھ  یُس  تۅہیہِ  کوٚرُو  خدایس  سٍتۍ،  یہے  گٔیہِ  بٔڈ  کامیٲبی  یعنی  جنت  حٲصِل  سپدُن۔"
  },
  {
    "verse_id": 112,
    "translation": "تِمن  مُجاہد  باایمانن  ہٕندۍ  صفت  چھِ  تِم  چھِ  توبہٕ  کروٕنۍ  شِرکہٕ  نِشہِ،  نافرمٲنیو  نِشہِ،  تِم  چھِ  عبادت  کروٕنۍ،  تِم  چھِ  روزدار  روزوٕنۍ،  تِم  چھِ  رکوع  کروٕنۍ  تہٕ  سجدٕہ  دِوٕنۍ  یعنی  نٮ۪ماز  پروٕنۍ۔  بیٚیہِ  چھِ  تِم  رٕژن  کتھن  ہٕنٛز  تعلیم  دِوٕنۍ  تہٕ  یچھ  کتھو  نِشہِ  پتھ  رٹہٕ  وٕنۍ۔  بیٚیہِ  چھِ  تِم  خداے  سٕندین  حُکمن  رٲچھ  کروٕنۍ  عملہِ  سٍتۍ،  خۅش  خبری  فرمٲوِو  تِمن  با  ایمانن  یِمن  اندر  جہادُک  جذبہٕ  تہٕ  یِم  صفت  آسن۔"
  },
  {
    "verse_id": 113,
    "translation": "جٲیز  چُھنہٕ  نبی  کریمس  بیٚیہِ  باایمانن  کہ  تِم  کیاہ  منگن  مغفرت  مُشرِکن  ہٕندِ  خٲطرٕ،  ادٕ  ٲسۍ  تنکھ  تِم  ٲشناوٕے۔  تِمن  وارٕ  یہِ  کتھ  نننہٕ  پتہٕ  کہ  تِم  کیاہ  چھِ  نارٕکۍ  لوٗکھ  تہٕندِ  کُفرس  پٮ۪ٹھ  مرنٕکہ  سببہٕ  ہرگاہ  حضرتِ  ابراہیم  سٕندِ  قصہٕ  سٍتۍ  شُبہٕ  سپدِکہ  تِمو  کیازِ  موٚنگ  مغفرت  پننِس  مٲلۍ  سٕندِ  خٲطرٕ  تمیُک  جواب  چُھ۔"
  },
  {
    "verse_id": 114,
    "translation": "بیٚیہِ  اوس  نہٕ  مغفرت  منگُن  حضرتِ  ابراہیم  سُند  پننِس  مٲلۍ  سٕندِ  خٲطرٕ  مگر  اکھ  وعدٕہ  پوٗرٕ  کرنہٕ  خٲطرٕ  یُس  تِمو  تس  سٍتۍ  کوٚرمُت  اوس۔  ییٚمِچ  ذکِر  اللہ  تعالیٰ  فرماوان  چُھ  ﴿سا  استغفر  لک  ربی﴾  آیس  اندر،  ادٕییٚلہِ  تِمن  ننیوو  کہ  سُہ  چُھ  دُشمن  خداے  سُند  تِم  سپٕدۍ  تس  نِشہِ  بیزار۔  استغفار  منگُن  تروو  تِمو  کیازِ  اتھ  صورتس  اندر  دعاے  مغفرت  کرُن  چُھ  بے  کار۔  وۅنۍ  روٗز  یہِ  کتھ  کہ  تِمو  کیازِ  اوس  تس  وعدٕہ  کوٚرمُت  تمیُک  وجہ  چُھ۔  پٔزۍ  پٲٹھۍ  حضرتِ  ابراہیم  اوس  نرم  دِل،  حلیم  الطبع،  ژالہٕ  وُن،  ژیٚڈ  کروُن۔  باوجود  یہِ  کہ  تِمن  ؤنۍ  مٲلۍ  سخت  ناگوار  کتھ  مگر  تِمو  ہیٚژ  حِلمس  کٲم۔  ازبس  شفقت  ومہربٲنی  کوٚرہس  وعدے  استغفار۔  سُہ  تہِ  تو  تِتُھےتانۍ  یوٚتانۍ  تِمن  اِمکانِ  مغفرت  اُمید  ٲس۔"
  },
  {
    "verse_id": 115,
    "translation": "اللہ  تعالیٰ  چُھنہٕ  ڈالان  کُنہِ  قومس  تِمن  ہدایت  کرنہٕ  پتہٕ،  یوٚتانۍ  تِمن  وارٕ  بیان  کران  چُھ  تِم  چیز  یِمن  نِشہِ  تِمن  بچُن  تہٕ  پتھ  روزُن  آسان  چُھ،  پٲزۍ  پٲٹھۍ  اللہ  تعالیٰ  چُھ  پرتھ  چیزاہ  پوٗرٕ  زانان۔"
  },
  {
    "verse_id": 116,
    "translation": "پٔزۍ  پٲٹھۍ  اللہ  تعالیٰ  سٕنٛزٕے  چھےٚ  پادشاہت  آسمانن  تہٕ  زمینن  ہٕنٛز۔  سُے  چُھ  زِندٕہ  کران  تہٕ  ماران،  بیٚیہِ  چُھنہٕ  تِہٕندِ  خٲطرٕ  خدایس  ورٲے  کانہہ  دوستاہ  نتہٕ  مدد  گاراہ۔"
  },
  {
    "verse_id": 117,
    "translation": "اللہ  تعالیٰ  سپُد  متوجہ  رحمت  سٍتۍ  نبی  کریمس۔  تِمن  کوٚرُن  عطا  نبوت  تہٕ  اِمامتِ  جہاد۔  بیٚیہِ  سارے  خوٗبیہِ  بیٚیہِ  کٔرٕن  تِمن  مہاجرن  تہٕ  انصارنن  کُن  توجہ  برحمت  یِمو  تِہٕنٛز  پیروی  کٔرسختی  ہٕندِ  وقتہٕ  کہ  تِمن  دِتُن  تو  فیق  اِستقامتُک  مشقت  وتکلیف  برداشت  کرنُک،  ییٚمہِ  پتہٕ  کہ  قریب  اوس  کہ  جماعتٕکۍ  دِل  ڈلہٕ  ہن  تمہِ  نِشہِ،  تِہٕنٛز  پیروی  کرنہٕ  نِشہِ،  توپتہٕ  پھِیوٗر  سُہ  تِمن  کُن  ثٲبت  قدمی  عطا  کرنہٕ  سٍتۍ  کیازِ  سُہ  چُھ  تِمن  پٮ۪ٹھ  سٮ۪ٹھاہ  مہربان  تہٕ  رحم  کروُن۔"
  },
  {
    "verse_id": 118,
    "translation": "بیٚیہِ  کوٚر  توبہٕ  قبول  اللہ  تعالیٰ  ہن  تِمن  ترین  شخصن  ہُند  یِہُند  معاملہ  مُلتوی  اوس  تھاونہٕ  آمُت،  یوٚتانۍ  تِمن  پٮ۪ٹھ  زمین  وسیع  تہٕ  کھوٚل  ٲسِتھ  تنگ  سپُد،  بیٚیہِ  آے  تِم  پانے  سٮ۪ٹھاہ  تنگ  تہٕ  عٲجِز،  بیٚیہِ  زون  تِمو  کہ  کانہہ  چھپن  جاے  چَھنہٕ  خداے  سٕندِ  عذاب  نِشہِ  بچنہٕ  خٲطرٕ  تس  ورٲے،  توپتہٕ  سپُد  سُہ  تِمن  کُن  متوجہ  رحمت  سٍتۍ۔  یُتھ  تِم  توبہٕ  کرن،  پٔزۍ  پٲٹھۍ  اللہ  تعالیٰ  چُھ  توبہٕ  قبول  کر  وُن  رحم  کروُن۔"
  },
  {
    "verse_id": 119,
    "translation": "اے  باایمانو  کھوٗژِو  خدایس  بیٚیہِ  روزِو  عملہِ  اندر  پٔزۍ  زیاریٚن  سٍتۍ۔  یِمن  ہٕنٛز  نیت  تہٕ  کتھ  درُست  تہٕ  پَزٕہ  چھےٚ۔"
  },
  {
    "verse_id": 120,
    "translation": "شوبہِ  ہانہٕ  پزِ  ہانہٕ  مدینہ  منورہ  کیٚن  لوٗکن  بیٚیہِ  تِمن  لوٗکن  یِم  أندۍ  پٔکۍ  گامن  اندر  روزان  چھِ  پتھ  روزُن  تہٕ  شمولیت  نہ  کرُن  پیغمبرِ  خدایس  ہمراہ  جہادس  اندر  نیرنہٕ  ںِشہِ،  بیٚیہِ  شوبہِ  ہانہٕ  تِمن  پنٕںۍ  پان  زیادٕہ  ٹٲٹھۍ  زانٕنۍ  تِہٕندِ  کھۅتہٕ۔  تِم  ییٚلہِ  پانہٕ  بنفسِ  نفیس  دراے  اتھ  جنگِ  تبوکس  اندر  پتھ  روزٕ  وٕنۍ  تہٕ  پننیٚن  پانن  آرام  واتہٕ  ناونہِ۔  یِم  کیاہ  چھِ  تِہٕندِ  کھۅتہٕ،  یہِ  تِمن  سٍتۍ  شمولیت  کرٕنۍ  ٲس  ییٚمہِ  مۅکھہٕ  کہ  اتھ  اندر  اوس  اکہ  محبت  پیغمبرِ  خداہُک  حق  ادا  کرُن  تمہِ  علاوٕہ  یِمہٕ  یِمہٕ  مہربٲنیہِ  تہٕ  ثواب  مجٲہِدن  حٲصِل  سپٕز  یِمن  تہِ  سپدٕہن  تِمہٕ  مہر  بٲنیہِ  حٲصِل۔  چنانچہ  تِمن  ووت  نہٕ  کانہہ  تکلیف  خداے  سٕنزِ  وتہِ  اندر۔  تِمن  لٔجنہٕ  تریش،  بۅچھہِ،  تِم  پٔکۍ  نہٕ  کُنہِ  وتہِ  مگر  بشان  وشوکت  ییٚمہِ  سٍتۍ  کٲفرن  ژکھ  کھٔژتہٕ  وٲنِج  دٔز  تِمن  بیٚیہِ  کوٚرنہٕ  تِموحٲصِل  دشمنن  نِشہِ  کانہہ  چیزاہ،  مگر  یِمو  ساروٕے  چیزو  بدل  آیہِ  تِمن  نامہ  اعمالس  اندر  رٕژٕ  نیکیہِ  لیکھنہٕ،  پٔزۍ  پٲٹھۍ  اللہ  تعالیٰ  چُھنہٕ  ضایع  کران  نیکو  کارن  ہٕنٛز  مزوٗرۍ۔"
  },
  {
    "verse_id": 121,
    "translation": "بیٚیہِ  کرن  نہٕ  تِم  کانہہ  خرٕچ  لۅکُٹ  یا  بوٚڈ ۔  بیٚیہِ  ژھانڈن  نہٕ  کانہہ  میداناہ۔  مگر  تِمو  بدلہٕ  تہِ  یِنکھ  نہٕ  نیکی  لیکھنہٕ،  یُتھ  اللہ  تعالیٰ  تِمن  رٕژٕ  مزوٗرۍ  عطا  کرِ  تِمنٕے  کامیٚن  ہٕنٛز  یِمہٕ  تِم  کران  ٲسۍ۔"
  },
  {
    "verse_id": 122,
    "translation": "بیٚیہِ  پزِ  ہانہٕ  باایمانن  نیرُن  اِکہٕ  وٹہٕ  سارنٕے  ہُند،  یتھہٕ  پٲٹھۍ  کیازِ  آیہِ  نہٕ  عمل  کرنہٕ  کہ  آبٲدی  ہٕندِ  پرتھ  حصہٕ  منٛز  نیرٕ  ہن  کینہہ  لوٗکھ،  یُتھ  تِم  شہرٕ  کین  عٲلمن  نِشہِ  دینٕکۍ  احکام  حٲصِل  کرن،  تاکہ  پننین  لوٗکن  کُن  واپس  گٔژِتھ  کرٕ  ہن  تِمن  بیٖم  یُتھ  تِم  نافرمٲنیو  نِشہِ  احتیاط  کرن۔"
  },
  {
    "verse_id": 123,
    "translation": "اے  با  ایمانو  جہاد  کٔرِو  تِمن  کٲفرن  سٍتۍ  یِم  تۅہیہِ  نکھہٕ  تلہٕ  چھِ،  تِمن  تہِ  ییِن  بوزنہٕ  کہ  تۅہیہِ  اندر  چھےٚ  سختی  تِمن  نِشہِ  مہ  روٗزِو  کھوٗژِتھ  تہٕ  دٔبِتھ،  بیٚیہِ  زٲنِو  یہِ  کتھ  کہ  اللہ  تعالیٰ  سُند  مدد  چھُ  بیشک  پرہیز  گارن  تہٕ  مُتقین  سٍتۍ۔"
  },
  {
    "verse_id": 124,
    "translation": "بیٚیہِ  ییٚلہِ  نوٚوسورہ  شریفاہ  نٲزِل  کرنہٕ  یِوان  چُھ  پس  چھِ  بعض  مُنافقو  أندرٕہ  یِم  ونان  چھِ  ٹھٹھہٕ  پٲٹھۍ ۔  تلہٕ  سا  ؤنِتو  تۅہیہِ  اندر  کسُند  ایمان  ہُریوو  یہِ  سورہ  نٲزل  سپدنہٕ  سٍتۍ،  پس  یِمو  لوٗکو  برونٹھُے  ایمان  اوٚنمُت  چُھ  تِمن  ہُرروو  ضروٗر  قرآنِ  مجیدٕکۍ  تٔمۍ  سورن  سٮ۪ٹھاہ  ایمان  چنانچہ  تِم  چھِ  ترقی  ایمان  سٍتۍ  سٮ۪ٹھاہ  خۅش۔"
  },
  {
    "verse_id": 125,
    "translation": "وۅنۍ  گٔے  تِم  لوٗکھ  یِہٕندیٚن  دِلن  اندر  نفاقُک  مرض  چُھ،  ہُرروو  تِمن  قرآنِ  مجیدٕکۍ  تٔمۍ  سورن  ناپٲکی  پٮ۪ٹھ  ناپٲکی۔  کیازِ  امہِ  برونٹھ  اوس  تِمو  قرآنِ  مجید  کِس  أکِس  حصس  انکار  کوٚرمُت۔  وۅنۍ  کوٚرُکھ  بییِس  حصس،  بیٚیہِ  موٗدۍ  تِم  کُفرٕ کِسٕے  حالس  پٮ۪ٹھ۔  قرآنِ  مجیدُک  خٲصیت  چُھ  بیشک  ایمانس  اندر  ترقی  پٲدٕہ  کرٕنۍ۔  مگر  جاے  گژِھہ  تتھ  قٲبِل  آسٕنۍ۔  دِل  گژِھہ  نفاقہٕ  نِشہِ  پاک  آسُن۔"
  },
  {
    "verse_id": 126,
    "translation": "آیا  وُچھان  چھِنا  تِم  زِ  تِمن  چھےٚضروٗر  یِوان  آزمٲیِش  کرنہٕ  پرتھ  ؤریہِ  اکہ  پھِرِ  یا  دۅیہِ  پھِرِ  کُنہِ  نتہٕ  کُنہِ  آفتس  تہٕ  بلایہِ  منٛز  مُبتلا  کرنہٕ  سٍتۍ۔  توپتہٕ  تہِ  چھِنہٕ  تِم  باز  یِوان  نہ  چھِ  تِم  نصیحت  رٹان۔"
  },
  {
    "verse_id": 127,
    "translation": "بیٚیہِ  ییٚلہِ  کانہہ  نوٚوسوراہ  نٲزِل  کرنہٕ  یِوان  چُھ  تمہِ  ساعتہٕ  چھِ  تِم  اکھ  أکِس  کن  وُچھنہِ  لگان۔  اِشارو  سٍتۍ  اکھ  أکِس  پرژھان،  وُچھان  ما  چُھو  تۅہیہِ  کُن  کانہہ  مسلمانو  أندرٕہ،  أتِی  چھِ  ژلُن  ہیٚوان  نبی  کریم  سٕنٛزِ  مجلِسہِ  منٛزٕ،  اللہ  تعالیٰ  ہن  پھِرۍ  تِہٕنٛدۍ  دِل  دینِ  حق  نِشہِ،  کیازِ  تِمن  چُھنہٕ  پوٚز  فِکرِی  تران ۔"
  },
  {
    "verse_id": 128,
    "translation": "اے  لوٗکو  بتحقیق  آو  تۅہیہِ  کُن  پیغمبراہ  توٚہِی  مںٛزٕ  یعنی  از  جنسِ  بشر۔  یُتھ  تۅہیہِ  تِمن  نِشہِ  فیض  حٲصِل  کرُن  آسان  سپدِ،  یِمن  سٮ۪ٹھاہ  ناگوار  تہٕ  دُشوار  چُھ  تۅہیہِ  کانہہ  تکلیف  واتُن،  سٮ۪ٹھاہ  خواہِش  چھےٚ  تِمن  تُہٕندِ  فٲیدٕچ،  باایمانن  کیُت  چھِ  تِم  سٮ۪ٹھاہ  مہر  بان  تہٕ  سٮ۪ٹھاہ  شفیق۔"
  },
  {
    "verse_id": 129,
    "translation": "ہرگاہ  یہِ  ٲسِتھ  تہِ  لوٗکھ  رو  گردٲنی  کرن،  توٚہۍ  فرمٲوِیوکھ  کانہہ  پرواہ  چُھنہٕ۔  بس  چُھ  مےٚ  اللہ  تعالیٰ ۔  کانہہ  معبود  چُھنہٕ  تس  ورٲے۔  تٔسۍ  پٮ۪ٹھ  کوٚر  مےٚ  اعتماد۔  سُے  چُھ  بڈِ  عرشُک  مٲلِک۔"
  }
]