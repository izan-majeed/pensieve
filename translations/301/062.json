[
  {
    "verse_id": 1,
    "translation": "اللہ  تعالیٰ  سٕنز  پٲکی  چھِ  بیان  کران  تِم  سٲری  چیز  یِم  آسمانن  اندر  چھِ  بیٚیہِ  تِم  سٲری  چیز  یِم  زمینن  منٛز  چھِ،  سُے  چھُ  بوٚڈ  پادشاہ،  مُنزّہ  تہٕ  پاک  سارِوٕے  عیبو  نِشہِ،  سُے  چھُ  سٮ۪ٹھاہ  زبردست  سٮ۪ٹھاہ  حکمت  وول۔"
  },
  {
    "verse_id": 2,
    "translation": "سُہ  گوٚو  سُے  پروردِگار  ییٚمۍ  عربہٕ  کیٚن  اَن پڑ  لوٗکن  کُن  سوٗز  پیغمبر  تِہندِی  قومہٕ  منٛزٕ  یعنی  عربی۔  یُس  پیغمبر  پران  تہٕ  بوزناوان  چھُ  تِمن  اللہ  تعالیٰ  سٕندۍ  آیات  بیٚیہِ  چھُکھ  بٲطل  عقٲیدو  نِشہِ،  یچھ  اخلاقو  نِشہِ  پاک  کران،  بیٚیہِ  چُھکھ  ہیٚچھناوان  خداے  سٕنز  کتاب  بیٚیہِ  عقلہِ  ہٕنزٕ  کتھہٕ  یتھ  منٛز  سٲری  علومِ  دینیہَ  شٲمل  سپٕدۍ،  تِم  لوٗکھ  ٲسۍ  تِہندِ  مبعوث  سپدنہٕ  برونٛٹھ  نَنہِ  گمرٲہی  اندر  یعنی  شرکس  تہٕ  کفرس  اندر  مبتلا۔"
  },
  {
    "verse_id": 3,
    "translation": "بیٚیہِ  سوٗزِن  یِمن  أزِکیٚن  لوٗکن  علاوٕہ  بیٚیَن  لوٗکن  کُن  تہِ  پیغمبر،  یِم  نہٕ  وُنہِ  تِمن  سٍتۍ  شٲمل  سپدمٕتۍ  چھِ  یا  ییٚمہِ  مۅکھہٕ  کہ  وُنہِ  چھُنہٕ  تِمَو  اسلام  اوٚنمُت  یا  ییٚمہِ  مۅکھہٕ  کہ  وُنہِ  چِھنہٕ  تِم  پٲدے  سپدمٕتۍ۔  (اَتھ  منٛز  آے  تِہِندۍ  سٲری  اُمتی  یِم  قیامتس  تانۍ  پٲدٕ  سپدٕوُنۍ  چھِ  عربٕکۍ  تہٕ  عجمٕکۍ  تہٕ۔)  سُے  پروردِگار  چھُ  زبردست  حکمت  وول،  تٔمی  سوٗز  پننہِ  قدرت  و  حکمت  سٍتۍ  یُتھ  جلیلُ  القدر  پیغمبر۔"
  },
  {
    "verse_id": 4,
    "translation": "(ییٚمِس  پیغمبرِ  برحق  سٕندِ  ذریعہٕ  کفر  و  شرکہٕ  چہِ  گمرٲہی  منٛزٕ  کڈُن،  کتاب  و  حکمت  تہٕ  ہدایت  کِس  نوٗرس  کُن  واتناوُنۍ،)  یہِ  چھُ  خداے  سُنٛد  بوٚڈ  فضل،  سُہ  یَس  یژھان  چھُ  تَس  چُھ  یہِ  فضل  عطا  کران،  اللہ  تعالیٰ  چھُ  بوٚڈ  فضلہٕ  وول۔  (ہرگاہ  سُہ  سارِنٕے  فضل  پنُن  عطا  کرِ،  تٔمۍ  سٕندِس  فضلس  منٛز  کمی  چَھنہٕ  مگر  سُہ  چُھ  پننہِ  حکمت  سٍتۍ  یَس  یَژھان  تٔسۍ  عطا  کران،  یَس  یژھان  تَس  محروم  کران۔  چنانچہ  ناخواندٕہ  یعنی  اَن پڑ  جماعت  تِمن  کُرُن  پنُن  فضل  عطا،  تِمو  اوٚن  ایمان،  یہوٗدیو  اندرٕہ  عالِمن  تہٕ  پٔرِمٕتیٚن  ہٕنز  جماعتَھہ  تِم  سپٕدۍ  محروم  اَمہِ  فضلہٕ  نِشہِ۔)"
  },
  {
    "verse_id": 5,
    "translation": "مثال  تِمن  لوٗکن  ہٕنز  یِم  تُلناونہٕ  آے  توراۃ  یعنی  یِمن  حکم  آیوو  کرنہٕ  توراۃ  موجوب  عمل  کرٕنۍ،  توپتہٕ  تُلنہٕ  تِمو  سُہ  یعنی  تَمہِ  موجوب  کٔرِکھ  نہٕ  عمل  چھےٚ  تَس  خرٕ  سٕنز  مثال  ییٚمۍ  کتابن  ہُنٛد  بور  تُلمُت  آسہِ  تٔھر  پٮ۪ٹھ  مگر  تِمن  کتابن  ہندِ  نفع  نِشہِ  آسہِ  محروم۔  (یِتھے  پٲٹھۍ  چھُ  اصل  مقصد  علمہٕ  اندرٕہ  عمل  صرف  تحصیل  کرنٕچ  تہٕ  حفظ  کرنٕچ  محنت  کرٕن  کَتھ  ییہِ  بکار  ییٚلہِ  نہٕ  عمل  آسہِ۔  خرٕ  سٕنز  مثال  آیہِ  بیان  کرنہٕ  اَمی  مۅکھہٕ  کہ  خرس  برابر  چھُنہٕ  جانورو  اندرٕہ  کانٛہہ  تہِ  بے  وقوف،  اَمہِ  سیت  سپٕز  بیٚیہِ  ہن  زٔٹ  بے  عمل  عٲلمن  ہٕنز۔)  سٮ۪ٹھاہ  یچھ  مثال  چھےٚ  تِمن  لوٗکن  ہٕنز  یِمو  اَپُز  زٲنِتھ  انکار  کوٚر  خداے  سٕندیٚن  آیاتن،  یِتھہٕ  پٲٹھۍ  یہوٗدیو  کوٚر،  اللہ  تعالیٰ  چھُنہٕ  یِتھیٚن  ظٲلِمن  ہدایتُک  توفیق  دِوان۔  (یہوٗدیٚن  اندر  ٲسۍ  تِتھۍ  ظٲلم  کہ  کتاب  ٲسۍ  پران،  دِلن  اوسُکھ  نہٕ  کینٛہہ  تہِ  اثر  سپدان،  کیازِ  تِم  ٲسۍ  زٲنِتھ  کٔرِتھ  نبی  آخرُ  الزمانسؐ  نسبت  حسد  تہٕ  عناد  کران،  تِمن  ہرگاہ  توراۃٕچ  پژھ  آسِہے  تیٚلہِ  کرہن  تَمہِ  موجوب  عمل،  سۅ  عمل  کرٕنۍ  گٔیوو  کہ  نبی  برحق  صلی  اللہ  علیہ  و  سلمس  انہَن  ایمان،  پَس  تِہُنٛد  ایمان  نَہ  اَنُن  چھُ  مُستلزِم  توراۃ  موجوب  عمل  نہ  کرنس۔  اگر  اَمہِ  باوجود  تِم  ونن  کہ  أسۍ  چِھ  پروردِگارٕہ  سٕندۍ  مقبول  بندٕہ)"
  },
  {
    "verse_id": 6,
    "translation": "توٚہۍ  فرمٲوِیوٗکھ  یا  رسول  اللہؐ،  اے  یہودیو!  ہرگاہ  تُہُنٛد  دعویٰ  چھُ  کہ  توٚہی  کیا  چھِو  اللہ  تعالیٰ  سٕندۍ  دوست  سارِوٕے  لوٗکو  اندرٕہ،  تیٚلہِ  کٔرِو  توٚہۍ  اَمہِ  دعویٰ  کہ  تصدیق  خٲطرٕ  موتُک  تمنا،  ہرگاہ  توٚہۍ  اَتھ  دعواہس  اندر  پٔزِیٲرۍ  چھِو۔"
  },
  {
    "verse_id": 7,
    "translation": "أسۍ  چھِ  تۅہیہِ  اَتھ  سٍتۍ  یِتہِ  ونان  کہ  تِم  کرن  نہٕ  زانٛہہ  تہِ  موتُک  تمنا،  تِمن  چھےٚ  نٹھ  تِمن  کامیٚن  ہٕندِ  سزا  کھیٚنٕچ  یِمہٕ  کامہِ  تِمو  برونٛٹھ  کُن  سوزمَژٕ  چھےٚ  کفر  و  انکار،  عناد  وغیرٕہ۔  اللہ  تعالیٰ  ہس  چھُ  پوٗرٕ  علم  یِمن  ظٲلمن  ہٕندِ  حالُک۔  (ییٚمہِ  ساعتہٕ  مُقدِمُک  تٲریخ  واتیٚکھ  قیامتُک  دۅہ،  فردِ  جرم  بوزنٲوِتھ  یِیَکھ  سزا  دِنہٕ  تَمہِ  سزا  کہ  وعدٕہ  کہ  تٲییدٕہ  خٲطرٕ۔)"
  },
  {
    "verse_id": 8,
    "translation": "فرمٲوِیوٗکھ  توٚہۍ  یہِ  کتھ  تہِ  کہ  ییٚمہِ  موت  نِشہِ  توٚہۍ  ژَلان  چھِو  سُہ  موت  سَمکھہِ  تۅہیہِ  ضرور  اکہِ  نَتہٕ  اکہِ  دۅہ  توپتہٕ  یِیِو  توٚہۍ  واتناونہٕ  تٔسۍ  پروردِگارس  نِشہِ  یُس  سورُے  پوٗشیدٕہ  تہٕ  نوٚن  زانہٕ  وُن  چھُ،  توپتہٕ  بایوٕ  سُہ  تۅہیہِ  تہِ  سورُے  یہِ  توٚہۍ  کران  ٲسوٕ  دنیاہس  اندر،  تَمی  موجوب  دِیوٕ  سُہ  تۅہیہِ  سزا۔"
  },
  {
    "verse_id": 9,
    "translation": "اے  با  ایمانو!  ییٚلہِ  بانگ  آسہِ  دِنہٕ  یِوان  نٮ۪مازِ  خٲطرٕ  جمعہ  کہ  دۅہ،  جمعہ  نٮ۪مازِ  خٲطرٕ  تانۍ  ٲسِو  فوراً  لارُن  ہیٚوان  توٚہۍ  خداے  سٕندِس  یادس  کُن  یعنی  نٮ۪ماز  پرنس  تہٕ  خطبہٕ  بوزنس  کُن۔  بیٚیہِ  ٲسِو  خرید  و  فروخت  کرٕنۍ  یَکدم  ترٛاوان،  بیٚیہِ  تِمہٕ  سارے  کامہِ  تراوان  یِمہٕ  پتھ  رٹوُنہِ  آسن  اداے  جمعہ  نِشہِ۔  سارے  کامہِ  ترٲوِتھ  جمعہ  نٮ۪مازِ  ہندُے  سَنز  کرُن  چھُ  تُہٕندِ  خٲطرٕ  زیادٕہ  بہتر  ہرگاہ  تۅہیہِ  خبر  آسِہے۔  (کیازِ  اَمُیک  نفع  تہٕ  فٲیدٕہ  چھُ  پوشوُن،  خرید  و  فروخت  وغیرٕہ  کامیٚن  ہُنٛد  نفع  چھُ  فٲنی  تہٕ  نَہ  پوشوُن۔)"
  },
  {
    "verse_id": 10,
    "translation": "پَس  ییٚلہِ  نٮ۪مازِ  جمعہ  مۅکلان  آسہِ  یعنی  توٚہۍ  ٲسِو  تَمہِ  نِشہِ  فارغ  سپدان،  پَس  نِیرو  تہٕ  پِھیرو،  یَس  یوکُن  گژُھن  آسہِ  سُہ  گٔژِھن  توکُن،  بیٚیہِ  ژھٲنڈِو  تہٕ  تلاش  کٔرِو  خداے  سُنٛد  رزق،  مگر  غفلتس  منٛز  مَہ  روٗزِو  بلکہ  اَتھ  حالس  منٛز  تہِ  کٔرِو  خداے  سُند  یاد  بَکثرت،  یُتھ  تَمہِ  کہ  برکتہٕ  توٚہۍ  رزق  ژھانڈنس  اندر  کامیاب  سپدِو۔  (ورنہٕ  چھُ  بعضے  لوٗکن  ہُنٛد  خیال  کہ)"
  },
  {
    "verse_id": 11,
    "translation": "تِم  ییٚلہِ  وُچھان  چِھ  کانٛہہ  تجارت  یا  سُہ  چیز  یُس  بیٚیِس  طرفس  کُن  ڈالان  چھُ  تانۍ  چھِ  تتھ  طرفس  کُن  دوران،  تۅہیہِ  چِھ  ترٛاوان  وۅدنی  خطبہٕ  پرنہٕ  کِس  حالس  اندر۔  (یہِ  چھُ  یِتھہٕ  پٲٹھۍ  واقع  سپُدمُت  کہ  اکہِ  جمعہ  ٲسۍ  نبی  کریمؐ  خطبہٕ  پران،  تَمی  وقتہٕ  آو  نیبرٕ  پٮ۪ٹھہٕ  اَکھ  تجارتی  قٲفلہٕ  غَلہٕ  ہیٚتھ،  تَتھ  قٲفلس  سٍتۍ  اوس  اعلان  کرنہٕ  خٲطرٕ  نقارٕہ  وایِنہٕ  یِوان،  تِمن  دۅہن  ٲس  اَتھ  شہرس  اندر  اناجِچ  کمی،  یِم  لوٗکھ  نٮ۪مازِ  جمعہ  ہس  اندر  شٲمل  گژھنہِ  خٲطرٕ  آمٕتۍ  ٲسۍ  تِم  ٲسۍ  خطبہٕ  بوزان۔  تَمہِ  وقتہٕ  اوس  نٮ۪مازِ  جمعس  منٛز  تہِ  عید  ہٕندۍ  پٲٹھۍ  خطبہٕ  پتے  یِوان  پرنہٕ۔  لوٗکو  ٲس  نٮ۪ماز  پٔرمٕژ،  وۅنۍ  ٲسۍ  تِم  خطبہٕ  بوزان،  أتی  پوٚک  نیٚبٕرۍ  کِنۍ  یہِ  قافلہٕ  ڈُمڈُم  وایان،  لوٗکو  کوٚر  خیال  کہ  نٮ۪ماز  چھےٚ  ادا  کٔرمٕژ  ہرگاہ  خطبہٕ  بوزنے  أسۍ  وۅتھو  تتھ  آسہِ  نہٕ  کانٛہہ  حرج۔  اتی  ؤتھۍ  لوٗکھ  تہٕ  دراے۔  نبی  کریم  صلی  اللہ  علیہ و سلمن  سٍتۍ  روٗدۍ  صرف  باہے  صاحب  یِمن  منٛز  چہار  یار  با  صَفا  تہٕ  بیٚیہِ  کینٛہہ  صاحب  ٲسۍ،  تَمی  ساعتہٕ  سپُد  یہِ  آیۂ  کریمَہ  نٲزل۔)  توٚہۍ  فرمٲوِیوکھ  یا  رسول  اللہؐ،  یُس  چیز  اللہ  تعالیٰ  ہَس  نِشہِ  باعثِ  ثواب  تہٕ  قرب  چُھ  سُہ  چُھ  اَمہِ  تماشہٕ  کھۅت  تہٕ  اَمہِ  تجارت  کھۅتہٕ  بدرجہا  بہتر  تہٕ  افضل۔  بیٚیہِ  چھُ  اللہ  تعالیٰ  سارِوٕے  اندرٕ  بہتر  روٗزی  تہٕ  رزق  عطا  کروُن۔"
  }
]