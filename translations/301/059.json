[
  {
    "verse_id": 1,
    "translation": "خداے  سٕنز  پٲکی  چھِ  بیان  کران  تِم  سٲری  لوٗکھ  یِم  آسمانن  تہٕ  زمینس  منٛز  چھِ  مخلوقات۔"
  },
  {
    "verse_id": 2,
    "translation": "تٔہندِ  علووِ  شانُک،  قدرتِ  کٲملُک  تہٕ  کمالِ  حکمتُک  اثر  چھُ  یہِ  کہ  سُہ  گوٚو  سُے  ییٚمۍ  کفار  اہلِ  کتاب  یعنی  بنی  نضیر  کٔڈۍ  پننیٚو  گھرو  اندرٕ  نیٚبر  گۅڈنچہِ  لٹہِ  اِکہٕ  وَٹہٕ  سۅمبرِتھ۔  (یعنی  یہِ  مصیبت  آو  تِمن  بٔنِتھ  گۅڈنِچی  لٹہِ۔  یہِ  چھُ  تِمن  تِمنٕے  کامیٚن  ہُنٛد  سزا  یِمہٕ  تِم  کران  ٲسۍ  مخالفت  تہٕ  دشمنی  پیغمبرِ  آخرُ  الزمانؐ  سٕنز۔  یَتھ  منٛز  چھُ  اَکھ  لطیف  اشارٕہ  أکِس  پیشن  گوئی  کُن،  سۅ  گٔیہِ  یٔہے  کہ  تِہندِ  خٲطرٕ  چھُ  آئندٕہ  تہِ  یُتھُے  انقلاب  یِوُن۔  چنانچہ  حضرت  عمرؓ  تِمو  کٔڈۍ  تِم  پننِس  خلافتس  اندر  سٲری  یہوٗد  کٔڑِکھ  جزیرۂ  عربہٕ  أندرٕہ۔)  اے  مسلمانو!  تۅہیہِ  اوس  نہٕ  گمان  یِمن  یہوٗدیٚن  ہُنٛد  سامانہٕ  تہٕ  شوکت  وُچھِتھ  کہ  تِم  کیا  نیٚرن  سِیٚدِ  سِیوٚد،  تِمن  یہوٗدیٚن  تہِ  اوس  پننہِ  جایہِ  گمان  کہ  تِہنٛد  قَلاے  بچاوِ  تِمن  خداے  سٕندِ  انتقامہٕ  نِشہِ  یعنی  تِمن  تہِ  اوس  پننیٚن  قَلایَن  ہٕنزِ  مضبوطی  تہٕ  محکمی  پٮ۪ٹھ  بَڈٕ  ناز،  پَس  پیوٚو  وٲتِتھ  تِمن  خداے  سُنٛد  عذاب  تِژِھہ  جایہِ  کِنۍ  ییٚمیُک  نہٕ  تِمن  وہم  و  گمان  تہِ  اوس  نہٕ۔  (تَمہِ  اندرٕہ  چھُ  مراد  کہ  مسلمانن  ہٕندِ  اَتھہٕ  آے  تِم  کڑنہٕ  تہٕ  جلاوطن  کرنہٕ  یِمن  مسلمانن  ہٕنزِ  بے  سر  و  سامٲنی  کُن  نظر  کٔرِتھ  تہٕ  یہوٗدیٚن  ہٕندِس  با  سِلاح  و  سامان  آسنس  کُن  نظر  کٔرِتھ  اوسنہٕ  کٲنسہِ  ہٕندِس  وہم  و  گمانس  منٛز  یِوان  کہ  تِم  کیا  سپدن  یِمن  پٮ۪ٹھ  غٲلب۔)  بیٚیہِ  تروو  اللہ  تعالیٰ  ہَن  یہوٗدیٚن  ہٕندیٚن  دِلن  اندر  مسلمانن  ہُنٛد  رُعب۔  (تَمی  رُعبہٕ  سببہٕ  کوٚر  تِمو  پانے  نیرنُک  اِرادٕہ۔)  چنانچہ  تِہنز  حالت  سپٕز  تَمٕہ  قٕسمہٕ  کہِ  پنٕنۍ  گھرٕ  ٲسۍ  لوران  پانے  پننیٚو  اَتھو  بیٚیہِ  مسلمانن  ہٕندیو  اَتھو  سٍتۍ۔  (فِی  الحقیقت  ٲسۍ  لوٗران  تہٕ  منہدِم  کران  مسلمانے  تِہِند  گھرٕ مگر  مسلمانن  ہُند  لوٗرُن  آو  تِمنٕے  کُن  منسوب  کرنہٕ،  کیازِ  اصل  پٲٹھۍ  بنینا  تِمٔے  امیُک  سبب  عہد  شِکنی  کرنَس  سٍتۍ۔)  پَس  رٔٹِو  عبرت  توٚہۍ  یہِ  حال  وُچھِتھ  اے  عقلہِ  والیو۔  (وُچھِو  شرک،  کفر  تہٕ  بد  عہدی  کرنُک  انجام  کِیُتھ  چھُ  آسان۔  یِم  خداے  سٕنز  تہٕ  تٔہندِس  پیغمبر  سٕنز  مخالفت  چھِ  کران  تِمن  چھُ  اللہ  تعالیٰ  بعض  اوقات  دنیاہس  منٛز  تہِ  کِرٛیوٗٹھ  سزا  دِوان۔)"
  },
  {
    "verse_id": 3,
    "translation": "ہرگاہ  نے  اللہ  تعالیٰ  ہن  تِہندِ  حقہٕ  جِلاوطنی  ہُنٛد  حکم  لیوکھمُت  آسِہے  نَتہٕ  دِیہِ  ہے  تِمن  تہِ  دنیاسٕے  اندر  سزا،  قتل  کرنہٕ  سٍتۍ  یِتھہٕ  پٲٹھۍ  تِمن  پتہٕ  بنی  قریظن  سٍتۍ  معاملہٕ  کرنہٕ  آو،  ہرگاہ  تِمن  دنیاہس  اندر  عذابِ  قتل  نِشہِ  بچاے  تہِ  مگر  تِہندِ  خٲطرٕ  چھُ  ٲخرتس  اندر  نارُک  عذاب  تیار۔"
  },
  {
    "verse_id": 4,
    "translation": "یہِ  سزا  دنیاہس  اندر  جلاوطنی  ہُنٛد  تہٕ  ٲخرتَس  اندر  عذابِ  نارُک  چھُ  تِمن  اَمہِ  مۅکھہٕ  کہ  تِمو  کیا  کٔر  مخالفت  خداے  سٕنز  بیٚیہِ  تٔہندِس  پیغمبر  سٕنز،  یُس  شخص  خداے  سٕنز  مخالفت  کران  چھُ  سۅ  گٔیہِ  نبی  کریمؐ  سٕنز  مخالفت  کرٕنۍ۔  پَس  اللہ  تعالیٰ  چھُ  سخت  سزا  دِوُن۔  (یہِ  مخالفت  تہٕ  جرم  یہوٗدیٚن  ہُنٛد  اوس  دۅیہِ  قٕسمہٕ،  اَکھ  نقضِ  عہد  سٍتۍ  ییٚمیُک  سزا  آکھ  دِنہٕ  جلاوطنی  سٍتۍ،  بیاکھ  جرم  اوس  ایمان  نَہ  اَنُن،  تمیُک  سزا  چھُکھ  نارِ  جہنمُک  عذاب۔  اَمہِ  پتہٕ  چھُ  اللہ  تعالیٰ  فرماوان  یہوٗدیٚن  ہٕندِ  اَکہِ  طعنُک  جواب  یُس  تِمو  کُلۍ  ژَٹنُک  تہٕ  زالنُک  دِژوو  کہ  کیا  یہِ  گوٚو  نا  فساد  تہٕ  تبٲہی  تُلٕنۍ۔  بیٚیہِ  کریوو  بعض  مسلمانو  کُلۍ  ژَٹنہٕ  نِشہِ  ہِراسے  یہِ  خیال  کٔرِتھ  کہ  یِم  کُلۍ  سپدَن  تہٕ  واتن  مسلمان  نٕے  نِشہِ۔  لہٰذا  کیازِ  واتناوو  پٲنۍ  پانس  نقصان،  بعضیو  کَریو  خیال  کہ  اَمہِ  سٍتۍ  واتہِ  یہوٗدیٚن  تکلیف  تہٕ  رنج،  لہٰذا  گژھن  یِم  کُلۍ  ضرور  ژَٹٕنۍ،  اللہ  تعالیٰ  ہَن  کوٚر  دۅشوٕنۍ  جماعتن  ہٕنزِ  کامہِ  تٲیید۔  چنانچہ  فرمووُن)"
  },
  {
    "verse_id": 5,
    "translation": "اے  مسلمانو!  یُس  کٔھزٕر  کُلَہ  تۅہیہِ  ژٔٹِتھ  ترووَن  یا  زولوَن  یا  تھووَن  پننیٚن  موٗلن  پٮ۪ٹھ  اِستادے  یعنی  ژٔٹِتھ  ترووَن  نہٕ  کینٛہہ،  دۅشوے  چیز  کٔرِو  تۅہیہِ  اللہ  تعالیٰ  سٕندی  حکمہٕ  تہٕ  رضامندی  مُوافق  یُتھ  مسلمانن  اللہ  تعالیٰ  عزت  تہٕ  آبرو  دِیہِ،  بیٚیہِ  یُتھ  ذلیل  و  خوار  کرِ  کٲفرن۔"
  },
  {
    "verse_id": 6,
    "translation": "بیٚیہِ  یُس  تِمن  یہوٗدیٚن  ہُنٛد  مالَہ  اللہ  تعالیٰ  ہن  مالِ  غنیمت  بنٲوِتھ  واتنوو  پننِس  پیغمبرس  نِشہِ،  تتھ  منٛز  پیٚیہِ  نہٕ  تۅہیہِ  کانٛہہ  مشقتَہ  تُلٕنۍ،  نَہ  پیٚیہِ  تۅہیہِ  تَمہِ  خٲطرٕ  گُرۍ  تہٕ  ووٗنٹ  دورٕ  ناوٕنۍ  یعنی  نہ  پیوٚو  تۅہیہِ  سفر  کرُن  کیازِ  مدینہ  شریف  پٮ۪ٹھہٕ  ٲس  سۅ  جاے  زٕے  میٖل  دوٗر،  نَہ  پیوٚو  تۅہیہِ  جنگ  کرُن۔  لہٰذا  چھُنہٕ  تتھ  اندر  تُہُند  کانٛہہ  حق۔  لیکن  خداے  سُنٛد  عادت  چھُ  کہ  سُہ  چھُ  پننیٚن  پیغمبرن  خاص  غلبہ  دِوان  پننیو  دشمنو  اندرٕہ  یِمن  پٮ۪ٹھ  یژھان  چھُ  (یعنی  محض  رعبہٕ  سٍتۍ  غلبہٕ  دِوان  یَتھ  منٛز  نہٕ  کٲنسہِ  کانٛہہ  مشقتَہ  واتان  چھِ،  چنانچہ  تِمو  پیغمبرو  أندرٕہ  دیُتُن  غلبہ  حضرت  محمد  مصطفےؐ  ہَس،  واتنووُن  تِمن  نِشہِ  یِمن  یہوٗدیٚن  ہُنٛد  مال،  لہٰذا  چھُنہٕ  اَتھ  مالس  اندر  تۅہیہِ  کانٛہہ  حق  بلکہ  چھُ  اَتھ  پٮ۪ٹھ  مٲلکانہ  تصرف  کرنُک  تِمنٕے  پوٗرٕ  اختیار۔)  اللہ  تعالیٰ  ہَس  چھےٚ  پرٛتھ  چیزس  پٮ۪ٹھ  پوٗرٕ  قدرت۔  (یِتھہٕ  پٲٹھۍ  بنی  نضیرن  ہٕندِ  مالُک  حکم  بیان  آو  کرنہٕ  یِتھے  پٲٹھۍ  چھُ  حکم  کہ)"
  },
  {
    "verse_id": 7,
    "translation": "یُس  مال  اللہ  تعالیٰ  ہن  بَطریق  مالِ  غنیمت  واتنوو  پننِس  پیغمبرس  نِشہِ،  (یِتھے  پٲٹھۍ  یعنی  محنت  و  جنگ  کرنہٕ  ورٲے  کٲفرن  ہٕنزو  بیٚیَو  بستیَو  منٛزٕ  مثلاً  باغِ  فَدک  وغیرٕہ۔)  تَتھ  منٛز  چھُنہٕ  تۅہیہِ  کانٛہہ  استحقاق  مٲلِک  بننُک  بلکہ  چھُ  سُہ  حق  رسولِ  کریم  سُنٛد،  اللہ  تعالیٰ  ہن  چھُ  تِمن  تتھ  پٮ۪ٹھ  مٲلکانہٕ  تصرف  کرنُک  حق  دیُتمُت،  یَس  خۅش  کریٚکھ  تَس  ہیٚکن  عطا  کٔرِتھ،  بیٚیہِ  چھُ  تتھ  اندر  تِہندیٚن  اہلِ  قرابتن،  رشتہٕ  دارن  ہُنٛد  حق،  بیٚیہِ  یتیمن  مسکینن  تہٕ  مسافرن  ہُنٛد  حق۔  (یعنی  یِم  سٲری  چھِ  اَمہِ  مالٕکۍ  مصارف،  ہرگاہ  نبی  کریمؐ  مناسب  زانن۔  یہِ  حکم  آو  ییٚمہِ  مۅکھہٕ  کرنہٕ  کہ  یُتھنہٕ  سُہ  مالِ  غنیمت  واتہِ  تُہندیٚن  مالدارن  ہٕندِس  قبضس  منٛز  فقیر  تہٕ  مسکین  سپدن  محروم۔  یِتھہٕ  پٲٹھۍ  جٲہلیت  کِس  زمانس  منٛز  سپدان  اوس  کہ  مالِ  غنیمت  وغیرٕہ  محاصلِ  جنگ  ٲسۍ  کھیٚوان  اقتدارٕ  وٲلۍ  لوٗکھٕے،  فقیر  تہٕ  مسکین  لوٗکھ  ٲسۍ  محروم  سپدان۔  امی  مۅکھہٕ  تھوو  اللہ  تعالیٰ  ہَن  اَمہِ  مالُک  خرچ  کرُن  نبی  کریمؐ  سٕنزِ  رایہِ  پٮ۪ٹھ۔  تَمہِ  علاوٕہ  کٔرۍ  اللہ  تعالیٰ  ہَن  تمِکۍ  مصارف  بیان،  گویا  فرمووُن  کہ  باوجودِ  اِیں کہ  تۅہیہِ  چھےٚ  اَتھ  اندر  مٲلکانہٕ  حیثیت  مگر  تۅتہِ  گژِھہ  محتاجن  تہٕ  مصالحِ  عامن  ہٕندیٚن  مواقعن  ہُنٛد  خاص  خیال  تھٲوِتھ  تِمن  پٮ۪ٹھ  تہِ  صَرف  کرُن۔  اے  مسلمانو!  ییٚلہِ  تۅہیہِ  معلوم  سپُد  کہ  نبی  کریمؐ  سٕنزِ  رایہِ  پٮ۪ٹھ  تھاونس  منٛز  چھےٚ  حکمت،  لہٰذا)  یہِ  کینٛژھا  دِنَو  تہٕ  عطا  کَرنو  تۅہیہِ  رسولِ  کریمؐ،  تہِ  رٔٹِو  بیٚیہِ  ییٚمہِ  چیزٕ  کہ  رٹنہٕ  نِشہِ  تِم  تۅہیہِ  پتھ  رٹن  تَمہِ  نِشہِ  ٲسِو  روزان  پتھ۔  (یۅہے  حکم  زٲنِو  افعال  و  احکامن  منٛز  تہِ،  لفظ  مَا  عام  آسنہٕ  مۅکھہٕ۔)  بیٚیہِ  کھوٚژِو  اللہ  تعالیٰ  ہَس،  بے  شک  اللہ  تعالیٰ  چھُ  مخالفت  کرنس  پٮ۪ٹھ  سخت  عذاب  کرٕوُن  تہٕ  سزا  دِوُن۔"
  },
  {
    "verse_id": 8,
    "translation": "اگرچہ  مالِ  غنیمتس  منٛز  چھُ  متعلق  مسکینن  ہُنٛد  حق  ٲسِتھٕے  مگر  فقیر  تہٕ  حاجت  مند  مہاجرن  ہُنٛد  حق  تہِ  چھُ  خصوصاً  تتھ  منٛز۔  یِم  مہاجر  پننیو  گھرو  تہٕ  مالَو  اندرٕ  جبراً  تہٕ  ظُلماً  کڑنہٕ  تہٕ  جُدا  کرنہٕ  آے،  کیازِ  تِم  کٔرۍ  کٲفرو  تیوٗت  تنگ  تہٕ  پریشان  کہ  تِم  سپٕدۍ  گھرٕ  بار  ترٛاونس  پٮ۪ٹھ  مجبوٗر۔  یہِ  ہجرت  کرنہٕ  سٍتۍ  چھِ  تِم  ژھانڈان  محض  خداے  سُنٛد  فضل  تہٕ  تٔہنز  رضامندی،  کُنہِ  دنیٲوی  غرضہٕ  خٲطرٕ  کٔرٕکھ  نہٕ  ہجرت۔  بیٚیہِ  چھِ  تِم  خدا  و  رسول  سٕندِس  دینس  مدد  کران،  یِمے  لوٗکھ  چھِ  پٔزۍ پٲٹھۍ  با  ایمان۔"
  },
  {
    "verse_id": 9,
    "translation": "بیٚیہِ  چھُ  اَتھ  مالِ  غنیمتس  اندر  حق  تِمن  لوٗکن  ہنٛد  یِمو  قرار  کوٚر  دارُ  الہجرتس  تہٕ  دارُ  الایمانس  اندرٕے  یعنی  مدینۂ  منورس  اندر  مہاجرن  ہٕنٛدِ  اوٚت  واتنہٕ  برونٹھ۔  (یعنی  تِم  ٲسۍ  نبی  کریمؐ  سٕندِ  ہجرت  کرنہٕ  برونٹھُے  مدینۂ  شریفس  منٛز  مسلمان  سپٕدمٕتۍ،  تِمو  آسہٕ  تَتہِ  مسجدِ  بِنا  کَرِمژٕ،  یہِ  اوس  تِہُنٛد  کمال  باوجود  موانع  و  مخالفت۔)  یِم  مدینۂ  شریفٕکۍ  لوٗکھ  چھِ  محبت  تھاوان  تِمن  لوٗکن  ہُنٛد  یِم  یِمن  کُن  ہجرت  کٔرِتھ  یوان  چھِ۔  مالِ  غنیمت  منٛزٕ  یہِ  کینٛژھاہ  دِنہٕ  یِوان  چھُ  مہاجرن  تَمہِ  سٍتۍ  چھِنہٕ  تِم  پننِس  دِلس  اندر  کُنہِ  قٕسمُک  طلب  تہٕ  رغبت  محسوس  کران،  بلکہ  چھِ  زیادٕہ  محبت  تِمن  بٲگراوان،  بلکہ  چھِ  تِمن  کھیاوان  چاوان۔  تتھ  اندر  چھِ  تِمنٕے  مقدم  زانان  تہٕ  ترجیح  دِوان  پننیٚن  پانن  پٮ۪ٹھ،  اَدٕہ  ٲستَنکھ  پانس  ووپسٔی  یعنی  پانہٕ  چھِ  روزان  بسا  اوقات  فاقے  تِمنٕے  چھِ  کھیاوان  چاوان۔  واقعی  یِم  لوٗکھ  پننہِ  نفس  و  طبعیت  کہ  بخلہٕ  نِشہِ  محفوظ  یِن  تھاونہٕ  یعنی  یِمن  اللہ  تعالیٰ  توفیق  دِیہِ  یعنی  تِہِنٛد  دل  تھاوِ  لالچہِ،  حرصہٕ  تہٕ  بُخلہٕ  نِشہِ  محفوظ  تِمے  لوٗکھ  چھِ  کامیاب  تہٕ  بامُراد  سپدٕوُنۍ۔  (کیازِ  لالچی  تہٕ  بخیل  انسان  کِتھہٕ  پٲٹھۍ  کرِ  بیٚیِس  پٮ۪ٹھ  ایثار،  سُہ  کر  گژِھہ  خۅش  بٲے  سٕنزِ  خۅش  حٲلی  سٍتۍ۔)"
  },
  {
    "verse_id": 10,
    "translation": "بیٚیہِ  چھُ  تِمن  لوٗکن  ہُنٛد  تہِ  اَتھ  مالِ  غنیمتس  اندر  حق  یِم  اسلامس  اندر  یا  ہجرتس  اندر  یا  دنیاہس  اندر  یِمن  مہاجرن  تہٕ  انصارن  پتہٕ  آے  یا  پتہٕ  یِن۔  یِم  پانس  سٍتۍ  مِلوِتھ  یِمن  مہاجرن  تہٕ  انصارن  دعاے  خیر  چھِ  کران۔  دپان  چھِ،  اے  سانہِ  پروردگارٕ!  سانیٚن  گناہن  کر  بخشٲیش  تہٕ  مغفرت،  بیٚیہِ  سانیٚن  باین  یِمِو  اَسہِ  برونٛٹھ  اوٚن  ایمان،  بیٚیہِ  مہٕ  تھاو  سانیٚن  دِلن  اندر  کُنہِ  قٕسمُک  کینہٕ  تہٕ  بغُض  کٲنسہِ  با ایمان  سُنٛد۔  اے  سانہِ  پروردگارٕ!  بے  شک  ژٕہ  چھُکھ  سٮ۪ٹھاہ  مہربان  سٮ۪ٹھاہ  رحم  کروُن۔"
  },
  {
    "verse_id": 11,
    "translation": "کیا  تۅہیہِ  وُچھُو  نا  یِمن  منافقن  عبد  اللہ  ابن  اُبی  وغیرن  ہُنٛد  حال؟  تِم  چھِ  ونان  پننیٚن  ہم  مذہب  باین  یِم  اہلِ  کتابو  اندرٕہ  کٲفر  چھِ،  یعنی  نبی  نضیرن،  قَسمِ  خدا  أسۍ  چھِ  پرٛتھ  حالس  اندر  تۅہیہِ  سٍتۍ،  ہرگاہ  توٚہۍ  پننہِ  وطنہٕ  منٛزٕ  جبراً  یِیِو  کڑنہٕ  أسۍ  تہِ  نیرو  پننہِ  وطنہٕ  منٛزٕ  تۅہی  سٍتۍ،  بیٚیہِ  مانو  نہٕ  أسۍ  تۅہیہِ  متعلق  کٲنسہِ  ہٕںز  کتھ  زانٛہہ  تہِ  ہرگز۔  بیٚیہِ  ہرگاہ  تۅہیہِ  سٍتۍ  لڑٲے  تہٕ  جنگ  کرِ  کانٛہہ،  أسۍ  نیرو  ضرور  تُہٕندِ  مددٕ  خٲطرٕ،  اللہ  تعالیٰ  چھُ  گوٲہی  دِوان  کہ  یِم  منافق  چھِ  اَپزِیٲرۍ۔  (محض  چھِ  یہوٗدیٚن  مسلمانن  خلاف  تُلنہٕ  خٲطرٕ  یِمہٕ  کتھہٕ  ونان،  یہِ  زیٚوِ  سٍتۍ  ونان  چھِ  تتھ  کرن  نہٕ  تِم  زانٛہہ  تہِ  عمل۔)"
  },
  {
    "verse_id": 12,
    "translation": "قسمِ  خدا  ہرگاہ  یِم  یہوٗدۍ  پننیو  شہرو  اندرٕہ  کڑںہٕ  یِن،  یِم  منافق  نیرن  نہٕ  تِمن  سٍتۍ  ہرگز،  بیٚیہِ  ہرگاہ  تِمن  سٍتۍ  جنگ  آو  کرنہٕ  یِم  کُنہِ  قسمُک  تِمن  مدد  کرن  نہٕ۔  ہرگاہ  بَفرضِ  محال  تِمن  کُنہِ  قسمُک  مدد  تہِ  کرن،  لڑایہِ  منٛز  سپدن  شریک،  عینِ  وقتہٕ  وِزِ  ژلن  تِم  میدانہٕ  منٛزٕ  تِمن  کُن  تٔھر  پِھرِتھ۔  یِمن  منافقن  ہٕندِ  موقعس  پٮ۪ٹھ  ژلنہٕ  پتہٕ  ہیٚکہِ  نہٕ  کانٛہہ  تہِ  تِمن  مدد  کٔرِتھ۔  (چنانچہ  یِتھے  پٲٹھۍ  سپُد  واقع  ییٚمہِ  ساعتہٕ  بنی  نضیرن  صحاب  صٲبو  محاصرٕہ  کوٚر  تِہندِس  قَلایَس  یتھ  منٛز  لڑاے  ہُنٛد  احتمال  اوس،  منافقو  اندرٕہ  آو  نہٕ  اَکھ  تہِ  تِمن  برونٹھ  کُن،  توپتہٕ  ییٚمہِ  ساعتہٕ  کڑنہٕ  آے  تِم،  کانٛہہ  تہِ  دراو  نہٕ  تِمن  سٍتۍ،  صَدقَ  اللہ  مَولٰنا  العظِیم،  خداین  یہِ  فرموو  تہِ  سورُے  دراو  پوٚز  تہٕ  حق۔)"
  },
  {
    "verse_id": 13,
    "translation": "بے  شک  تۅہیہِ  لوٗکن  ہُنٛد  خوف  و  ہراس  چھُ  تِمن  منافقن  ہٕندیٚن  دِلن  اندر  خداے  سٕندِ  خوفہٕ  کھۅت  تہِ  زیادے،  اَمیُک  وجہ  چھُ  کہ  تِمن  چھَنہٕ  کفرٕ  سببہٕ  خداے  سٕنز  عظمت  فکری  تران۔  (یِم  سٲری  یہوٗدۍ  بنی  نضیر  وغیرہ  بیٚیہِ  منافق  تہِ  ہیٚکن  نہٕ  الگ  الگ  تۅہیہِ  سٍتۍ  مقابلے  کٔرِتھ،  تمِچ  چھَنہٕ  تِمن  سکتھٕے۔)"
  },
  {
    "verse_id": 14,
    "translation": "یِم  لوٗکھ  ہیٚکن  نہٕ  تۅہیہِ  سٍتۍ  جنگ  تہٕ  مقابلہٕ  کٔرِتھ  اِکہٕ  وٹہٕ  سٲری  میلِتھ  تہٕ  میدانس  اندر  مگر  ہیٚکن  جنگ  کٔرِتھ  تتھ  شہرس  منٛز  اندر  اندر  یَتھ  پرٛتھ  طرفہٕ  قَلاے  آسہِ  کھارنہٕ  آمُت،  نتہٕ  ہیٚکن  جنگ  کٔرِتھ  کُنہِ  دیوارن  تہٕ  دۅسن  ژھایہِ،  تِمن  چھےٚ  پانہٕ  وٲنۍ  سخت  لڑٲے  تہٕ  اختلاف  مسلمانن  مقابلہٕ  چھِنہٕ  یِم  کِہِنۍ۔  اے  بوزوُنہِ  ژٕہ  چُھہَکھ  یِم  زانان  متفق  تہٕ  کُنی،  یہِ  چھُ  ظٲہر  پٲٹھۍ،  حقیقتس  اندر  چھِ  تِہِندۍ  دل  بیوٚن  تہٕ  الگ  الگ  چھَلہِ  چھانگرِ  گرفتار۔  یہِ  چھُ  اَمی  وجہ  کہ  تِمن  چھَنہٕ  دینٕچ  عقل  یۅسہٕ  یِمن  متفق  تھاوِہے۔  (یِمن  بنی  نضیر  تہٕ  منافقن  ہٕنز  چھےٚ  اَکھ  اَکھ  مثالَہ۔  بنی  نضیرن  ہٕنز  مثال  چھےٚ)"
  },
  {
    "verse_id": 15,
    "translation": "تِمن  لوٗکن  ہٕنز  ہِش  مثال  یِم  یِمن  برونٛٹھ  کمٕے  کیںٛہہ  کالَہ  ٲسۍ  یِمو  دنیاہس  اندر  تہِ  پننیٚن  بد  اعمالن  ہُنٛد  مزٕہ  ژُوہ  بیٚیہِ  ٲخرتس  اندر  تہِ  تِہِندِ  خٲطرٕ  چھُ  کُڈُر  عذاب  سپدوُن۔  (تِم  گٔے  یہوٗدۍ  بنو  قینقاع،  تِہُنٛد  قصہٕ  چھُ  یِتھہٕ  پٲٹھۍ  کہ  تِمو  کٔر  بَد  عہدی  نبی  کریم  صلی  اللہ  علیہ و سلمن  سٍتۍ  سَنہٕ  زٕہ  ہجری  یَس  اندر  جنگِ  بدرٕ  پتہٕ،  تِمو  پُھٹروو  عہد  تہٕ  تَمہِ  پتہٕ  دراے  جنگ  کرنہِ،  تتھ  جنگس  اندر  سپٕدۍ  مغلوب  و  مقہور۔  پننہِ  قَلایہِ  منٛز  دراے  نیبر،  توپتہٕ  آو  تِہندِ  خٲطرٕ  عبد  اللہ  ابن  اُبی  منافق  تٔمۍ  کوٚر  سخت  زارٕ  پارٕہ،  دوٚپُن  یِم  نیرن  پانے  ییٚمہِ  شہرٕ  منٛزٕ۔  چنانچہ  نبی  کریمؐ  تِمو  کٔر  یہِ  کتھ  منظور،  توپتہٕ  دراے  تِم  یہوٗدۍ  مدینۂ  شریفہٕ  منٛزٕ  تہٕ  وٲتۍ  مُلکِ  شامَس  منٛز  أکِس  جایہِ  یَتھ  اذرعات  ونان  چھِ۔  یِمن  یہوٗدیٚن  ہُنٛد  سورُے  مال  و  جایداد  آو  مالِ  غنیمتٕکۍ  پٲٹھۍ  صحاب  صٲبن  اندر  تقسیم  کرنہٕ۔  منافقن  ہٕنٛز  مثال  چھےٚ)"
  },
  {
    "verse_id": 16,
    "translation": "شیطان  سٕنز  مثال،  ییٚلہِ  سُہ  گۅڈٕ  چھُ  ونان  انسانس  کٲفر  سپد،  پَس  ییٚلہِ  انسان  أمۍ  سٕندِ  وننہٕ  موجوب  کُفرٕچ  کانٛہہ  کٲمَہ  کٔرِتھ  کٲفر  سپدان  چھُ،  أمِس  چھُ  ناوِ  والان،  ناوِ  وٲلِتھ  چھُس  ناوِ  نمس  دکہٕ  دِوان،  توپتہٕ  چھُ  یہِ  انسان  تمہِ  کِس  کُنہِ  یچھ  نتیجس  گرفتار  سپدان،  یہِ  انسان  چھُ  تَمہِ  ساعتہٕ  شیطانس  مدد  منگان،  تمہِ  ساعتہٕ  چھُس  سُہ  وانان  مےٚ  چھُنہٕ  ژےٚ  سٍتۍ  کانٛہہ  واسطے،  بہٕ  چھُس  ژےٚ  نِشہِ  الگ،  بہٕ  چھُس  کھۅژان  خدایس  یُس  ربّ  العالمین  چھُ۔"
  },
  {
    "verse_id": 17,
    "translation": "پَس  چھُ  یِمن  دۅشوٕنۍ  ہُنٛد  انجام  یِی  زِ  یِم  دۅشوے  چھِ  واتوُنۍ  نارِ  جہنمس  اندر،  ہمیشہٕ  ہمیشہٕ  چھُ  روزُن  یِمن  دۅشوُنۍ  تٔتھۍ  اندر۔  یۅہے  چھُ  ظٲلمن  ہُنٛد  سزا۔  (شیطان  یِتھہٕ  پٲٹھۍ  انسانس  چُھ  ڈالان  تہٕ  گمراہ  کران،  وقتہٕ  وِزِ  چھُس  توپتہٕ  دوٗر  ہیٚوان  تہٕ  ژلان،  یِتھے  پٲٹھۍ  کٔر  یِمو  منافقو  گۅڈنی  دوٚپُک  بنی  نضیرن  کہ  یُتھ  نہٕ  توٚہۍ  شہرٕ  منٛز  نِیرِو،  توپتہٕ  روٗدۍ  عینِ  موقعس  پٮ۪ٹھ  کٔھٹِتھ،  تِمن  دیُتُکھ  دونٛکھہٕ،  توپتہٕ  گٔے  دۅشوے  گرفتارِ  بَلا۔)"
  },
  {
    "verse_id": 18,
    "translation": "اے  با  ایمانو!  توہیہِ  بوٗزوٕہ  نافرمانن  ہُنٛد  انجام  کیا  سپُد؟  لہٰذا  کھوٚژِو  توٚہۍ  خدایس،  تۅہیہِ  اندرٕ  پٛتھ  اکَھہ  وُچھِن  پگاہ  قیامت  خٲطرٕ  کیا  سامانہٕ  چھُ  تٔمۍ  سوٗزمُت۔  (یعنی  رٕژن  عملن  اندر  کٔرِو  کوشش  یۅسہٕ  تُہندِ  خٲطرٕ  سامانِ  ٲخرت  بَنہِ،  بیٚیہِ  یِتھہٕ  پٲٹھۍ  طاعات  تہٕ  اعمالِ  صالحَہ  حٲصل  کرنس  اندر  تقویٰ  و  پرہیزگٲری  ہُنٛد  حکم  چھُ  یِتھے  پٲٹھۍ  چھُ  گناہو  تہٕ  یَچھ  کامیو  نِشہِ  پتھ  روزنس  اندر  تہِ  تۅہیہِ  حکم  کہ)  کھوٚژِو  خدایس،  بے  شک  اللہ  تعالیٰ  ہَس  چھےٚ  پوٗرٕ  خبر  تُہنزن  کامیٚن  ہٕنز۔"
  },
  {
    "verse_id": 19,
    "translation": "توٚہۍ  مَہ  بٔنِو  تِمن  لوٗکن  ہِی  یِمو  مٔشرٲوۍ  اللہ  تعالیٰ  سٕندۍ  احکام،  بے  پرواہ  سپٕدۍ  تِمو  نِشہِ،  چنانچہ  احکام  ترٲوِتھ  کریٚکھ  تِمہٕ  کامہِ  یِمو  نِشہِ  ممٲنعت  ٲسٕکھ،  اَمُیک  نتیجہ  دراو  کہ  اللہ  تعالیٰ  ہن  مٔشرٲوۍ  تِمن  پنٕنۍ  پان۔  (یعنی  تِمو  کرِ  نہٕ  تِمہٕ  کامہِ  یِمَو  سٍتۍ  تِم  پننیٚن  پانن  مۅکلاوہن  ٲخرت  کہ  عذاب  نِشہِ۔)  یِمے  لوٗکھ  کیا  گٔے  نافرمان۔  (یِمن  چھُ  نافرمٲنی  ہُنٛد  سزا  کھیٚون۔  پٮ۪ٹھ  آو  ذکر  کرنہٕ  دۅیہِ  قسمہٕ  کیٚن  لوٗکن  ہُنٛد  حال،  اَکھ  قسم  گوٚو  متقی یَن  تہٕ  پرہیزگارن  ہُنٛد،  بیاکھ  قٕسم  گوٚو  نافرمانن  تہٕ  حکم  نہ  مانہٕ  وُنیٚن  ہُنٛد۔  یِمو  اندرٕہ  چھُ  اَکھ  قٕسم  جنتی  بیاکھ  قٕسم  جہنمی۔)"
  },
  {
    "verse_id": 20,
    "translation": "برابر  چِھنہٕ  نارس  اندر  واتہٕ  وُنۍ  تہٕ  جنتس  اندر  واتہٕ  وُنۍ،  بلکہ  چھِ  جنتس  اندر  واتہٕ  وُنۍ  کامیاب  تہٕ  رستہٕ  گار،  نارٕہ  وٲلۍ  چھِ  ناکام۔  (تُہنز  گژِھہ  کوشش  کرٕنۍ  جنتی  بننٕچ،  جہنمی  بننٕچ  گژِھہ  نہٕ  ہرگز  کوشش  کرٕنۍ۔  یِمہٕ  مفید  تہٕ  رٕژٕ  نصیحژ  چھےٚ  تۅہیہِ  واتان  قرآنِ  مجید  کہ  ذریعہٕ۔  سُہ  قرآن  گوٚو  کہ)"
  },
  {
    "verse_id": 21,
    "translation": "ہرگاہ  أسۍ  نٲزل  کرہون  یہِ  قرآنِ  مجید  کُنہِ  کۅہس  پٮ۪ٹھ،  تَوپتہٕ  تھاوہَو  أسۍ  تتھ  کۅہس  منٛز  شعور  و  فہمُک  مادٕہ  تہٕ  بیٚیہِ  آسِہے  نہٕ  تتھ  اندر  شہوات  و  خوٲہشاتن  ہُنٛد  مادٕہ۔  اے  انسان!  یقیناً  وُچھہَن  ژٕہ  سُہ  کۅہ  تَتھ  گژِھہ  ہے  ژَس  بیٚیہِ  گژھہنس  چَھلہٕ۔  (یعنی  قرآنِ  مجید  چُھ  در  ذاتِ  خۅد  تِیُتھ  موثِر  تہٕ  قوی  فٲعل  مگر  انسانس  چُھ  بَوجہِ  غلبۂ  شہوت  سۅ  قٲبلیت  تباہ  گٔمٕژ  ییٚمہِ  سببہٕ  تٔمِس  چھُنہٕ  قرآنِ  مجیدُک  کانٛہہ  اثر  سپدان۔  لہٰذا  پَزِ  انسانس  خدا  و  پیغمبرؐ  سٕنز  نافرمٲنی  ترٲوِتھ  پنُن  قوتِ  شہوٲنی  مغلوب  کٔرِتھ  فرماں  بردٲری  خدا  و  رسولؐ  کٔرِتھ  طاعات  و  عباداتو  سٍتۍ  پنُن  پان  پاک  کرُن۔)  أسۍ  چھِ  یِمہٕ  مثالہٕ  تہٕ  یِم  مضمون  بیان  کران  لوٗکن  ہٕندِ  نفع  خٲطرٕ  یُتھ  تِم  غور  و  فکر  کرن۔  (اوٚتانۍ  آیہِ  بیان  کرنہٕ  قرآنِ  مجیدٕچ  عظمت،  وۅنۍ  چھِ  بیان  یِوان  کرنہٕ  اللہ  تعالیٰ  سٕنز  عظمت  تٔہندیٚو  اسماءِ  حُسنیٰ ہَو  سٍتۍ۔)"
  },
  {
    "verse_id": 22,
    "translation": "سُہ  پروردِگار  گوٚو  سُے  یَس  ورٲے  نہٕ  کانٛہہ  اکھاہ  چُھ  معبود  آسنس  قٲبل،  سُے  چھُ  زانن  وول  پوٗشیدٕہ  چیزن  تہٕ  نَنیٚن  چیزن،  سُے  چھُ  سٮ۪ٹھاہ  مہربان،  سُے  چھُ  سٮ۪ٹھاہ  رحمت  وول۔"
  },
  {
    "verse_id": 23,
    "translation": "سُے  پروردِگار  چھُ  یَس  ورٲے  نہٕ  کانٛہہ  اکھاہ  چھُ  معبود  بننس  قٲبل،  سُہ  چھُ  پادشاہ  سارِوٕے  عٲبو  نِشہِ  پاک  گزشتہٕ  زمانس  اندر  سارِوٕے  عٲبو  نقصانو  نِشہِ  پاک  و  سالم،  آیندٕہ  زمانس  اندر  پننیٚن  بندن  چھُ  سارِوٕے  خوفناک  چیزو  نِشہِ  اَمن  و  امان  دِوُن،  پننیٚن  بندن  چھُ  سارِوٕے  خطرناک  چیزو  نِشہِ  رٲچھ  کروُن،  زبردست  تہٕ  غٲلب  چھُ،  خرٲبی  تہٕ  نقصان  پوٗرٕ  کروُن  چھُ،  سٮ۪ٹھاہ  عظمت  وول  چھُ،  تُہَند  شان  چھُ  کہ  سُہ  چھُ  مُنزّہ  تہٕ  پاک  تِمَو  سارِوٕے  کتھو  نِشہِ  یِمہٕ  کتھہٕ  لوٗکھ  تَس  کُن  لاگان  چھِ۔"
  },
  {
    "verse_id": 24,
    "translation": "سُے  چھُ  معبودِ  برحق  سورُے  پٲدٕہ  کروُن،  سورُے  بَحکمت  پٲدٕہ  کروُن،  پرٛتھ  چیزس  صورت  و  شکل  عطا  کروُن،  تَس  چھِ  رٕتۍ  رٕتۍ  ناو۔  سٲری  چیز  یِم  آسمانن  تہٕ  زمینس  منٛز  چھِ،  یِم  چھِ  تٔۂنز  پٲکی  بیان  کران،  سُے  چھُ  زبردست  تہٕ  غٲلب  کمالِ  حکمت  وول،  پَس  یِتھِس  با  عظمت  خداے  سٕندیٚن  احکامن  ہُنٛد  تعمیل  چھُ  سٮ۪ٹھاہ  ضروری۔"
  }
]