[
  {
    "verse_id": 1,
    "translation": "حرف  ص  چھُ  حروفِ  مقطعاتو  أندرٕہ۔  اَمُیک  معنی  زانہِ  پانہٕ  اللہ  تعالیٰ۔  قسم  چھُس  بہٕ  ہاوان  قرآن  مجیدُک  یُس  نصیحت  سٍتۍ  پُر  چھُ  یعنی  یتھ  منٛز  بے  شمار  نصیحژ  چھےٚ  یَتھ  کتھہِ  پٮ۪ٹھہٕ  کہ  ہرگز  چھَنہٕ  تِمہٕ  کتھہٕ  پَزٕہ  یِمہٕ  یِم  کٲفروَنان  چھِ  کہ  خدایس  ورٲے  کیا  چھِ  بیٚیہِ  معبود  یا  یِمہٕ  کتھہٕ  رسالتس  خلاف  ونان  چھِ۔"
  },
  {
    "verse_id": 2,
    "translation": "بلکہ  یِمَو  لوٗکو  شرک  و  کفرس  پٮ۪ٹھ  کمر  گوٚنڈمُت  چھُ  تِم  چھِ  تکبرس،  تعصبس  تہٕ  بیٚیہِ  مخالفتس  منٛز  بوٚڈِمٕتۍ۔  اَمہِ  تعصُبُک  تہٕ  مخالفتُک  سزا  یِیہِ  دِنہٕ  تِمن  اکہِ  دۅہ  ضرور۔"
  },
  {
    "verse_id": 3,
    "translation": "یِتھہٕ  پٲٹھۍ  اَسہِ  چھِ  تِمَو  برونٹھ  کٲتیاہ  لوٗکھ  عذابو  سٍتۍ  گٲلِمٕتۍ،  پس  کریوو  تِمَو  ہلاکت  کہ  وقتہٕ  کریکہٕ  ناد  تہٕ  زارٕ  پارٕہ  مگر  سُہ  اوس  نہٕ  عذاب  نِشہِ  آزاد  سپدنُک  موقع۔"
  },
  {
    "verse_id": 4,
    "translation": "یِم  قریش  چھِ  تعجب  کران  یتھ  کتھہِ  پٮ۪ٹھ  کہ  تِمَوٕے  منٛزٕ  آو  تِمن  نِشہِ  بیٖم  کرٕوُن  پیغمبراہ  یعنی  بشراہ،  توپتہٕ  لٔگۍ  دَپنہِ  کٲفر  یہِ  پیغمبر  چھُ  معجزن  اندر  جادوگر،  دعواے  نبوتس  اندر  اَپزِیور،  کیا  یہِ  شخص  ہیکیا  پٔزِیور  ٲسِتھ۔"
  },
  {
    "verse_id": 5,
    "translation": "أمۍ  تھوو  واریاہن  معبودن  ہٕںزِ  جایہِ  کُنُے  معبود،  باقی  سارِنٕے  چھُ  انکار  کران۔  بے  شک  چھُ  یہِ  اَکھ  عجیب  چیزاہ۔"
  },
  {
    "verse_id": 6,
    "translation": "بیٚیہِ  ہیوٚت  نیرُن  وعظ  چہ  مجلسہِ  منٛزِ  تِہٕندیو  زٕٹھیٚو  زٕٹھیٚو۔  باقین  تہِ  دوٚپُکھ  پٔکِو  نیٖرِو،  مضبوط  تہٕ  قٲیم  روٗزِو  پننین  معبودن  ہٕندِس  عبادتس  پٮ۪ٹھ۔  بے  شک  یتھ  منٛز  چھُ  أمِس  پیغمبرس  خبر  کیا  ذٲتی  مطلباہ۔"
  },
  {
    "verse_id": 7,
    "translation": "کیازِ  اَسہِ  چھَنہٕ  بوٗزمٕژٕے  یہِ  کتھ  بروٗنٹھِمِس  مذہبس  اندر،  یہِ  چھُنہٕ  کِہِنۍ  تہِ  مگر  پانے  ٹھٔہروومُت  چیزاہ۔"
  },
  {
    "verse_id": 8,
    "translation": "کیا  اَسہِ  ییٖتیٚو  منٛزٕہ  سَپُداہ  اَسی  یوت  پٮ۪ٹھ  نٲزل  نصیحتُک  کلام،  ہرگاہ  کٲنسہِ  بٔڈِس  موٚہنِوِس  کٲنسہِ  رئیسس  پٮ۪ٹھ  سپدِہا  تۅتہِ  ٲس  بیاکھ  کتھ۔  اللہ  تعالیٰ  چھُ  فرماوان  کہ  یُہُنٛد  یہِ  وَنُن  کہ  أمِس  پیغمبرس  پٮ۪ٹھ  کیازِ  سَپُد  نازل  کلامِ  الہٰی،  اَسہِ  منٛزٕہ  کٲنسہِ  بٔڈِس  شخصس  پٮ۪ٹھ  کونہٕ  سپُد  نٲزل،  یہِ  چھُنہٕ  اَمہِ  خٲطرٕ  ہرگاہ  تی  سپدِہا  تیٚلہِ  کیا  کرہن  تِم  پژھ،  بلکہ  چھُ  تِمن  میٲنِس  کلامس  پٮ۪ٹھ  وحی  سوزنسٕے  اندر  شک  بلکہ  ژٕہن  تِم  وۅنۍ  میون  عذاب۔"
  },
  {
    "verse_id": 9,
    "translation": "نَتہٕ  ما  چھےٚ  تِمنٕے  نِشہِ  تُہٕندِس  زبردست  تہٕ  فیاض  پروردگار  سٕندین  رحمتن  ہُنٛد  خزانہٕ  جمع  یِمن  منٛز  نبوت  تہِ  شٲمل  چھےٚٔ  یس  یِمن  خۅش  کرِ  تس  دِن  نبوت،  یَس  نہٕ  خۅش  کریکھ  تس  دِن  نہٕ  کینٛہہ۔"
  },
  {
    "verse_id": 10,
    "translation": "کِنہٕ  تِہٕنز  حکومت  چھےٚ  زمینن  تہٕ  آسمانن  منٛز،  بیٚیہِ  یہِ  تِمن  دۅن  منٛزباگ  چھُ  تتھ  منٛز  اگرتِمن  کانٛہہ  اختیاراہ  چھُ  آسمان  و  زمینس  پٮ۪ٹھ،  پس  کھٔسۍ  تن  ہیر  لٲگِتھ  آسمانس،  تور  کھٔسِتھ  بدلٲوِتن  تِم  نبوتُک  حکم۔"
  },
  {
    "verse_id": 11,
    "translation": "یہِ  چھےٚ  اَکھ  مختصر  جماعتھاہ  تُہٕندین  مخٲلفن  ہٕںز  برونٹھِمیو  شکست  خۅردٕ  جماعتو  أندرٕ  یِتہِ  اَکھ  جماعتھاہ،  یِہٕنزو  کتھو  تہٕ  حرکتو  سٍتۍ  کیازِ  چھِو  توٚہۍ  غمگین  سپدان۔"
  },
  {
    "verse_id": 12,
    "translation": "پیغمبرن  چھُ  تکذیب  کوٚرمُت  مکہٕ  کین  کٲفرن  برونٹھ  قومِ  نوحن،  قومِ  عادن،  بیٚیہِ  قومِ  فرعونن  یُس  میخہٕ  وول  اوس،  یُس  سزا  دِنہ  کہ  وقتہٕ  اَتھن  تہٕ  کھۅرن  اوس  مجرمن  میخہٕ  ٹھُکان۔"
  },
  {
    "verse_id": 13,
    "translation": "بیٚیہِ  قومِ  ثمودن،  بیٚیہِ  قومِ  لوطن،  بیٚیہِ  شہرِ  ایکہ  کیٚو  لوٗکو،  یِمے  یِژٕھہ  جمٲعژ  تہٕ  لوٗکھ  یِمَو  شکست  کھیٚیِو  پیغمبرن  ہٕندِس  مخالفتس  اندر۔"
  },
  {
    "verse_id": 14,
    "translation": "یِمَو  سارِوٕے  کوٚر  تکذیب  پیغمبرن۔  پس  سَپُد  تِمن  پٮ۪ٹھ  میون  عذاب  ثٲبت۔"
  },
  {
    "verse_id": 15,
    "translation": "ییٚمہِ  مُلکٕکۍ  کٲفرچھِنہٕ  پیاران  مگر  تتھ  کُنی  کریکہِ  یتھ  منٛز  نہٕ  شہہ  تھکنہٕ  مۅکھہٕ  ژھیٚن  آسہِ  بلکہ  آسہِ  کُنی  شہہ  سٍتۍ  سُہ  پھۅکھ۔"
  },
  {
    "verse_id": 16,
    "translation": "بیٚیہِ  چھِ  ونان  یِم  کٲفر  ٹھٹھہٕ  پٲٹھۍ  اے  سانہِ  پروردگار  جلد  پہن  واتناوتہٕ  اَسہِ  پَنُن  حصہٕ  عذابُک  حسابُک  دۅہ  یِنہٕ  برونٹھُے۔"
  },
  {
    "verse_id": 17,
    "translation": "توٚہۍ  کٔرِو  صبر    یارسول  اللہؐ  تِمن  کتھن  پٮ۪ٹھ  یِمہٕ  تِم  کٲفر  ونان  چھِ۔  بیٚیہِ  پٲوِیوٗن  ژیٚتس  سون  بندہ  داوٗد  علیہ  السلام  یُس  قوت  وول  تہٕ  صبر  وول  اوس  عبادتس  تہٕ  دشمنن  ہٕندِس  تکلیفس  پٮ۪ٹھ۔  تِم  ٲسۍ  خدایس  کُن  سٮ۪ٹھاہ  رجوع  کرن  وٲلۍٔ  اَسہِ  آسہٕ  کرِمَژٕ  یِمن  یِمہٕ  یِمہٕ  نعمژ  عطا۔"
  },
  {
    "verse_id": 18,
    "translation": "اَسہِ  اوس  مسخر  تہٕ  رام  کٔرِمٕتۍ  کۅہ  یِم  تِمن  سٍتۍٲسۍ  تسبیح  پران  شامس  تہٕ  صُبحس۔"
  },
  {
    "verse_id": 19,
    "translation": "بیٚیہِ  کٔرۍ  تِمن  مسخر  جانور  یِم  سۅمبرنہٕ  ٲسۍ  آمٕتۍ  تِمن  نِشہِ،  سٲری  کۅہ  تہٕ  جانور  ٲسۍ  تِہِندِ  وَجہہ  ذکرِ  سٍتۍ  مشغول  روزان۔"
  },
  {
    "verse_id": 20,
    "translation": "بیٚیہِ  کٔر  اَسہِ  مضبوط  تہٕ  محکم  تِہٕنز  سلطنت،  بیٚیہِ  کٔر  اَسہِ  عطا  تِمن  حکمت  گاٹہٕ  جار،  بیٚیہِ  فٲصلہٕ  کروُن  کلام  یُس  نہایت  واضح  تہٕ  جامع  اوس۔"
  },
  {
    "verse_id": 21,
    "translation": "بیٚیہِ  چھا  وٲژمٕژ  تۅہیہِ  نِشہِ  مُقدمہٕ  والین  ہٕنز  خبر  ییٚلہِ  زٔنۍ  جوراہ  تِمن  نِشہِ  مُقدمہٕ  ہیٹھ  آے  رات  کُیت  ییٚمہِ  وقتہٕ  تِم  خلوت  عبادت  خانس  منٛز  مشغول  ٲسۍ  خداے  سٕندِ  س  یادس  سٍتۍ۔  پہرٕہ  والیو  سِپاہو  ترٲوۍ  نہٕ  تِم  سیٚدِ  دروازٕہ  کِنۍ  بے  وقت  یِنہٕ  مۅکھہٕ،  مگر  تِم  ژاے  تِمن  نِشہِ  دیوارٕ  پٮ۪ٹھۍ  وۅٹھ  دِتھ۔  توپتہٕ  وٲتۍ  تِم  داوٗد  علیہ  السلام  سٕندِس  عبادت  خانس  منٛز۔"
  },
  {
    "verse_id": 22,
    "translation": "ییٚلہِ  تِم  ژاے  داوٗد  علیہ  السلامس  نِشہِ،  پس  کھوژۍ  تِم  تِمن  نِشہِ  تِہِندِ  بے  وقت  یِنہٕ  کہ  سببہٕ،  تِمَو  دوٚپُکھ  کھوٚژِو  مَہ  حض،  أسۍ  چھِ  تنازعٕکۍ  زٕہ  فریق۔  اَسہِ أندرٕہ  کٔر  أکۍ  بیٚیِس  پٮ۪ٹھ  زیادتی۔  پس  کٔرِو  توٚہۍ  اَسہِ  منٛز  فٲصلہٕ  پَزِ  سٍتۍ،  یُتھنہٕ  بے  انصٲفی  کٔرِو،  ہٲوِو  سیٚز  وَتھ،  توپتہٕ  دوٚپ  تِمَو  أندرٕہ  أکۍ  زٔنۍ  مُقدمٕچ  صورت  حض  چھےٚ  یِتھہٕ  پٲٹھۍ۔"
  },
  {
    "verse_id": 23,
    "translation": "أکۍ  شخصن  دوٚپ  یہِ  دوٚیُم  زوٚن  حض  چھُ  میون  بوے،  أمِس  نِشہِ  چھےٚ  نَمنَمتھ  ﴿99﴾ گبہِ،  مےٚ  حض  چھےٚ  صرف  اَکٕے  گبہِ  ہَن،  یہِ  بوے  چھُ  مےٚ  دَپان  یہِ  اَکھ  گَبہِ  ہن  تہِ  دِہ  ژٕہ  میے،  بیٚیہِ  حض  چھُم  کتھو  سٍتۍ  غٲلب  سپدان،  مےٚ  چھُنہٕ  کتھ  تہِ  دِوان  کرنہٕ۔"
  },
  {
    "verse_id": 24,
    "translation": "تِمَو  دوٚپُکھ،  یہِ  چھُ  یقیناً  ژےٚ  پٮ۪ٹھ  ظلم  کران  چٲنۍ  اَکھ  گبہِ  ہن  منگنہٕ  سٍتۍ  یۅسہٕ  مِلہٕ  ناوِہا  پننین  گبیٚن  سٍتۍ۔  اکثر  شریک  چھِ  زیادتی  کران  اَکھ  أکِس  پٮ۪ٹھ  مگر  چھِنہٕ  کران  تِم  یِمَو  ایمان  اوٚن  بیٚیہِ  کریکھ  رٕژٕ  عملہٕ،  تَمہِ  قسمٕکۍ  لوٗکھ  یعنی  ایمان  دار  چھِ  کمٕے۔  توپتہٕ  آو  داوٗد  علیہ  السلامس  خیال  کہ  یہِ  مُقدمہ  مےٚ  نِشہِ  بیگانہٕ  وقتہٕ  پیش  کرنس  اندر  چھےٚ  یٔہے  حکمت  کہ  اَسہِ  کوٚر  اَمہِ  سٍتۍ  تُہُنٛد  امتحان  کہ  أسۍ  وُچھَو  کوتاہ  صبروتحمل  کروُن  چھُ  داوٗد  علیہ  السلام،  کیازِ  یِتھِس  بٔڈِس  جلیل  القدر  پادشاہ  سٕندِس  خلوت  خانس  بلا  اجازت  کٲنسہِ  ہُنٛد  واتُن،  توپتہٕ  اَمہِ  بے  ربطی  سٍتۍ  کلام  کرُن  یتھ  منٛز  کٲفی  گستٲخی  ٲس  تہٕ  تِہُنٛد  تتھ  سٲرِسٕے  پٮ۪ٹھ  صبرو  تحمل  کرُن،  چنانچہ  تِمَو  موٚنگ  مغفرت  پننِس  پروردگارس،  بیٚیہِ  نمییہِ  بۅن  کُن  بیٚیہِ  کوڑُکھ  رجوع  بخدا۔"
  },
  {
    "verse_id": 25,
    "translation": "پس  بخُش  اَسہِ  تِمن  سُہ  معاملہٕ  ییٚمہِ  خٲطرٕ  امتحان  کرنہٕ  آکھ،  بیٚیہِ  چھُ  بے  شک  تِمن  اَسہِ  نِشہِ  خاص  قُربُک  مقام  بیٚیہِ  رُت  انجام۔"
  },
  {
    "verse_id": 26,
    "translation": "اَسہِ  فرموو  تِمن  اے  داوٗد،  اَسہِ  بنوُکھ  ژٕہ  حٲکم  زمینس  اندر،  پس  کر  ژٕہ  حکم  آیندٕھ  لوٗکن  اندر  انصافہٕ  سٍتۍ  یِتھہٕ  پٲٹھۍ  ازتانۍ  کران  روٗدُکھ۔  بیٚیہِ  یِتھہٕ  پٲٹھۍ  ازتانۍ  نفسٕچ  پٲروی  کٔرٕو  نہٕ  یِتھے  پٲٹھۍ  مَہ  کٔرِو  پٲروی  نفسہٕ  چہ  خوٲہشہِ  ہٕںز۔  نفسٕچ  پٲروی  کرٕنۍ  ڈالیو  تۅہیہِ  خداے  سٕنزِ  وَتہِ  نِشہِ،  پٔزِپٲٹھۍ  یِم  لوٗکھ  ڈالان  چھِ  خداے  سٕنزِ  وَتہِ  نِشہِ  تِہِندِ  خٲطرٕ  چھُ  سخت  عذاب  کیازِ  تِمَو  مٔشروو  حسابُک  دۅہ  یعنی  قیامت۔"
  },
  {
    "verse_id": 27,
    "translation": "بیٚیہِ  کٔرۍ  نہٕ  اَسہِ  آسمان  تہٕ  زمین،  بیٚیہِ  یہِ  تِمن  دۅن  منٛز  چھُ  پٲدٕھ  بے  ہوٗدٕہ  خالی  از  حکمت،  یہِ  چھُ  خیال  کٲفرن  ہُنٛد،  کٲفرن  ہٕندِ  خٲطرٕ  چھےٚ  ٲخرتس  اندر  بٔڈ  خرابی،  سُہ  گوٚ  جہنمُک  عذاب  کیازِ  انکار  کرنہٕ  سٍتۍ  سٲنِس  أکِس  بٔڈِس  حکمتس  تہِ  انکار  کران۔  کیازِ  بدلایل  نقلیہ  و  قطعیہ  چھُ  اَسہِ  بتصریح  بیان  کوٚرمُت  کہ  قیامتس  اندر  چھےٚ  یہِ  حکمت  کہ  یُتھ  أسۍ  نیکو  کارن  جزا  تہٕ  مفسدن  سخت  سزا  دِمَو۔  وۅنۍ  یُس  قیامتس  انکار  چھُ  کران،  سُہ  چھُ  خداے  سٕندِس  اَتھ  حکمتس  انکار  کران  بلکہ  چھُ  سارِنٕے  برابر  زانان۔  اللہ  تعالیٰ  چھُ  فرماوان۔"
  },
  {
    "verse_id": 28,
    "translation": "کیا  أسۍ  کروکھہٕ  تِم  یِمَو  ایمان  اوٚن  بیٚیہِ  کریکھ  رٕژٕ  عملہٕ  تِمن  لوٗکن  ہی  یِم  زمینس  پٮ۪ٹھ  کفرو  نافرمٲنی  کٔرِتھ  دنیاہس  منٛزفساد  تہٕ  تبٲہی  کران  چھِ،  بیٚیَن  الفاظن  اندر  گوٚو  یِتھہٕ  پٲٹھۍ  کہ  بیٚیہِ  کروکھ  أسۍ  پرہیزگار  تہٕ  خدایس  کھۅژوُنۍ  تہٕ  بدکار  برابر۔  یِتھہٕ  پٲٹھۍ  توحید  تہٕ  بعث  دلیلو  سٍتۍ  ثٲبت  چھُ  یِتھے  پٲٹھۍ  چھُ  نبوت  و  رسالت  تہٕ  بدلیل  ثٲبت۔"
  },
  {
    "verse_id": 29,
    "translation": "یہِ  قرآن  مجید  چھےٚ  کتاباہ  یۅسہٕ  اَسہِ  نٲزل  کٔر    یارسول  اللہؐ  تۅہیہِ  کُن،  بابرکت  کتاباہ  ییٚمہِ  کیٚن  الفاظن،  حرفن  تہٕ  معانِیَن  اندر  چھےٚ  پوٗرٕ  برکت  یُتھ  لوٗکھ  یِمن  آیاتن  اندر  غورو  فکر  کرن  بیٚیہِ  یُتھ  عقلہِ  وٲلۍ  تَمہِ  سٍتۍ  نصیحت  رٹن۔"
  },
  {
    "verse_id": 30,
    "translation": "بیٚیہِ  کوٚڑ  اَسہِ  عطا  داوٗد  علیہ  السلامس  فرزند  سلیمان  علیہ  السلام۔  کیا  رُت  بندٕھ  چھُ  سُہ  سلیمان  علیہ  السلام،  پرتھ  وقتہٕ  خدایس  کُن  رجوع  کروُن۔  چنانچہ  تِہُنٛد  قصہٕ  چھُ  قابل  ذکر۔"
  },
  {
    "verse_id": 31,
    "translation": "ییٚلہِ  اَکہِ  دۅہ  تِمن  پیش  آے  کرنہٕ  شام  کہ  وقتہٕ  عمدٕھ  تیز  رفتار  گُرۍ،  یِم  جہادٕ  خٲطرٕ  تھاونہٕ  آمٕتۍ  ٲسۍ  تِہِندِس  وُچھنس  تہٕ  مُلاحظہ  کرنس  لوٚگ  واریاہ  وقت۔  نٮ۪مازِ  گوٚۅ  ژیر۔  چنانچہ  جلال  و  ہٲبت  سببہٕ  ہیوٚک  نہٕ  کٲنسہِ  جرات  کٔرِتھ  کہ  تِمن  کرہن  اَتھ  پٮ۪ٹھ  مطلع،  توپتہٕ  سَپُد  تِمن  پانسٕے  اَمُیک  خیال۔"
  },
  {
    "verse_id": 32,
    "translation": "توپتہٕ  لٔگۍ  فرماونہِ،  افسوس  مےٚ  کوٚر  اختیار  مالُک  محبت  ییٚمہِ  سٍتۍ  بہٕ  غٲفل  سَپدُس  پننِس  پروردگار  سٕندِ  عبادت  نِشہِ  یوٚت  تانۍ  آفتاب  کھٔٹِتھ  روٗد  شامہٕ  کِس  پردس  تل۔"
  },
  {
    "verse_id": 33,
    "translation": "فرمووُکھ  بیٚیہِ  أنیوٗکھ  یِم  گُرۍ  واپس  مےٚ  نِشہِ،  توپتہٕ  ہیوٚتُکھ  تِمن  گُریٚن  گرۅزن  تہٕ  گردنَن  پھَس  دِیُن  شمشیرِ  سٍتۍ  یعنی  تِم  کٔرِکھ  سٲری  ذبح،  کیازِ  یُس  مال  خداے  سٕندِ  یادٕ  نِشہِ  غٲفل  سپدنُک  سبب  سپدِ،  سُہ  مال  گژِھہ  نہٕ  پانس  نِشہِ  روزنٕے۔"
  },
  {
    "verse_id": 34,
    "translation": "اَکھ  قصہ  تِہُنٛد  گوٚۅ  یہِ،  بیاکھ  قصہ  چھُ۔  متفق  علیہ  چھُ  حدیث  شریف  کہ  اَکہِ  لٹہِ  سَپُد  سلیمان  علیہ  السلام  پننین  اُمرالشکرن  نِشہِ  جہادکِس  أکِس  معاملس  اندر  آزردٕہ۔  توپتہٕ  فرمووُکھ  اَز  رٲتھۍ  کِیُت  سپدٕہ  بہٕ  پننین  سَتتھن  زنانن  سٍتۍ  ہم  بستر،  تِمن  نِشہِ  سپدن  پٲدٕہ  ستتھ  فرزند  یِم  مجاہد  سپدن۔  انشاء  اللہ  پَرُن  گوکھ  مٔشتھٕے،  نتیجہ  درٛاو  کٲنسہِ  زنانہِ  روٗد  نہٕ  اَمہِ  شبہٕ  حمل۔  صرف  روٗد  أکِس  زنانہِ  ناٹہ  پیاو  یعنی  ناتمام  بچہ۔  سُہ  ناتمام  بچہ  ہیتھ  آیہِ  داے  توپتہٕ  تروونکھ  تختس  پٮ۪ٹھ۔  بتحقیق  بیٚیہِ  کٔر  اَسہِ  آزمٲیش  تہٕ  امتحان  سلیمان  علیہ  السلامس  بیٚیہِ  تروو  اَسہِ  تِہِندِس  تختس  پٮ۪ٹھ  بدناہ،  بے  روح،  توپتہٕ  کوٚر  تِمَو  رجوع  بخدا،  بیٚیہِ  کوٚرُکھ  انشاء  اللہ  نَہ  پرنس  پٮ۪ٹھ  توبہٕ،  موٚنگُکھ  دعا۔"
  },
  {
    "verse_id": 35,
    "translation": "دعا  کوٚرُکھ  اے  میانہِ  پروردگارٕ  مےٚ  کر  مغفرت  پٔتِمین  گناہن  بیٚیہِ  کرُم  عطا  آیندہٕ  خٲطرٕ  سۅ  سلطنت  یۅسہٕ  نہٕ  کٲنسہِ  مےٚ  ورٲے  آسہِ،  بے  شک  ژٕے  چھُکھ  سورُے  عطا  کرٕوُن،  ژےٚ  نِشہِ  چھُنہٕ  یہِ  دعا  قبول  کرُن  کینٛہہ  دشوار۔"
  },
  {
    "verse_id": 36,
    "translation": "پس  کوٚر  واو  اَسہِ  تِمن  مسخر  تہٕ  تٲبع،  سُہ  واو  اوس  پکان  تِہِندِ  حکمہٕ  وارٕہ  وارٕہ  یوٚت  تِمن  واتنُک  اِرادٕہ  آسان  اوس،  ییٚمہِ  سٍتۍ  تِمن  گُرین  ہٕنز  چنداں  ضرورت  روٗزنہٕ۔"
  },
  {
    "verse_id": 37,
    "translation": "بیٚیہِ  تھٲوۍ  اَسہِ  تِمن  مُسخر  تہٕ  تٲبع  شیطان  یعنی  جِن۔  تِم  سٲری  یِم  دوٚسِل  ٲسۍ  بیٚیہِ  ڈُنگل  ٲسۍ  سمندرٕ  منٛزٕ  غۅتہٕ  دِتھ  مۅختہٕ  کھالان۔"
  },
  {
    "verse_id": 38,
    "translation": "بیٚیہِ  تِمَن  ورٲے  بیٚیہِ  جِن  یِم  ہانکلو  سٍتۍ  بند  ٲسۍ  کرنہٕ  آمٕتۍ  قٲد  تھاونہٕ  آمٕتۍ  عدولِ  حکمی  سببہٕ۔  خدماتَ  مفوضو  نِشہِ  یِم  جِن  ژلان  ٲسۍ  تعلیل  حکم  ٲسۍ  نہٕ  کران،  تِمن  اوس  اَمی  قسمہٕ  سزا  دِنہٕ  یِوان۔"
  },
  {
    "verse_id": 39,
    "translation": "اَسہِ  فرووُس  اے  سلیمان  یہِ  چھُے  ژےٚ  سانہِ  طرفہٕ  اَکھ  عطیہ،  بیٚیہِ  پادشاہ  چھِنہٕ  آسان  مُلکہٕ  کین  خزانن  ہٕندۍ  مٲلکۍ  بلکہ  چھِ  تِم  آسان  مُلکٕکۍ  نٲظم۔  مگر  توٚہۍ  کٔرِو  اَسہِ  مٲلک  تمام  خزانن  ہٕندۍ،  یَس  خۅش  کریٚو  تس  دِیِو،  ہرگاہ  پانسٕے  نِشہِ  تھٲوِو  سانہٕ  طرفہٕ  چھُنہٕ  کانٛہہ  باز  خواست۔ "
  },
  {
    "verse_id": 40,
    "translation": "اَمہِ  دنیا  کہ  سامانہٕ  علاوٕہ  چھُ  تُہٕندِ  خٲطرٕ  اَسہِ  نِشہِ  خاص  قُرب،  بیٚیہِ  نہایت  اعلیٰ  درجِچ  نیک  انجٲمی،  ییٚمُیک  ظہور  ٲخرتس  منٛز  سَپدِ۔"
  },
  {
    "verse_id": 41,
    "translation": "بیٚیہِ  پٲوِیوٗن  ژیٚتس  سون  بندٕہ  ایوب  علیہ  السلام  ییٚلہِ  تِمو  پننِس  پروردگارس  نِدا  کوٚر،  اے  میانہِ  پروردگارٕ،  شیطان  چھُ  واتناوان  مےٚ  اِیذا  تہٕ  تکلیف،  سُہ  تکلیف  اوس  یۅہے  کہ  اَکہِ  دۅہ  سَمُکھ  وَتہِ  پکان  شیطان  تِہِندین  بٲژن  طبیب  سٕنزِ  شکلہِ  منٛز،  تِمَو  کوٚر  خیال  یہِ  چھُ  حکیم،  أمِس  اَتھہِ  کرناوَو  ایوب  علیہ  السلامس  علاج۔  تٔمی  دوٚپُکھ  بہٕ  کرٕہ  تِمن  علاج  یتھ  شرطس  پٮ۪ٹھ  کہ  ہرگاہ  شِفا  بَنہِ  تِمن،  تُہُند  گژِھہ  دَپُن  کہ  ژےٚ  دِیُتُتھ  تِمن  شِفا،  اَمہِ  ورٲے  چھُس  نہٕ  بہٕ  کانٛہہ  معاوضہ  تۅہیہِ  نِشہِ  یژھان۔  تِمَو  کوٚڑ  اَمُیک  تذکرٕہ  ایوب  علیہ  السلامس  نِشہِ۔  تِمَو  فرمووُکھ  بی  بی  ژےٚ  چھے  نا  خبر  یہِ  کُس  چھُ،  یہِ  چھُ  شیطان۔  تِمن  سَپُد  اَمُیک  سخت  رنج،  تِمَو  دوٚپ  میانہِ  بیمارِ  سببہٕ  لوٚب  شیطانن  موقع  میانہِ  گرواجِنہِ  اَتھہِ  شِرکٕکۍ  کلمات  ونناونُک۔  لہٰذا  ہووُکھ  قسم  کہ  بہٕ  لایہِ  پننین  بٲژن  ہتھ  کمچہِ۔  اللہ  تعالیٰ  ہن  کوٚر  تِہِندِس  منگنس  اِجابت،  فرموونکھ۔"
  },
  {
    "verse_id": 42,
    "translation": "اے  حضرت  ایوب  لَتھ  دِیِو  پننہِ  کھورِ ﴿یا  کھۅرٕ۔  ۔  ۔  ۔  ۔  ؟؟؟؟؟؟؟﴾  سٍتۍ  زمینس۔  أتۍ  درٛاو  تَتہِ  نَس  ناگہٕ  راد۔  اللہ  تعالیٰ  ہن  فرمووُس  اے  حضرت  ایوب،  یہِ  آب  چھُ  تُہٕندِ  سران  کرنہٕ  خٲطرٕ،  تُرُن  آب،  بیٚیہِ  چھُ  تُہٕندِ  چیٚنہٕ  خٲطرٕ۔  چنانچہ  تِمِو  یانۍ  اَمہِ  آبہٕ  سٍتۍ  غسل  کوٚر  بیٚیہِ  چوکھ  سُہ  آب،  تانۍ  سَپدُکھ  سورُے  تکلیف  دوٗر۔"
  },
  {
    "verse_id": 43,
    "translation": "بیٚیہِ  کٔرۍ  اَسہِ  عطا  تِمن  گرِکۍ  بٲژ  یِم  مکان  کِس  پشس  تل  گٔژِھتھ  موٚمٕتۍ  ٲسۍ،  بیٚیہِ  تِمنٕے  ہی  تِمن  سٍتۍ  بیٚیہِ  بٲژ  تہِ  پننہِ  خاص  مہربٲنی  سٍتۍ،  بیٚیہِ  یُتھ  عقل  مندن  ہٕندِ  خٲطرٕ  اَکھ  یادگار  روزِ۔  یعنی  عقلہِ  والین  ہُنٛد  گژِھہ  یاد  تھاوُن  کہ  صبر  کروُنین  کِیُتھ  جزا  چھُ  اللہ  تعالیٰ  دِوان۔  اَمہِ  پتہٕ  کوٚر  ایوب  علیہ  السلامن  اِرادٕہ  کہ  پَنُن  قسم  کرہن  تِم  پوٗرٕ  یعنی  اہلیہ  ہن  پننین  لایہِ  ہن  ہتھ  کمچہِ۔  مگر  چونکہ  تِمَو  ٲس  ایوب  علیہ  السلامس  سٮ۪ٹھاہ  خدمت  کٔرمٕژ  خصوصاً  اَتھ  بیمارِ  اندر،  بیٚیہِ  ٲس  نہٕ  تِہِندِ  طرفہٕ  خاص  کانٛہہ  نافرمٲنیاہ  آمٕژ  کرنہٕ۔  لہٰذا  کوٚر  اللہ  تعالیٰ  ہن  پننہِ  مہربٲنی  سٍتۍ  تِہِندِ  خٲطرٕ  اَکھ  خاص  حکماہ  نٲزل  ییٚمہِ  سٍتۍ  تِہِندِ  حقہٕ  اَکھ  تخفیفاہ  سَپُد،  بیٚیہِ  فرموو  اَسہِ  ایوب  علیہ  السلامس۔"
  },
  {
    "verse_id": 44,
    "translation": "رٔٹِو  توٚہۍ  اَتھس  منٛز  مورِہ  بودارٕہ  یتھ  منٛز  اَکھ  ہتھ  مورِہ  آسن،  تمی  سٍتۍ  لٲیِو  توٚہۍ  ژٔنڈ  بٲژن  پننین،  قسم  مَہ  پھُٹرٲوِو۔  چنانچہ  تہ  کوٚر  ایّوب  علیہ  السلامن،  اَمہِ  پتہٕ  چھُ  اللہ  تعالیٰ  فرماوان  ایوب  علیہ  السلامٕنۍ  تعریف  کہ  بے  اَسہِ  لوٚب  سُہ  صبر  کروُن  بندٕہ،  کیا  رُت  بندٕہ  چھُ  سُہ،  بے  شک  سُہ  چھُ  سٮ۪ٹھاہ  رجوع  کروُن  پننِس  خدایس  کُن۔"
  },
  {
    "verse_id": 45,
    "translation": "بیٚیہِ  کٔرِو  یاد  سانین  بندن  ہُنٛد،  ابراہیم  علیہ  السلام  سُند،  اسحاق  علیہ  السلام  سُنٛد،  بیٚیہِ  یعقوب  علیہ  السلام  سُنٛد۔  یِم  اَتھو  کھۅرو  سٍتۍ  ٲسۍ  بندگی  کران،  أچھو  سٍتۍ  ٲسۍ  آثارِ  قدرت  وُچھِتھ  مغفرت  حاصل  کران۔"
  },
  {
    "verse_id": 46,
    "translation": "اَسہِ  ٲسۍ  تِم  مخصوص  کٔرِمٕتۍ  اکہِ  خاص  کتھہِ  سٍتۍ،  سُہ  گوٚو  ٲخرتُک  گرٕ  بکثرت  یاد  کرنہٕ  سٍتۍ۔"
  },
  {
    "verse_id": 47,
    "translation": "بیٚیہِ  چھِ  تِم  حضرات  اَسہِ  نِشہِ  یقیناً  ژارنہٕ  آمتیو  رٕتیو  بندَو  أندرٕہ۔  "
  },
  {
    "verse_id": 48,
    "translation": "بیٚیہِ  کٔریوٗن  یاد  اسمٰعیل  علیہ  السلام  بیٚیہِ  الیسَع  علیہ  السلام،  یُس  صاحب  الیاس  علیہ  السلامن  پَنُن  نٲیب  سوٗزمُت  اوس  بنی  اسرٲیلن  کُن۔  پتہٕ  سَپٕز  تِمن  نبوت  عطا۔  بیٚیہِ  ذوالکفل  علیہ  السلام،  یِم  سٲری  تہِ  چھِ  رٕتیو  بندو  أندرٕہ۔"
  },
  {
    "verse_id": 49,
    "translation": "یہِ  چھُ  نصیحتُک  کلاماہ،  یہِ  سَپُد  ختم  اَمہِ  پتہٕ  چھُ  بیان  جزا  و  سزاہُک،  تمُیک  تفصیل  چھُ  یِتھہٕ  پٲٹھۍ  کہ،  بیٚیہِ  چھےٚپرہیزگارن  ہٕندِ  خٲطرٕ  ٲخرتس  منٛز  رٕژ  جایاہ  روزنہٕ  خٲطرٕ۔"
  },
  {
    "verse_id": 50,
    "translation": "یعنی  ہمیشہ  روزنٕکۍ  باغ  یِمن  ہٕندۍ  دروازٕہ  ؤٹھۍ  آسن  تراونہٕ  آمٕتۍ  تِمن  پرہیزگارن  ہٕندِ  خٲطرٕ۔"
  },
  {
    "verse_id": 51,
    "translation": "تکیہ  دِتھ  آسن  بِہِتھ  تِمن  جنتن  منٛز،  طلب  آسن  کران  تِمن  جنتہٕ  کین  خدمت  گارن  نِشہِ  یِمن  جنتن  منٛز  واریاہ  قسمٕکۍ  میوٕہ  بیٚیہِ  واریاہ  قسمٕکۍ  چیز۔"
  },
  {
    "verse_id": 52,
    "translation": "بیٚیہِ  آسنکھ  برونٹھہٕ  کنہِ  خوبصورت  تہٕ  خۅش  شکل  زنانہٕ  یعنی  حوٗرٕ  یِمہٕ  بۅن  کُن  نظر  تھاوٕ  وُنہِ  آسن،  تِم  آسن  اَکی  عمرِ،  ہم  سِن  وَننہِ  یِیَکھ۔  "
  },
  {
    "verse_id": 53,
    "translation": "اے  مسلمانو  یِمہٕ  چھےٚ  تِمہٕ  نعمٔژ  یِمن  ہُنٛد  تۅہیہِ  وعدٕہ  اوس  تھاونہٕ  یِوان  قیامتُک  دۅہ  یِنَس  پٮ۪ٹھ۔"
  },
  {
    "verse_id": 54,
    "translation": "بے  شک  یہِ  چھُ  سون  رِزق،  اَتھ  چھُنہٕ  زانٛہہ  تہِ  ووبرُن  تہٕ  ختم  گژُھن،  یِمہٕ  چھےٚ  دٲیمی  نعمٔژ  ہمیشہ  پوشوُنہِ۔  یہِ  مضمون  گوٚو  ختم  یُس  اہلِ  سعادتن  متعلق  اوس۔  وۅنۍ  بوٗزِو  اَمہِ  پتہٕ  اہلِ  شقاوتن  ہُنٛد  حال۔"
  },
  {
    "verse_id": 55,
    "translation": "بیٚیہِ  چھےٚ  سرکش  تہٕ  نافرمانن  ہٕندِ  خٲطرٕ  سٮ۪ٹھاہ  یچھ  روزنٕچ  جاے۔"
  },
  {
    "verse_id": 56,
    "translation": "سۅجاے  گٔیہِ  جہنم  یتھ  منٛز  تِم  داخل  سپدن۔"
  },
  {
    "verse_id": 57,
    "translation": "وننہٕ  یِیَکھ  اے  جہنمیو،  یہِ  چھَو  رَسٕر  بیٚیہِ  پٲل  تہٕ  پاکھ،  اَتھ  تہِ  وُچھِو  مزٕہ۔"
  },
  {
    "verse_id": 58,
    "translation": "بیٚیہِ  آسن  اَتھ  ہی  واریاہ  چیٚنٕکۍ  تہٕ  کھیٚنٕکۍ  چیز،  یِم  سٮ۪ٹھاہ  یچھ  ناگوار  تہٕ  تکلیف  دہ  آسن۔"
  },
  {
    "verse_id": 59,
    "translation": "ییٚلہِ  زٕٹھیٚن  تہٕ  متبوعن  ہٕنز  جماعت  جہنمس  منٛز  داخل  سپدِ  توپتہٕ  یِں اَننہٕ  تہٕ  داخل  کرنہٕ  تِہِندۍ  تابع،  تِم  دَپن  پانہٕ  وٲنۍ  ییٚکیا  آیہِ  بیاکھ  جماعت  یِم  تۅہیہِ  سٍتۍ  عذابس  اندر  سپدنہٕ  خاٲطرٕ  جہنمس  نادر  ژیٚل  کٔرِتھ  چھِ  اَژان۔  خداے  أنِن  یِمن  بلاے  یِمن  مہ  بٔنِن  کُشادٕہ  جاے  کُنہِ،  یِمن  تہِ  چھُ  اَژُن  نارس  اندر۔"
  },
  {
    "verse_id": 60,
    "translation": "تِم  دپنکھ  تورٕہ  بلکہ  مہ  بٔنِن  کُشادٕہ  جاے  کُنہِ،  تۅہیہِ  أنِن  خداے  بٔڈ  بلاے،  پس  کٲژاہ  یچھ  جاے  چھُ  یہِ  جہنم  یُس  اَسہِ  تُہٕندِ  وجہ  پیش  آو۔"
  },
  {
    "verse_id": 61,
    "translation": "پانہٕ  وٲنۍ  اَکھ  أکِس  پٮ۪ٹھ  چھاوٕدٲسی  کٔرِتھ  کرن  دعا،  اے  سانہِ  پروردگارٕ،  یِمَو  یہِ  عذاب  تہٕ  مصیبت  اَسہِ  برونٹھ  کُن  تروو  تہ  واتنا  تِمن  کرتہٕ  ژٕہ  زیادٕہ  عذاب  دۅگنٲوِتھ  نارس  اندر۔"
  },
  {
    "verse_id": 62,
    "translation": "توپتہٕ  دپن  سٲری  جہنمی  کیا  سنا  وجہ  چھُ  أسۍ  چھِکھ  نہٕ  وُچھان  ییٚتہِ  تِم  لوٗکھ  یِم  أسۍ  گٕنزران  ٲسِکھ  یچھ  تہٕ  ناکارٕہ  لوٗکو  اندرٕہ  یعنی  مسلمان۔"
  },
  {
    "verse_id": 63,
    "translation": "کیا  أسۍ  ٲسۍ  نا  تِمن  ناحق  ٹھٹھہٕ  کران،  تِم  ٲسۍ  نہٕ  فی  الحقیقت  نارس  لایق،  کِنہٕ  جہنمس  اندر  چھِ  تِم  تہِ  موجود،  مگر  سانہِ  نظرے  چھےٚ  تِمن  نِشہِ  ڈجہِ  مَژٕہ  یت  ٲسِتھ  چھِنہٕ  اَسہِ  درینٹھی  یِوان  عذابس  سٍتۍ  چھےٚ  یہِ  کتھ  سانہِ  حقہٕ  بٲعث  حسرت۔"
  },
  {
    "verse_id": 64,
    "translation": "بے  شک  یہِ  چھُ  واقعی  سپدٕوُن  یعنی  جہنمِین  ہٕںز  پانہٕ  وٲنۍ  ہَر  ہَر  کرٕنۍ۔"
  },
  {
    "verse_id": 65,
    "translation": "توٚہۍ  فرمٲوِیوٗکھ    یارسول  اللہؐ،  اے  لوٗکو  توٚہۍ  یُس  توحید و رسالتس  انکار  کران  چھِو،  اَمُیک  ضریر  چھُو  تۅہیہِ  پانس،  مےٚ  کُنہِ  قسمُک  اَمُیک  ضریر  چھُنہٕ  کیازِ  بہٕ  چھُس  تۅہیہِ  اَکھ  بیٖم  کرٕوُناہ  خداے  سٕندِ  عذابہٕ  نِشہِ،  بیٚیہِ  فرمٲویوٗکھ  یِتھہٕ  پٲٹھۍ  میون  پیغمبر  تہٕ  بیٖم  کروُن  آسُن  اَکھ  اَمرِ  وقعی  چھُ،  یِتھے  پٲتھۍ  چھُ  توحید  تہِ  اَکھ  پوٚز  تہٕ  واقعی  اَمراہ  یعنی  خدایس  ورٲے  یُس  کُنُے  تہٕ  غٲلب  چھُ،  چھُنہٕ  کانٛہہ  اَکھاہ  عبادتس  لایق۔"
  },
  {
    "verse_id": 66,
    "translation": "یُس  اآسمانن  تہٕ  زمینن  ہُنٛد  پروردگار  چھُ  بیٚیہِ  یہِ  تِمن  دۅن  منٛز  چھُ  تَمہِ  سارِکُے  پروردگار  تہٕ  مٲلک،  سٮ۪ٹھاہ  زبردست  تہٕ  سٮ۪ٹھاہ  بخشن  ہار  چھُ  بندن  ہٕندیٚن  بے  شمار  گناہن۔"
  },
  {
    "verse_id": 67,
    "translation": "توٚہۍ  فرمٲویوٗکھ    یارسول  اللہؐ،  یہِ  اَمر  یعنی  اللہ  تعالیٰ  سٕندین  توحید  و  شرایعن  ہٕنز  تعلیم  کرنہٕ  خٲطرٕ  بہٕ  سوزُن،  یہِ  چھُ  اَکھ  عظیم  الشان  مضموناہ  ییٚمُیک  تۅہیہِ  سٮ۪ٹھاہ  اہتمام  کرُن  شوٗبہِ  ہا،"
  },
  {
    "verse_id": 68,
    "translation": "مگر  افسوس  توٚہۍ  چھِو  اَمہِ  نِشہِ  سٮ۪ٹھاہ  بے  پرواہ  سپدان۔  اَمہِ  کہ  عظیم  الشان  آسنُکھ  وجہ  چھُ  یۅہے  کہ  اَمہِ  ورٲے  چھُ  سعادتِ  حقیقی  حاصل  سپدُن  محال۔"
  },
  {
    "verse_id": 69,
    "translation": "مےٚ  ٲس  نہٕ  کِہِنۍ  خبر  عالمِ  علوی  ہٕنزن  مجلسن  ہٕنز،  ییٚلہِ  یِم  یعنی  ملاء  اعلیٰ  ہٕکۍ  لوٗکھ  آدم  علیہ  السلام  سٕنزِ  پٲدایشہِ  متعلق  بحث  کران  ٲسۍ۔  مےٚ  آیہِ  خبر  کرنہٕ  بعض  تِمن  معاملن  ہٕنز  وحی  کہ  ذریعہ۔  "
  },
  {
    "verse_id": 70,
    "translation": "مےٚ  کُن  چھَنہٕ  وحی  یِوان  نازل  کرنہٕ  مگر  یی  زِ  بہٕ  چھُس  اَکھ  پیغمبراہ  نٔنۍ  پٲٹھۍ  بیٖم  کرٕوُن،  چنانچہ  تِمَو  معاملو  أندرٕہ  گوٚو  اَکھ  معاملہ  یتھ  منٛز  ملاء  اعلیٰ  ہس  منٛز  بحث  یِوان  اوس  کرنہٕ،  آدم  علیہ  السلام  سُنٛد  پٲدٕہ  کرُن۔  یِتہِ  سَپُد  مےٚ  معلوم  وحی  کہ  ذریعہ،  بیاکھ  کانٛہہ  ذریعاہ  مےٚ  نِش  چھُنہٕ۔  یۅہے  چھُ  ثبوت  میانہِ  نبوت  و  رسالتُک۔  لہٰذا  پَزِ  تۅہیہِ  میٲنِس  پیغمبر  برحق  آسنس  پژھ  کرٕنۍ،  تفصیل  تَمہِ  گفتگووُک  چھُ۔"
  },
  {
    "verse_id": 71,
    "translation": "سُہ  گفتگو  سَپُد  تَمہِ  وقتہٕ  ییٚلہِ  فرموو تُہٕندۍ  پروردگارن  ملٲیکن،  اے  ملٲیکو  میون  اِرادٕہ  چھُ  بہٕ  کرن  پٲدٕہ  میٚژِہ  اَکھ  بشراہ۔"
  },
  {
    "verse_id": 72,
    "translation": "توپتہٕ  ییٚلہِ  بہٕ  سُہ  وارٕہ  بناون  یعنی  تِہِندۍ  اعضاء  مکمل  کرٕ،  بیٚیہِ  واتناوٕہ  بہٕ  تس  منٛز  پننہِ  طرفہٕ  روح،  پس  نٔمۍ  زِ  توٚہۍ  تس  برونٹھہٕ  کنہِ  سجدٕہ  دِوان،  توپتہٕ  ییلہِ  اللہ  تعالیٰ ہن  سُہ  تیار  کوٚر۔"
  },
  {
    "verse_id": 73,
    "translation": "سارِوٕے  ملٲیکو  دیُت  تس  سجدٕہ  یِکہٕ  وَٹہٕ۔"
  },
  {
    "verse_id": 74,
    "translation": "مگر  دُیت  نہٕ  سجدٕہ  ابلیسن،  تٔمۍ  کوٚر  تکبر  تہٕ  غرور  بیٚیہِ  سَپُد  سُہ  کٲفرو  أندرٕہ۔"
  },
  {
    "verse_id": 75,
    "translation": "اللہ  تعالیٰ  ہن  فرمووُس،  اے  ابلیس  کٔمۍ  چیزن  روٚٹُکھ  ژٕہ  پتھ  تَس  سجدٕہ  دِنہٕ  نِشہِ  یُس  مےٚ  پننیو  اَتھو  پٲدٕہ  کوٚر۔  یہِ  کوٚرُتھ  ژےٚ  تکبر  تہٕ  غرور،  بوٚڈ  نہ  ٲسِتھ،  کِنہٕ  واقعی  اوسُکھ  ژٕہ  تھدِ  درجہِ  کیو  لوٗکو  أندرٕہ  یِمن  نہٕ  سجدٕہ  کرُن  زیبا  اوس۔"
  },
  {
    "verse_id": 76,
    "translation": "ابلیس  لوٚگ  دَپنہِ  کہ  یہِ  دوٚیِم  کتھ  چھےٚ  ثٲبت  یعنی  بہٕ  چھُس  تِہِندِ  کھۅتہٕ  بہتر،  بہٕ  کوٚرتھس  پٲدٕہ  نارٕ  نِشہِ،  سُہ  کوٚرتھن  پٲدٕ  ربہِ  نِشہِ۔  "
  },
  {
    "verse_id": 77,
    "translation": "اللہ  تعالیٰ  ہن  فرمووُس  نیر  ییٚمہِ  آسمان  نِشہِ  نیبر،  بے  شک  اَمہِ  عدولِ  حکمہٕ  سببہٕ  چھُکھ  ژٕہ  مَردوٗد۔"
  },
  {
    "verse_id": 78,
    "translation": "بیٚیہِ  چھےٚ  ژےٚ  پٮ۪ٹھ  میٲنۍ  لعنت  قیامت  کِس  دۅہس  تانۍ۔  تَمہِ  پتہٕ  چھُنہٕ  مرحوم  سپدنُک  اِمکانٕے۔"
  },
  {
    "verse_id": 79,
    "translation": "ابلیسن  دوٚپ،  اے  پروردگارٕ  ہرگاہ  آدم  علیہ  السلام  سٕندِ  وجہ  بہٕ  مردود  کوٚرتھس  تیٚلہِ  دِتہٕ  میٚتہِ  مہلت  مرنہٕ  نِشہِ  قیامت  کِس  دۅہس  تانۍ،  یُتھ  بہٕ  تِمن  نِشہِ  بیٚیہِ  تِہِندین  اولادن  نِشہِ  پوٗرٕ  بدلہٕ  ہیمہٕ  ہا۔"
  },
  {
    "verse_id": 80,
    "translation": "اللہ  تعالیٰ  ہن  فرمووُس  ییٚلہِ  ژٕ  مہلت  چھُکھ  منگان،  گژھ  اَدٕہ  کیا،  ژےٚ  آیی  مہلت  دِنہٕ۔"
  },
  {
    "verse_id": 81,
    "translation": "تَمہِ  دۅہ  کِس  وقتس  تام  یُس  مقرر  چھُ۔"
  },
  {
    "verse_id": 82,
    "translation": "دَپنہِ  لوٚگ  ییٚلہِ  مےٚ  مہلت  آیہِ  دِنہٕ  تیٚلہِ  چھُٕ  چانہِ  عزتُک  قسم  کہ  یِم  سٲری  بنی  آدم  ڈالکھ  بہٕ  ضرور  سیٚزِ  وَتہِ  نِشہِ،"
  },
  {
    "verse_id": 83,
    "translation": "مگر  نہٕ  تِمَو  أندرٕہ  چٲنۍ  برگزیدٕہ  بندٕہ  یِم  ژےٚ  میانہِ  اثرٕ  نِشہِ  محفوظ  تھٲوِتھکھ۔"
  },
  {
    "verse_id": 84,
    "translation": "اللہ  تعالیٰ  ہن  فرمووُس،  پس  چھَنہٕ  پٔز  یٔہے  کتھ  کہ  بہٕ  چھُس  ہمیشہ  پوٚزُے  وانان  کہ،"
  },
  {
    "verse_id": 85,
    "translation": "یقیناً  بہٕ  کرن  پُر  جہنم  چانہِ  سٍتۍ  بیٚیہِ  چانین  سارِنٕے  پیروَن  تہٕ  تٲبِعن  سٕندِ  سٍتۍ۔"
  },
  {
    "verse_id": 86,
    "translation": "فرمٲوِیوٗکھ  توٚہۍ   یارسول  اللہؐ،  اے  لوٗکو  بہٕ  چھُسنہٕ  تۅہیہِ  منگان  دینِ  حق  واتناونہٕ  خٲطرٕ  کانٛہہ  موٚزوٗریاہ۔  بیٚیہِ  چھُس  نہٕ  بہٕ  زورٕ  پَنُن  پان  پیغمبر  بناونہٕ  کہ  طریقہ  کرٕہا  بہٕ  نبوتُک  دعویٰ۔  غیرِ  قرآن  ونہٕ  ہا  بہٕ  قرآن۔  بلکہ  چھُ  فی  الواقع  یہِ  قرآنِ  مجید  کلامِ  الہٰی۔"
  },
  {
    "verse_id": 87,
    "translation": "یہِ  قرآن  مجید  چھُ  ساری  جہان  کہ  خٲطرٕہ  اَکھ  وعظاہ  تہٕ  نصیحتاہ  ییٚمہِ  کہ  تبلیغہ  خٲطرٕ  مےٚ  نبوت  عطا  کرنہٕ  آیہِ  یتھ  منٛز  تُہٕندی  خٲطرٕ  بوٚڈ  نفع  تہٕ  فٲیدٕہ  چھُ۔  ہرگاہ  توٚہۍ  پوٚز  واضح  سپدنہٕ  پتہٕ  تہِ  مٲنِو  نہٕ۔"
  },
  {
    "verse_id": 88,
    "translation": "توٚہۍ  زٲنِو  پانے  ضرور  کینٛژھو  دۅہو  پتہٕ  اَمُیک  پوٗرٕ  حال۔  مرنہٕ  پتے  سَپدِ  تۅہیہِ  پوٗرٕ  حقیقت  ظٲہر۔"
  }
]