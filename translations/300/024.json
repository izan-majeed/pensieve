[
  {
    "verse_id": 1,
    "translation": "یِہ  چُھ  اکھ  سوٗرہ  یُس  اسہِ  نٲزِل  چُھ  کوٚرمُت،  تہٕ  یِہ  چُھ  اسہِ  فرض  کوٚرمُت،  تہٕ  اتھ  منٛز  چِھ  اسہِ  صاف  صاف  ہدایات  نٲزِل  کٔرِمٕتۍ۔  ﴿یعنی  یِمہٕ  کتھہٕ  یتھ  سوٗرس  منٛز  وَننہٕ  چھےٚ  آمژٕ  تمہِ  چَھنہٕ   سفارشات   زِ  دِل  ییٚژھیو  تہٕ  مٲنِو،  نَتہٕ  یِکینژھاہ  ییٚژِھو  تہِ  کٔرِو،  بلکہ  چِھ  قطعی  احکام  یِہنز  پیروی  کرٕنۍ  لٲزِم  چھےٚ۔  اگر  مومن  چِھو  تیٚلہِ  چھےٚ  یِہنز  پیروی  کرٕنۍ  تُہُند  فرض۔﴾  بنان  چُھ  توٚہۍ  رٔٹِو  سبق۔"
  },
  {
    "verse_id": 2,
    "translation": "زانیہ  ﴿بدکار﴾  زنانہٕ  زانی  ﴿بدکار﴾  مَرد،  دۅشوٕیو  منٛزٕ  لٲیِو  پرٛتھ  کٲنٛسہِ  ہتھ  کوڈٕ۔  ﴿زِناہس  متعلق  چُھ  ابتدٲیی  حکم  سورہ  نساء  آیت  نمبر  15  ہس  منٛز  پتھ  کُن  آمُت۔  وۅنۍ  چُھ  اَمِیُک  یِہ  قطعی  سزا  مقرر  کرنہٕ  یِوان۔  یِہ  سزا  چُھ  تمہِ  صورت  خٲطرٕ  ییٚلہِ  زٲنی  مرد  نیتھرٕ  روٚس  آسہِ،  یا  زانیہ  زنانہٕ  نیتھرٕ  روٚس  آسہِ۔  قرآن  پاکس  منٛز  تہِ  چُھ  اَتھ  کُن  اشارٕہ  موجود  یِتھہٕ  پٲٹھۍ  زن  سورہ  نساء  آیت  نمبر  25  نِشہِ  چُھ  پے  لگان  تہٕ  واریاہو  حدیثو،  حضور  صلی  اللہ  علیہ و سلم  تہٕ  خلفاے  راشدینن  ہٕندِ  عملی  سنّت  تہٕ  اجماع  اُمّت  نِشہِ  تہِ  چُھ  یِہ  ثٲبت  زِ  نیتھٕر  آسنہٕ  کِس  صورتس  منٛز  چُھ  زناہُک  سزا  رجم۔﴾  تہٕ  یِمن  پیٚٹھ  عار  یِنُک  جذبہٕ  یِنہٕ  تۅہیِہ  اللہ  تعالیٰ  سٕندِس  دین  کِس  معاملس  منٛز  پَتھ  رٹہِ،  اگر  توٚہۍ  خُدایس  تہٕ  ٲخرت  کِس  دۅہس  پیٚٹھ  ایمان  چِھو  تھاوان،  تہٕ  تِمن  سزا  دِنہٕ  وقتہٕ  گژِھہ  اہلِ  ایمانن  ہٕنز  اکھ  جماعت  موجود  روزٕنۍ۔  ﴿یعنی  سزا  گژِھہ  بر  سرِ  عام  دِنہٕ  یُن  تاکہ  مجرِمس  گژِھہ  رسوٲیی  تہٕ  باقین  لُکن  میلہِ  عبرت  تہٕ  نصیحت،  تہٕ  یِہ  گناہ  پھٔہلہِ  نہٕ  مسلم  معاشرس  منٛز﴾۔"
  },
  {
    "verse_id": 3,
    "translation": "زٲنی  مَہ  کٔرِن  نکاح  مگر  ﴿کٔرِن﴾  زانیہ  ہس  سٍتۍ  یا  مُشرِک  زنانہِ  سٍتۍ،  تہٕ  زانیہ  ہس  سٍتۍ  مَہ  کٔرِن  نکاح  مگر  ﴿کٔرِن﴾  زٲنی  یا  مُشرِک،  تہٕ  یِہ  چُھ  حرام  کرنہٕ  آمُت  اہلِ  ایمانن  پیٚٹھ۔  ﴿یعنی  سُہ  زٲنی  ییٚمۍ  نہٕ  توبہٕ  آسہِ  کوٚرمُت  تس  خٲطرٕ  اگر  مُنٲسب  چُھ،  تیٚلہِ  چَھس  صرف  زانیہ  مُنٲسب  یا  چَھس  مُشرک  زنانہٕ۔  سُہ  چُھنہٕ  کٲنٛسہِ  مومن  تہٕ  صالح  خاتونہِ  خٲطرٕ  مُنٲسب،  تہٕ  حرام  چُھ  اہلِ  ایمانن  خٲطرٕ  زِ  تِم  دِن  زٲنِتھ  مٲنِتھ  پننہِ  کورِ  یتھیٚن  بدکارن۔  یِتھے  پٲٹھۍ  اگر  زانیہ  ﴿توبہٕ  روٚستُے﴾  زنانن  خٲطرٕ  مُناسب  چِھ،  تیٚلہِ  چِھ  یِمنٕے  ہِوۍ  زٲنی  یا  مُشرک۔  کٲنٛسہِ  مومن  صالح  سٕندِ  خٲطرٕ  چَھنہٕ  تِمہٕ  مُنٲسب،  تہٕ  حرام  چُھ  مومنن  خٲطرٕ  زِ  یِمن  زنانن  ہٕنزِ  بد  چلنی  ہُند  حال  تِمن  پے  آسہِ  تِمن  سٍتۍ  کرن  دٲنستہٕ  طور  نکاح۔  امہِ  حُکمُک  اطلاق  چُھ  صرف  تِمنٕے  مردَن  تہٕ  مستوٗراتن  پیٚٹھ  سپدان،  یِم  پننہِ  بُرٕ  رٔوِشہِ  پیٚٹھ  قٲیم  آسن۔  یِم  لُکھ  توبہٕ  کٔرِتھ  پننِس  پانس  اصلاح  کرن،  تِمن  پیٚٹھ  چُھنہٕ  اَمِیُک  اطلاق  سپدان،  تِکیازِ  توبہٕ  تہٕ  اصلاح  پتہٕ  چُھنہٕ  زانی  آسنُک  صفت  تِمن  سٍتۍ  روزان﴾"
  },
  {
    "verse_id": 4,
    "translation": "تہٕ  یِم  لُکھ  پاک  دامن  مستوٗراتن  پیٚٹھ  تہمت  لگاون،  ﴿یعنی  زِناہٕچ  تہمت،  تہٕ  یۅہے  حکم  چُھ  پاکدامن  مردن  پیٚٹھ  تہٕ  زناہٕچ  تہمت  لگاونُک۔  اصطلاحس  منٛز  چِھ  اَتھ  تہمت  ترٲشی   قذف   ونان۔﴾  پتہٕ  یِن  نہٕ  ژور  گواہ  ہیٚتھ،  تِمن  لٲیِو  شیتھ  کوڑٕ،  تہٕ  تِہٕنز  شہادت  مَہ  کٔرِو  زانٛہہ  قبول،  تہٕ  تِم  چِھ  پانے  فاسق۔"
  },
  {
    "verse_id": 5,
    "translation": "سواے  تِمو  لُکو،  یِم  امہِ  حرکتہٕ  پتہٕ  توبہٕ  کرن  تہٕ  اصلاح  کرن،  اللہ  تعالیٰ  چُھ  ضرور  تیٚلہِ  ﴿تِہندِس  حقس  منٛز﴾  بخشن  وول  تہٕ  رحم  کرن  وول۔  ﴿اتھ  کتھہِ  پیٚٹھ  چُھ  فقہاہن  ہُند  اتفاق  زِ  توبہٕ  سٍتۍ  چُھنہٕ  قذفُک  سزا  ساقط  سپدان،  اتھ  پیٚٹھ  تہِ  چُھ  اتفاق  زِ  توبہٕ  کرن  وول  روزِنہٕ  فاسق  تہٕ  اللہ  تعالیٰ  کرِ  تس  معاف۔  البتہ  اتھ  منٛز  چُھ  اختلاف  زِ  توبہ  کرنہٕ  پتہٕ  یِیا  أمۍ  سٕنز  شہادت  قبول  کرنہٕ  کِنہٕ  نہ۔  حنفیہ  چھ  امہِ  کتھہِ  ہٕندۍ  قٲیِل  زِ  أمۍ  سٕنز  شہادت  آسہِ  نہٕ  قٲبلِ  قبول۔  امام  شافعی  رحمتہ  اللہ  علیہ،  امام  مالک  رحمتہ  اللہ  علیہ،  امام  احمد  رحمتہ  اللہ  علیہ  چِھ  أمۍ  سٕنز  شہادت  قٲبلِ  قبول  سمجھان۔﴾"
  },
  {
    "verse_id": 6,
    "translation": "تہٕ  یِم  لُکھ  پننیٚن  خاندارِنیٚن  پیٚٹھ  الزام  لگاون  ﴿یعنی  بدکٲری  ہُند  الزام﴾  تہٕ  تِمن  نِشہِ  آسہِ  نہٕ  خۅد  پننہِ  پانہٕ  ورٲے  کانٛہہ  گواہ،  تیٚلہِ  چھےٚ  تِمو  منٛز  أکِس  شخصہ  سٕنز  شہادت  ﴿یِہ  زِ  سُہ﴾  دِیِن  ژورِ  لٹہِ  اللہ  تعالیٰ  سُند  قسم  کھیٚتھ  گوٲہی،  زِ  سُہ  چُھ  ﴿پننِس  الزامس  منٛز﴾  پٔزِیور۔"
  },
  {
    "verse_id": 7,
    "translation": "تہٕ  پوٗنژِمہِ  پھِرِ  ؤنِن  زِ  تس  پیٚٹھ  ٲسِن  اللہ  تعالیٰ  سٕنز  لعنت،  اگر  سُہ  ﴿پننِس  اِلزامس  منٛز﴾  اَپزِیور  چُھ۔"
  },
  {
    "verse_id": 8,
    "translation": "تہٕ  زنانہِ  نِشہِ  ہیٚکہِ  یِتھہٕ  پٲٹھۍ  سزا  ٹٔلِتھ،  زِ  سۅ  دِیِن  ژورِ  لٹہِ  اللہ  تعالیٰ  سُند  قسم  کھیٚتھ  شہادت،  زِ  یِہ  شخص  چُھ  ﴿پننِس  اِلزامس  منٛز﴾  اُپزِیور۔"
  },
  {
    "verse_id": 9,
    "translation": "تہٕ  پوٗنژمہِ  پھِرِ  ؤنِن  زِ  تس  پیٚٹھ  ٲسِن  اللہ  تعالیٰ  سُنٛد  غضب،  اگر  سُہ  ﴿پننِس  اِلزامس  منٛز﴾  پٔزِیور  آسہِ۔  ﴿شریعت  کِس  اصطلاحس  منٛز  چِھ  اَتھ  لِعان  ونان۔  یِہ  لِعان  ہیٚکہِ  نہٕ  گر  بِہتھ  سپدِتھ،  بلکہ  گژِھ  عدالتس  منٛز  سپدُن۔  لِعانُک  مطالبہٕ  ہیٚکہِ  مردٕ  سٕندِ  طرفہٕ  تہِ  سپدِتھ  تہٕ  زنانہِ  ہٕندِ  طرفہٕ  تہِ۔  الزام  لگاونہٕ  پتہٕ  اگر  مرد  لِعان  نِشہِ  پان  بچاونٕچ  کوشش  کرِ  یا  زنانہٕ  کرِ  قسم  کھیٚنس  اجتناب۔  تیٚلہِ  چُھ  حنفیہ  ہن  نزدیک  اَمیُک  سزا  قٲد  یوٚت  تام  نہٕ  مجرِم  لِعان  کرِ،  تہٕ  دۅشوٕیو  طرفو  چُھ  لِعان  سپدنہٕ  پتہٕ  زنانہٕ  تہٕ  مرد  اکھ  أکِس  خٲطرٕ  حرام  سپدان۔﴾"
  },
  {
    "verse_id": 10,
    "translation": "تۅہیِہ  لُکن  پیٚٹھ  ﴿اگر﴾  اللہ  تعالیٰ  سُند  فضل  تہٕ  تٔمۍ  سُند  رحم  آسِہے  نہٕ،  تہٕ  ﴿اگر﴾  یہ،  کتھ  آسِہے  نہٕ  زِ  اللہ  تعالیٰ  چُھ  سیٚٹھاہ  توبہٕ  قبول  کرن  وول  تہٕ  حکمت  وول  تیٚلہِ  ﴿تراوِہیٚو  خاندارنیٚن  پیٚٹھ  الزامُک  معاملہٕ  تۅہیِہ  کُھرِس  منٛز۔﴾"
  },
  {
    "verse_id": 11,
    "translation": "یِمو  لُکو  یِہ  بہتان  چُھ  گٔرِتھ  اوٚنمُت،  سُہ  چُھ  تۅہی  منٛزٕ  اکھ  ٹولہٕ۔  ﴿ییٚتہٕ  پیٚٹھہٕ  چُھ  آیت  نمبر  26  ہس  تام  تتھ  معاملس  پیٚٹھ  کلام  فرماونہٕ  آمُت  یُس  تواریخس  منٛز  واقعہ  اِفک  کہ  ناوٕ  مشہور  چُھ،  یتھ  مُنافِقو  حضرت  عائشہ  رضی  اللہ  تعالیٰ  عنہا  ہَس  پیٚٹھ  معاذ  اللہ  بد  کٲری  ہٕنز  تہمت  ٲس  لگٲومٕژ،  تہٕ  اَتھ  اوسُکھ  تیوٗتاہ  چرچہِ  کوٚرمُت  زِ  کینہہ  مسلمان  تہِ  ٲسۍ  اَتھ  منٛز  مبتلا  گٔمٕتۍ﴾  یِہ  واقعہ  مَہ  سمجھِو  پننِس  معاملس  منٛز  شر،  بلکہ  چُھ  یِتہِ  تُہندِ  خٲطرٕ  رٕژرٕے۔  ﴿مطلب  چُھ  یِہ  زِ  بامنبرِو  مَہ،  مُنافقو  کوٚر  پننہِ  طرفہٕ  تۅہیِہ  پیٚٹھ  یِہ  زور  دار  وار  مگر  ان  شاء  اللہ  گژِھہ  یِمن  پوٚت  پھیٖرِتھ  یِہ  واپس،  تہٕ  تُہٕندِ  خٲطرٕ  آسہِ  یِہ  فٲیدہ  مند۔﴾  ییٚمۍ  یوٗتاہ  اتھ  منٛز  حصّہ  نِیوٗ  تٔمۍ  کوٚر  تیوٗتاہ  گناہ  جمع  تہٕ  ییٚمۍ  شخصن  امہِ  چِہ  ذمہ  دٲری  ہُند  بوٚڈ  حصّہ  پننِس  کلس  کھول۔  ﴿یعنی  عبد  اللہ  بنِ  اُبّی  یُس  امہِ  اِلزامُک  اصلی  مُصنف  تہٕ  فِتنُک  اصلی  بٲنی  اوس﴾  تس  خٲطرٕ  چُھ  بوٚڈ  عذاب۔"
  },
  {
    "verse_id": 12,
    "translation": "ییٚمہِ  ساعتہٕ  تۅہیِہ  لُکو  یِہ  بوٗزمُت  اوسُو  تمی  ساعتہٕ  کیازِ  کوٚر  نہٕ  مومن  مردَو  تہٕ  مومن  مستوٗرتَو  پننِس  پانس  سٍتۍ  نیک  گُمان  ﴿دوٚیُم  ترجمہٕ  ہیٚکہِ  یِتہِ  ٲسِتھ  زِ  پننیٚن  لُکن  یا  پننِس  مِلتس  تہٕ  پننہِ  معاشرٕہ  کیٚن  لُکن  سٍتۍ  کیازِ  کوٚرُو  نہٕ  نیک  گُمان۔  آیتٕکۍ  الفاظ  چِھ  دۅشوٕنۍ  مفہومَن  پیٚٹھ  حٲوی۔  البتہٕ  یُس  ترجمہٕ  اسہِ  چُھ  اختیار  کوٚرمُت  سُہ  چُھ  زیادہ  معنہِ  بوٚرُت۔  امِیُک  مطلب  چُھ  یِہ  زِ  تۅہیِہ  منٛزٕ  کیازِ  کوٚر  نہٕ  پرتھ  کٲنٛسہِ  خیال  زِ  اگر  مےٚ  تمہِ  صوٗرتِ  حالُک  مقابلہٕ  پیٚیِہ  ہے  کرُن  یوسہٕ  حضرت  عائشہ  رضی  اللہ  تعالیٰ  عنہا  ہس  پیش  آمٕژ  ٲس،  کیا  بٕہ  کرہا  بد  کٲری  ہُند  اَتُر؟﴾  تہٕ  کیازِ  ووٚنُو  نہٕ  زِ  یِہ  چُھ  ٹاکارٕہ  بہتان؟"
  },
  {
    "verse_id": 13,
    "translation": "تِمو  لُکو  کیازِ  أنۍ  نہٕ  ﴿پننِس  الزام  کِس  ثبوتس  منٛز﴾  ژور  گواہ؟  وۅنۍ  ییٚلہِ  تِمو  گواہ  چِھنہٕ  أنِمٕتۍ،  خُدایس  نزدیک  چِھ  تِمے  اَپزِیٲرۍ۔  ﴿یتھ  جایِہ  گژِھہ  نہٕ  کٲنٛسہِ  شخصس  یِہ  غلط  فہمی  گژٕھنۍ  زِ  یتھ  جایِہ  چُھ  الزام  کہ  غلط  آسنٕچ  دلیل  تہٕ  بُنیاد  محض  گواہن  ہٕنز  غیر  موجودگی  ٹھہراونہٕ  یِوان،  تہٕ  مُسلمانن  چُھ  یِوان  وننہٕ  زِ  توٚہۍ  تہِ  دِیِو  صرف  امہِ  وجہ  کِنۍ  یِہ  ٹاکارٕہ  بہتان  قرار  زِ  الزام  لگاون  والیو  چِھنہٕ  ژور  گواہ  أنِمٕتۍ۔  یِہ  غلط  فہمی  چھےٚ  تمہِ  واقٕچ  صورت  درنظر  نہ  تھاونہٕ  کِنۍ  پٲدٕ  سپدان  یۅسہٕ  فی  الواقع  تَتہِ  پیش  ٲس  آمٕژ۔  اِلزام  لگاون  والیو  اوسنہٕ  امہِ  وجہ  کِنۍ  اِلزام  لگوومُت  زِ  تِمو  اوس  یا  تِمو  منٛزٕ  ٲس  کٲنٛسہِ  شخصن  معاذ  اللہ  پننیو  أچَھو  سۅ  کتھ  وُچھمٕژ  یوسہٕ  تِم  زیٚوِ  ٲسۍ  ونان۔  بلکہ  اوسُکھ  صرف  اتھ  بُنیادس  پیٚٹھ  یوٗتاہ  بوٚڈ  اِلزام  تصنیف  کوٚرمُت  زِ  اتفاقاً  ٲس  حضرت  عائشہ  رضی  اللہ  تعالیٰ  عنہا  قٲفلہٕ  نِشہِ  پتھ  روٗزمٕژ،  تہٕ  حضرت  صفوان  رضی  اللہ  تعالیٰ  عنہ  چِھ  پتہٕ  تِمن  پننِس  اوٗنٹس  پیٚٹھ  سوار  کٔرِتھ  قٲفلس  منٛز  اَنان۔  کانٛہہ  صاحبِ  عقل  انسان  تہِ  ہیٚکہِ  ہے  نہٕ  اتھ  موقعس  پیٚٹھ  یِہ  تصّور  کٔرِتھ  زِ  حضرت  عائشہ  رضی  اللہ  تعالیٰ  عنہا  سُند  یِتھہٕ  پٲٹھۍ  پتھ  روزُن  اوس  معاذ  اللہ  کُنہِ  ساز  بازُک  نتیجہ۔  ساز  باز  کرن  وٲلۍ  چِھنہٕ  امہِ  طریقہٕ  ساز  باز  کران  زِ  لشکر  کِس  سالار  سٕنز  گر  واجِنۍ  روزِ  ژوٗرِ  پٲٹھۍ  قٲفلس  پتھ  کُن  أکِس  شخصس  سٍتۍ  تہٕ  پتہٕ  واتناوِ  سُے  شخص  تس  پننِس  اونٹس  پیٚٹھ  سوار  کٔرِتھ  دۅہلی  ٹھیک  دوپہر  وقتہٕ  علانیہ  لشکر  کِس  پڑاوس  پیٚٹھ۔  یِہ  صورتِ  حال  ٲس  پانے  یِمن  دۅشوٕنۍ  ہٕندِس  بے  گناہ  آسنس  پیٚٹھ  دلالت  کران۔  اتھ  حالتس  منٛز  اگر  اِلزام  لگاونہٕ  یِیہِ  ہے،  تیٚلہِ  یِیہِ  ہے  صرف  اتھ  بُنیادس  پیٚٹھ  لگاونہٕ  زِ  اگر  وَنن  والیو  پننیو  أچھَو  آسٕہے  کانٛہہ  معاملہ  وُچھمُت۔﴾"
  },
  {
    "verse_id": 14,
    "translation": "اگر  تۅہیِہ  لُکن  پیٚٹھ  دُنیا  ہس  تہٕ  ٲخرتس  منٛز  اللہ  تعالیٰ  سُند  فضل  بیٚیہِ  رحم  و  کرم  آسِہے  نہٕ،  تیٚلہِ  یِمن  کتھن  منٛز  توٚہۍ  ہیٚنہٕ  ٲسِو  آمٕتۍ،  تِہندِس  پاداشس  منٛز  رٔٹہِ  ہیٚو  تۅہیِہ  بوٚڈ  عذاب۔  ﴿ہَنا  کٔرِتو  غور،  تمہِ  ساعتہٕ  کِژھ  سخت  غلطی  ٲسِو  توٚہۍ  کران﴾"
  },
  {
    "verse_id": 15,
    "translation": "ییٚلہِ  زَن  تُہنزِ  اکہِ  زیٚو  نِشہِ  بیاکھ  زیٚو  یِہ  اُپُز  ہیٚتھ  ٲس  پکان،  تہٕ  توٚہۍ  ٲسِو  پننہِ  ٲسہٕ  تِکینژھاہ  ونان،  یتھ  متعلق  تۅہیِہ  کانٛہہ  علم  اوسُو  نہٕ۔  تۅہیِہ  ٲسٕو  یِہ  کتھ  معمولی  باسان،  حالانکہ  خُدایس  نزدیک  ٲس  یِہ  بٔڈ  کتھ۔"
  },
  {
    "verse_id": 16,
    "translation": "یِہ  بوزان  بوزانٕے  کیازِ  ووٚنُو  تۅہیِہ  زِ،  اسہِ  چَھنہٕ  یِژھ  کتھ  شوٗبان  زیٚوِ  کڑٕنۍ،  سُبحان  اللہ،  یِہ  چُھ  اکھ  عظیم  بہتان۔"
  },
  {
    "verse_id": 17,
    "translation": "اللہ  تعالیٰ  چُھو  تۅہیِہ  نصیحت  کران  زِ  آئندٕہ  کٔرۍزیٚو  نہٕ  یِژھ  حرکت،  اگر  توٚہۍ  مومن  چِھو۔"
  },
  {
    "verse_id": 18,
    "translation": "اللہ  تعالیٰ  چُھو  تۅہیِہ  صاف  صاف  ہدایت  دِوان،  تہٕ  سُہ  چُھ  تھدِ  پایُک  زانن  وول  تہٕ  حکمت  وول۔"
  },
  {
    "verse_id": 19,
    "translation": "یِم  لُکھ  یژھان  چِھ  زِ  ایمان  انن  والیٚن  منٛز  گژِھہ  فحش  ﴿بے  شرمی  تہٕ  بے  حیٲئی﴾  پھٔہلٕنۍ،  تِم  چِھ  دُنیا  ہس  تہٕ  ٲخرتس  منٛز  دگ  تُلوٕنہِ  عذابٕکۍ  حقدار،  اللہ  تعالیٰ  چُھ  زانان  تہٕ  توہۍ  چِھو  نہٕ  زانان۔"
  },
  {
    "verse_id": 20,
    "translation": "اگر  اللہ  تعالیٰ  سُند  فضل  تہٕ  تٔمۍ  سُند  رحم  و  کرم  تۅہیِہ  پیٚٹھہِ  آسِہے  نہٕ،  تہٕ  یِہ  کتھ  آسِہے  نہٕ  زِ  اللہ  تعالیٰ  چُھ  سیٚٹھاہ  شفیق  تہٕ  رحیم۔  ﴿تیٚلہِ  ہاوِہے  یِہ  چیز  بدترین  نتیجہ  یُس  تازٕ  تازے  اوس  تۅہیِہ  منٛز  پھٔہلاونہٕ  آمُت﴾۔"
  },
  {
    "verse_id": 21,
    "translation": "اے  لُکو  یِمو  ایمان  چُھو  اوٚنمُت،  شیطان  سٕندِس  نقشِ  قدمس  پیٚٹھ  مَہ  پٔکِو،  یُس  شیطان  سٕنز  پیروی  کرِ،  تیٚلہ،  دِیِہ  سُہ  تَس  فحش  تہٕ  بدی  ہُندُے  حکم،  اگر  اللہ  تعالیٰ  سُند  فضل  بیٚیہِ  رحم  و  کرم  تۅہیِہ  پیٚٹھ  آسِہے  نہٕ،  تیٚلہِ  ہیٚکہِ  ہے  نہٕ  تۅہیِہ  منٛز  کانٛہہ  شخص  پاک  سپدِتھ،  مگر  اللہ  تعالیٰ  ہٕے  یس  یژھان  چُھ،  تس  چُھ  پاک  کران،  تہٕ  اللہ  تعالیٰ  چُھ  بوزن  وول  تہٕ  زانن  وول۔"
  },
  {
    "verse_id": 22,
    "translation": "تۅہیِہ  منٛز  یِم  لُکھ  صاحبِ  فضل  تہٕ  صاحبِ  وُسعت  چِھ،  تِم  مَہ  کھیٚن  امہِ  کتھہِ  ہُند  قسم،  زِ  پننیٚن  رشتہٕ  دارن،  مسکینن  تہٕ  یِمو  لُکو  اللہ  تعالیٰ  سٕنزِ  وتہِ  منٛز  ہجرت  کٔر،  تِمن  کرن  نہٕ  مدد۔  تِمن  پزِ  معاف  کرُن  بیٚیہِ  پزیٚکھ  درگُزر  کرُن،  کیا  توہۍ  چِھو  نا  یژھان  زِ  اللہ  تعالیٰ  کرِ  تۅہیِہ  معاف؟  تہٕ  اللہ  تعالیٰ  سُند  صفت  چُھ  یِہ  زِ  سُہ  چُھ  غفور  و  رحیم۔  ﴿یِہ  آیت  چھےٚ  اتھ  معاملس  منٛز  نٲزِل  گٔمٕژ  زِ  الزام  لگاون  والیٚن  منٛز  یِم  کینہہ  سیوٚد  سادٕہ  مُسلمان  شٲمِل  گٔمٕتۍ  ٲسۍ،  تِمن  منٛز  اوس  اکھ  حضرت  ابو  بکر  رضی  اللہ  تعالیٰ  عنہ  سُند  قریبی  رشتہٕ  دار  تہِ  یِمن  پیٚٹھ  حضرت  ابو  بکر  رضی  اللہ  تعالیٰ  عنہ  ہمیشہ  ٲسۍ  احسان  کران  روٗدِمٕتۍ۔  امہِ  تکلیف  دہ  واقعہ  پتہٕ  چِھ  ابوبکر  رضی  اللہ  تعالیٰ  عنہ  قسم  کھیٚوان  زِ  وۅنۍ  کرن  نہٕ  تِمن  سٍتۍ  حُسنِ  سلوک۔  خُداین  کٔر  نہٕ  یِہ  کتھہ  پسند  زِ  صدیق  رضی  اللہ  تعالیٰ  عنہ  ہِیوٗ  شخص  کیا  ہیٚیِہ  نہٕ  عفووَس  تہٕ  درگزرس  کٲم۔﴾"
  },
  {
    "verse_id": 23,
    "translation": "یِم  لُکھ  پاک  دامن،  بے  خبر،  مومن  مستوٗراتن  پیٚٹھ  تہمتہٕ  چِھ  لگاوان،  تِمن  پیٚٹھ  آیِہ  دُنیا  ہس  تہٕ  ٲخرتس  منٛز  لعنت  کرنہٕ،  تہٕ  تِہندِ  خٲطرٕ  چُھ  بوٚڈ  عذاب۔"
  },
  {
    "verse_id": 24,
    "translation": "تِمن  مَہ  گٔژھن  سُہ  دۅہ  مٔشِتھ،  ییٚلہِ  تِہنزٕ  پننہِ  زیٚوٕ  تہٕ  تِہندۍ  پنٕنۍ  اتھہٕ  کھۅر  تِہندیٚن  کرتوٗتن  ہٕنز  گوٲہی  دِن۔"
  },
  {
    "verse_id": 25,
    "translation": "تمہِ  دۅہ  دِیِہ  اللہ  تعالیٰ  تِمن  بھر  پوٗر  سُہ  بدلہٕ  ییٚمکۍ  تِم  حقدار  چِھ  تہٕ  تِمن  لگہِ  پے  زِ  اللہ  تعالیٰ  ہٕے  چُھ  حق،  پٔزِس  پٔزرٲوِتھ  ہاون  وول۔"
  },
  {
    "verse_id": 26,
    "translation": "خبیث  زنانہٕ  چھےٚ  خبیث  مردَن  خٲطرٕ،  تہٕ  خبیث  مرد  چِھ  خبیث  زنانن  خٲطرٕ۔  پاک  مستوٗراتہٕ  چھےٚ  پاک  مردن  خٲطرٕ،  تہٕ  پاک  مرد  چِھ  پاک  مستوٗراتن  خٲطرٕ۔  تِہُند  دامن  چُھ  پاک  تِمو  کتھو  نِشہِ  یِمہٕ  بناون  وٲلۍ  چِھ  بناوان،  تِہندِ  خٲطرٕ  چھےٚ  مغفرت  تہٕ  عزتُک  رزق۔"
  },
  {
    "verse_id": 27,
    "translation": "اے  لُکو  یِمو  ایمان  چُھو  اوٚنمُت،  ﴿سوٗرٕہ  کِس  آغازس  منٛز  یِم  احکام  دِنہٕ  آمٕتۍ  ٲسۍ،  تِم  ٲسۍ  امہِ  موجوب  زِ  مُعاشرس  منٛز  ییٚلہِ  بُرٲیی  رونما  سپدِ،  تیٚلہِ  کِتھہٕ  پٲٹھۍ  گژِھ  تَمیُک  تدارُک  یُن  کرنہٕ۔  وۅنۍ  چِھ  تِم  احکام  دِنہٕ  یِوان  یُہُند  مقصد  یِہ  چُھ  زِ  معاشرس  منٛز  گژِھہ  گۅڈے  بُرٲین  ہٕنزِ  پیدٲیشہِ  پیٚٹھہٕ  روک  یِنۍ  لگاونہٕ،  تہٕ  تمدن  کیٚن  طور  طریقن  ہُنٛد  اصلاح  کٔرِتھ  گژِھ  تِمن  اسباسن  ہُند  سدِّ  باب  یُن  کرنہٕ  یِمو  سٍتۍ  امہِ  قسمہٕ  چِہ  خرٲبیِہ  چھےٚ  پٲدٕ  سپدان﴾  پننیٚو  گرو  ورٲے  مَہ  ٲسِو  دوٚیِمیٚن  ہٕندیٚن  گرن  منٛز  اَژان،  یوٚت  تام  نہٕ  گرٕ  والیٚن  اجازت  ہیٚیِو،  تہٕ  یوٚت  تام  نہٕ  گرٕ  والیٚن  سلام  کٔرِو،  یِہ  طریقہٕ  چُھ  تُہٕندِ  خٲطرٕ  بہتر،  امید  چھےٚ  زِ  توٚہۍ  تھٲوِو  اَمیُک  خیال۔"
  },
  {
    "verse_id": 28,
    "translation": "پتہٕ  اگر  تَتہِ  کانٛہہ  وُچھوٗن  نہٕ،  تیٚلہِ  مَہ  سپدِو  دٲخل  یوٚت  تام  نہٕ  تۅہیِہ  اجازت  یِیہِ  دِنہٕ۔  ﴿یعنی  کٲنٛسہِ  ہٕندِس  خٲلی  گرس  منٛز  چُھنہٕ  اَژُن  جٲیز،  اِلّا  یِہ  زِ  مکان  مٲلِکن  آسہِ  پانہٕ  امہِ  کتھہِ  ہُند  اجازت  دِیتمُت۔  مثلاً  تٔمۍ  آسہِ  تۅہیِہ  ووٚنمُت  زِ  اگر  بٕہ  تَتہِ  آسہِ  نہٕ  تیٚلہِ  بِہزیٚو  توٚہۍ  میٲنِس  کُٹھِس  منٛز،  یا  سُہ  آسہِ  بیٚیہِ  کُنہِ  جایِہ  تہٕ  تۅہیِہ  سوزیٚو  شیٚچھ  زِ  توٚہۍ  تھٲوِو  تشریف  بٕہ  واتہٕ  وُنی﴾  تہٕ  اگر  تۅہیِہ  وَننہٕ  یِیہِ  زِ  واپس  گٔژِھو،  تیٚلہِ  نیرِو  واپس،  یِہ  چُھ  تُہندِ  خٲطرٕ  زیادہ  پاک  طریقہٕ،  ﴿یعنی  یِہ  گژِھہ  نہٕ  تۅہیِہ  ناگوار  گژُھن۔  أکِس  انسانس  چُھ  حق  زِ  اگر  سُہ  کٲنٛسہِ  سمکھُن  ییٚژِھہ  نہٕ  سُہ  ہیٚکہِ  انکار  کٔرِتھ،  یا  کانٛہہ  آورِیار  آسِیٚس،  تیٚلہِ  ہیٚکہِ  معذرت  کٔرِتھ۔﴾  تہٕ  یِکینژھاہ  توٚہۍ  کران  چِھو،  اللہ  تعالیٰ  چُھ  تتھ  ٹھیک  پٲٹھۍ  زانان۔"
  },
  {
    "verse_id": 29,
    "translation": "البتہ  اتھ  منٛز  چُھنہٕ  تُہٕندِ  خٲطرٕ  کانٛہہ  حرج،  زِ  تِتھیٚن  گرن  منٛز  أژِو  یِمن  منٛز  نہٕ  کانٛہہ  روزان  آسہِ،  تہٕ  یِمن  منٛز  تُہندِ  فٲیدُک  ﴿یا  کامہِ﴾  ہُند  کانٛہہ  چیز  آسہِ  ﴿امہِ  نِشہِ  چِھ  مُراد  ہوٹل،  سراے،  مہمان  خانہٕ،  دُکان،  مسافر  خانہٕ  بیترِ،  ییٚتہِ  لُکن  دٲخل  سپدنُک  عام  اجازت  آسہِ﴾  توٚہۍ  یِکینژھاہ  ظٲہر  چِھو  کران  تہٕ  یِکینژھاہ  چُھپاوان  چِھو،  اللہ  تعالیٰ  چُھ  سورُے  زانان۔"
  },
  {
    "verse_id": 30,
    "translation": "اے  نبیؐ،  مومن  مردن  ؤنِو  زِ  پننہِ  نظرٕ  تھٲوِن  بچٲوِتھ،  ﴿دراصل  چُھ  غَضِّ  بصرُک  حکم  آمُت  دِنہٕ  ییٚمیُک  ترجمہٕ  عام  پٲٹھۍ  نظر  بۅن  تھاوٕنۍ  یا  بۅن  کُن  وُچُھن  کرنہٕ  چُھ  یِوان۔  دراصل  چُھنہٕ  امہِ  حُکمُک  مطلب  پرٛتھ  وقتہٕ  بۅن  کُنُے  وُچُھن  بلکہ  چُھ  پوٗرٕ  پٲٹھۍ  مُدے  گٔنڈِتھ  نہ  وُچُھن،  یا  وُچھنہٕ  خٲطرٕ  پننہِ  أچھ  بالکل  آزاد  تراونُک۔  یِہ  مفہوم  چُھ  نظر  بچاونہٕ  سٍتۍ  ٹھیک  پٲٹھۍ  ادا  سپدان۔  یعنی  یُس  چیز  وُچُھن  منٲسب  آسہِ  نہٕ،  تمہِ  نِشہِ  گژِھہ  نظر  ڈالٕنۍ،  یِہ  نہ  کینہہ  زِ  انسان  روزِ  بۅن  کُنُے  وُچھان  یا  تھاوِ  پنٕنۍ  نظر  دٔچُھن  یا  کھۅوُر  کُن۔  تہٕ  یِہ  کتھ  چھےٚ  سیاق  و  سباق  نِشہِ  تہِ  پے  لگان  زِ  یِہ  پابندی  یَتھ  چیزس  پیٚٹھ  عٲید  چھےٚ  کرنہٕ  آمٕژ،  سُہ  چُھ  مردن  ہُند  مستوٗراتن  کُن  وُچُھن،  یا  دوٚیمیٚن  لُکن  ہٕندِس  سترس  نظر  تراوٕنۍ،  یا  فحش  چیزن  پیٚٹھ  نظر  جماوٕنۍ﴾  تہٕ  پننیٚن  شرمگاہن  ہٕنز  کٔرِن  حفاظت،  یِہ  چُھ  تِہندِ  خٲطرٕ  زیادٕہ  پٲکیزٕہ  طریقہ،  یِکینژھاہ  تِم  کران  چِھ،  اللہ  تعالیٰ  چُھ  تمہِ  نِشہِ  با  خبر  روزان۔"
  },
  {
    "verse_id": 31,
    "translation": "اے  نبیؐ،  مومن  مستوٗراتن  ؤنِو  پننہِ  نظرٕ  تھٲوِن  بچٲوِتھ،  تہٕ  پننیٚن  شرمگاہن  کٔرِن  حفاظت  ﴿یِہ  کتھ  گژِھ  درنظر  روزٕنۍ  زِ  شریعتِ  الہٰی  چُھنہٕ  مستوٗراتن  نِشہِ  یُتُے  مُطالبہٕ  کران  یُس  تٔمۍ  مردن  چُھ  کوٚرمُت۔  یعنی  نظر  بچاوٕنۍ  تہٕ  شرمگاہن  حفاظت  کرٕنۍ،  بلکہ  چُھ  سُہ  یِمن  بیٚیہِ  تہِ  کینہہ  مطالبہٕ  کران  یِم  تٔمۍ  مردن  چِھنہٕ  کٔرِمٕتۍ۔  امہِ  نِشہِ  چُھ  صاف  ظٲہر  زِ  اتھ  معاملس  منٛز  چَھنہٕ  زٔنۍ  تہٕ  مرد  یکساں۔﴾  تہٕ  پنُن  بناو  سنگھار  مَہ  ہٲوِن،  سواے  تہِ  یِہ  پانے  ظٲہر  سپدِ،  تہٕ  پننیٚن  سینَن  پیٚٹھ  تھٲوِن  پننیٚن  کلہٕ  دَجن  ﴿ڈپٹن﴾  ہٕنزٕ  لوٗنچہِ  ترٲوِتھ۔  تِمہٕ  مَہ  کٔرِن  پنُن  بناو  سنگھار  ظٲہر،  مگر  یِمن  لُکن  برونٛہہ  کَنہِ:  خاندار،  مول،  خاندارن  ہٕنٛدۍ  مٲلۍ۔  ﴿مٲلۍ  سٕندِس  مفہومس  منٛز  چُھ  بُڈِبب،  بَڈٕ  بُڈِبب،  ماجہِ  بُڈِبب،  ماجہِ  بُڈٕ  بُڈِبب  شٲمل۔  لہٰذا  ہیٚکہِ  اکھ  زٔنۍ  پننِس  خاندار  سٕندِس  مٲلۍ  بُڈِببس  تہٕ  تٔمۍ  سٕندِس  ماجہِ  بُڈِببس  برونٛہہ  کُن  تہِ  تِتھے  پٲٹھۍ  یِتھ،  یِتھہٕ  پٲٹھۍ  پننِس  مٲلِس  یا  ہیھرٕ  بابس  برونٛہہ  کُن  چھےٚ  یِوان۔﴾  پننیٚن  نیچویٚن،  خاندارن  ہٕندیٚن  نیچویٚن،  ﴿نیچویٚن  منٛز  چِھ  زُرۍ،  زُریٚن  ہٕنٛدۍ  شُرۍ  سٲری  شٲمل۔  تہٕ  اتھ  معاملس  منٛز  چَھنہٕ  پننِس  تہٕ  وۅرس  منٛز  کانٛہہ  فرق۔  پننیٚن  وۅرٕ  شُریٚن  ہٕندیٚن  شُریٚن  برونٛہہ  کنہِ  تہِ  ہیٚکہِ  اَکھ  زٔنۍ  تِتھے  پٲٹھۍ  آزادی  سان  زِینتُک  اظہار  کٔرِتھ  یِتھہٕ  پٲٹھۍ  خۅد  پننیٚن  شُریٚن  تہٕ  زُریٚن  برونٛہہ  کنہِ  ہیٚکہِ  کٔرِتھ۔﴾  پننیٚن  باین۔  ﴿باین  منٛز  چِھ  پنٕنۍ  تہٕ  وۅرٕ  سٲری  شٲمل﴾  باین  ہٕنٛدیٚن  شُریٚن،  بینیٚن  ہٕندیٚن  شُریٚن۔  ﴿بایَو  بییٚنو  نِشہِ  چُھ  مُراد  ترشوٕنۍ  قٕسمن  ہٕندۍ  بٲے  بیٚنہِ،  تہٕ  تِہندیٚن  شُرین  تہٕ  زُریٚن  سارِنٕے  پیٚٹھ  چُھ  یِہندیٚن  اولادن  ہُند  اِطلاق  سپدان﴾  تِمہٕ  مستوٗراتہٕ  تہِ  یِمن  سٍتۍ  وۅتھان  بیٚہوان  چھےٚ،  ﴿امہِ  نِشہِ  چُھ  پٲنۍ  پانے  یِہ  ظٲہر  سپدان  زِ  آوارہ  تہٕ  بد  اطوار  زنانن  برونٛہہ  کنہِ  پزِ  نہٕ  شریف  مسلمان  مستوٗراتن  پننہِ  زینتُک  اظہار  کرُن﴾  پنٕنۍ  لونڈی  غلام،  تِم  زیرِ  دست  ﴿ماتحت  خدمت  گار﴾  مرد،  یِم  نہٕ  بیٚیہِ  کُنہِ  قسمُک  غرض  آسن  تھاوان  ﴿یعنی  زیرِ  دست  آسنہٕ  کِس  بُنیادس  پیٚٹھ  آسہِ  نہٕ  تِمن  متعلق  یِہ  شک  کرنٕچ  گُنجٲیش  زِ  تِم  ہیٚکن  امہِ  گر  چن  مستوٗراتن  ہٕندِس  معاملس  منٛز  کُنہِ  ناپاک  خواہشہِ  ہٕنز  ہمت  کٔرِتھ۔﴾  تہٕ  تِم  شُرۍ  یِم  نہٕ  وُنہِ  مستوٗراتن  ہٕنٛزو  پوشیدٕہ  کتھو  نِشہِ  وٲقف  آسن  گٔمٕتۍ۔  تِمہٕ  مَہ  پکِن  زمینس  پیٚٹھ  پنٕنۍ  کھۅر  ہٕکہٕ  تراوان  تراوان  زِ  یۅسہٕ  پنٕنۍ  زنیت  تِمو  چُھپٲوِتھ  آسہِ  تھٲومٕژ  تمیُک  لگہِ  لُکن  پے۔  اے  مومنو،  توٚہۍ  سٲری  کٔرِو  رٔلِتھ  اللہ  تعالیٰ  ہس  ﴿برونٛہہ  کنہِ﴾  توبہ،  اُمید  چھےٚ  زِ  فلاح  لٔبِو۔"
  },
  {
    "verse_id": 32,
    "translation": "تۅہیِہ  منٛزٕ  یِم  لُکھ  نیتھرٕ  ورٲے  آسن،  تہٕ  تُہنزو  لونڈیَو  تہٕ  غلامَو  منٛزٕ  یِم  صالح  آسن،  تِہِندۍ  نکاح  کٔرِو  اگر  تِم  غریب  آسن،  اللہ  تعالیٰ  کرِ  تِمن  پننہِ  فضلہٕ  سٍتۍ  غنی  اللہ  تعالیٰ  چُھ  سیٚٹھاہ  وُسعت  وول  تہٕ  علم  وول۔"
  },
  {
    "verse_id": 33,
    "translation": "تہٕ  یِم  نِکاحُک  موقع  لبن  نہٕ  تِمن  پزِ  زِ  عِفّت  مٲبی  ﴿پاکدامنی﴾  کٔرِن  اختیار،  یوٚت  تام  زن  اللہ  تعالیٰ  تِمن  پننہِ  فضلہٕ  سٍتۍ  غنی  کرِ۔  تہٕ  تُہٕندیٚو  مملوٗکَو  ﴿غلامَو﴾  منٛزٕ  یِم  مکاتبتُک  درخواست  کرن،  تِمن  سٍتۍ  کٔرِو  مکاتبت،  ﴿مکاتبتُک  مطلب  چُھ  یِہ  زِ  کانٛہہ  غلام  یا  لونڈی  کرِ  پننِس  مٲلِکس  اکھ  مُعاوضہٕ  ادا  کرنٕچ  پیشکش،  تہٕ  ییٚلہِ  مٲلِک  یِہ  قبول  کرِ،  تیٚلہِ  گژَھن  دۅشوٕنۍ  درمیان  شرٲیط  یِنۍ  لیٚکھنہٕ﴾  اگر  تۅہیِہ  پے  آسیٚو  زِ  یِمن  منٛز  چُھ  رٕژَر۔  ﴿رٕژرٕ  نِشہِ  چُھ  مُراد  زٕہ  چیز،  اکھ  یِہ  زِ  غلامس  منٛز  آسہِ  مالِ  کتابت  ادا  کرنٕچ  صلٲحیت۔  دوٚیُم  یِہ  زِ  أمِس  منٛز  آسہِ  تیٖژھا  دیانت  تہٕ  راست  بٲزی  زِ  تٔمۍ  سٕندِس  قَولس  پیٚٹھ  یِیہِ  اعتماد  کٔرِتھ  معاہدہ  کرنہٕ۔﴾  تہٕ  تِمن  دِیِو  تمہِ  مالہٕ  منٛز  یُس  خداین  تۅہیِہ  چُھنو  دُیتمُت  ﴿یِہ  چُھ  عام  حُکم،  مٲلِک  تہِ  کٔرِن  کینہہ  نَتہٕ  کینہہ  رقم  معاف،  مسلمان  تہِ  کٔرِن  یِمن  مدد۔  بیت  المال  منٛزٕ  تہِ  گژِھہ  یِمن  اعانت  کرنہٕ  یُن۔﴾  تہٕ  پننہِ  لونڈیِہ  مَہ  کٔرِیوٗکھ  بد  کٲری  پیٚٹھ  مجبور  ﴿جٲہلیّت  کِس  زمانس  منٛز  ٲسۍ  اہلِ  عرب  پننیو  لونڈیَو  ہٕندِ  ذریعہ  بد  کٲری  ہُند  پیشہٕ  کرناوان،  تہٕ  تِہنز  کمٲے  ٲسۍ  کھیٚوان،  اسلامَس  منٛز  آو  یِہ  پیشہٕ  ممنوع  قرار  دِنہٕ۔﴾  ییٚلہِ  زن  تِمہٕ  پانہٕ  آسن  پاک  دامن  یژھان  روزُن  ﴿مطلب  چُھ  یِہ  زِ  اگر  لونڈی  خۅد  پننہِ  مرضی  بد  کٲری  ہٕنز  مرتکب  سپدِ  تیٚلہِ  چھےٚ  سۅ  پننہِ  جُرمٕچ  پانہٕ  ذمہ  دار۔  قانون  رٹہٕ  تٔمِسٕے  تٔمۍ  سٕندِس  جُرمس  پیٚٹھ،  البتہ  اگر  أمۍ  سُند  مٲلک  جبر  کٔرِتھ  أمِس  یِہ  پیشہ  اختیار  کرناوِ،  تیٚلہِ  چھےٚ  ذمہ  دٲری  مٲلِک  سٕنز  تہٕ  سُے  یِیہِ  رٹنہٕ﴾  تاکہ  تۅہیِہ  گژھنَو  دُنیٲوی  فٲیدٕہ  حٲصل،  تہٕ  یُس  اکھا  تِمن  مجبور  کرِ،  تیٚلہِ  چُھ  امہِ  جبرٕ  پتہٕ  اللہ  تعالیٰ  تِہندِ  خٲطرٕ  غفور  و  رحیم۔"
  },
  {
    "verse_id": 34,
    "translation": "اسہِ  چِھ  صاف  صاف  ہدایت  دِنہٕ  وٲلۍ  آیات  تۅہیِہ  نِشہِ  سوٗزِمٕتۍ،  تہٕ  تِمن  قومن  ہٕنزٕ  عبرتناک  مِثالہٕ  تہِ  چھےٚ  تۅہیِہ  برونٛہہ  کنہِ  پیش  کرِمَژٕ،  یِم  تۅہیِہ  برونٛہہ  چِھ  گُزریمٕتۍ،  تہٕ  تِمہٕ  نصیحت  چھےٚ  اسہِ  کرِمژٕ،  یِمہٕ  کھۅژن  والیٚن  ہٕندِ  خٲطرٕ  چھےٚ  آسان۔"
  },
  {
    "verse_id": 35,
    "translation": "اللہ  تعالیٰ  چُھ  آسمانن  ہُنٛد  تہٕ  زمینُک  نُور۔  ﴿یعنی  کائناتس  منٛز  یِکینژھاہ  تہِ  ظٲہر  چُھ  سُہ  چُھ  تٔمۍ  سٕندۍ  نورٕ  کہ  بدولتہٕ﴾۔  ﴿کائناتس  منٛز﴾  چھےٚ  تٔمۍ  سٕندِ  نوٗرٕچ  مِثال  تِژھ  زنتہٕ  أکِس  طاقس  منٛز  آسہِ  ژونگ  تھٲوِتھ،  ژونگ  آسہِ  أکِس  قندیلس  منٛز،  تہٕ  قندیلُک  حال  آسہِ  یِہ  زنتہٕ  مۅختٕکۍ  پٲٹھۍ  اکھ  پرٛزلہٕ  وُن  تارُک،  تہٕ  سُہ  ژونگ  آسہِ  زیتون  کہ  اکہِ  تِتھہِ  مبارک  کُلۍ  کہ  تیٖلہٕ  سٍتۍ  روشن  یِوان  کرنہٕ،  یُس  نہ  شرقی  آسہِ  نہ  غربی  ﴿یعنی  ییٚمیُک  بُتھ  نَہ  آسہِ  مشرقس  کُن  تہٕ  نَہ  آسہِ  مغربس  کُن﴾،  ییٚمہِ  کِس  تیٖلس  پٲنۍ  پانے  آسہِ  ریٚہہ  ہیٚوان،  چاہے  تتھ  متہٕ  لٔگۍ  تن  نار،  ﴿یِتھہٕ  پٲٹھۍ﴾  آسن  گاشس  پیٚٹھ  گاش  ﴿ہُرنٕکۍ  تمام  اسباب  جمع  گٔمٕتۍ۔﴾  ﴿ییٚمہِ  مثالہِ  سٍتۍ  چھےٚ  ژٲنِگس  اللہ  تعالیٰ  سٕندِس  ذاتس  سٍتۍ  تہٕ  طاقس  چھےٚ  کائناتس  سٍتۍ  تشبیہ  دِنہٕ  آمٕژ،  تہٕ  فانوس  نِشہِ  چُھ  مُراد  سُہ  پردہ  یتھ  منٛز  حضرتِ  حقن  پنُن  پان  چُھ  خلقن  ہٕنزِ  نظرِ  نِشہِ  ژھایِہ  تھوومُت۔  گویا  یِہ  پردٕہ  چُھنہٕ  فی  الحقیقت  ناراضگی  ہُند  کینہہ،  یِہ  چُھ  شدّتِ  ظہورُک  پردٕہ،  خلقن  ہٕنز  نظر  چھےٚ  یِہ  وُچھنَس  امہِ  موجوب  عٲجز  زِ  نوٗر  چُھ  تیوٗتاہ  شدید  تہٕ  وسیع  تہٕ  مُحیط  ییٚمیُک  ادراک  محدوٗد  أچھ  گاش  ہیٚکن  نہٕ  کٔرِتھ۔  روٗد  یِہ  مضمون  زِ،  ژونگ  آسہِ  تِتھہِ  زیتون  کُلۍ  کہ  تیٖلہِ  سٍتۍ  روشن  یِوان  کرنہٕ  یُس  نہ  شرقی  آسہِ  نہ  غربی،  یِہ  چُھ  صرف  ژانگہِ  چہ  روشنی  ہٕندِ  کمالہٕ  تہٕ  امہِ  کہ  شدّتُک  تصوّر  دِنہٕ  خٲطرٕ۔  تِکیازِ  پرٲنِس  زمانس  منٛز  ٲس  زیادہ  کھۅتہٕ  زیادہ  روشنی  روغن  زیتون  کیٚو  ژانگیو  سٍتۍ  حاصل  یِوان  کرنہٕ،  تہٕ  یِمن  منٛز  اوس  روشن  ترین  ژونگ  سُہ  آسان  یُس  بُلند  تہٕ  کُھلہٕ  جایِہ  ہٕندِ  کُلہِ  منٛزٕ  کڑنہٕ  آمتہِ  تیٖلُک  آسِہے۔  تہٕ  یُس  یِہ  فرماونہٕ  آو  زِ،  ییٚمہِ  کِس  تیٖلس  پانۍ  پانے  آسہِ  ریٚہہ  ہیٚوان  چاہے  تتھ  متہٕ  لٔگۍ  تن  نار،  امہِ  نِشہِ  تہِ  چُھ  مقصد  ژانگہِ  کہ  گاشُک  زیادہ  کھۅتہٕ  زیادہ  تیز  تصوّر  دِیُن۔﴾  اللہ  تعالیٰ  یَس  پننِس  نوٗرس  کُن  یژھان  چُھ  رہنمٲیی  چُھس  فرماوان،  سُہ  چُھ  لُکن  مِثالو  سٍتۍ  کتھ  سمجھاوان۔  تہٕ  سُہ  چُھ  پرٛتھ  چیزٕ  نِشہِ  خوب  وٲقف۔"
  },
  {
    "verse_id": 36,
    "translation": "تٔمۍ  سٕندِس  نوٗرس  کُن  ہدایات  لبن  وٲلۍ  چِھ  تِمن  گرن  منٛز  لبنہٕ  یِوان  یِمن  بُلند  کرنُک،  تہٕ  یِمن  منٛز  پننہِ  ناوٕچ  ذِکر  کرنُک  خُداین  اِذن  چُھ  دِیتمُت۔"
  },
  {
    "verse_id": 37,
    "translation": "تِمن  منٛز  چِھ  صُبحس  تہٕ  شامس  تٔمۍ  سٕنز  تسبیح  کران،  تِتھۍ  لُکھ  یِمن  تجارت  تہٕ  خرید  و  فروخت  اللہ  تعالیٰ  سٕندِ  ذِکر  نِشہِ،  بیٚیہِ  نماز  قٲیم  کرنہٕ  نِشہِ  تہٕ  زکوٰۃ  ادا  کرنہٕ  نِشہِ  غٲفل  چُھنہٕ  کران۔  تِم  چِھ  تتھ  دۅہس  کھۅژان  روزان،  یتھ  منٛز  دِل  دُبہٕ  پھیرنٕچ  تہٕ  أچھ  دَرس  لگنٕچ  نوبت  واتہِ۔"
  },
  {
    "verse_id": 38,
    "translation": "﴿تہٕ  تِم  چِھ  یِہ  سورُے  امہِ  موجوب  کران﴾  تاکہ  اللہ  تعالیٰ  دِیِہ  تِمن  تِہندیٚن  بہترین  اعمالن  ہُند  جزا،  تہٕ  مزید  نوازیٚکھ  پننہِ  فضلہٕ  سٍتۍ،  اللہ  تعالیٰ  یس  یژھان  چُھ  تس  چُھ  بے  حساب  رزق  دِوان۔"
  },
  {
    "verse_id": 39,
    "translation": "﴿اتھ  برعکس﴾  یِمو  کُفر  کوٚر،  تِہندیٚن  اعمالن  ہٕنز  مِثال  چھےٚ  تِژٕھے  زنتہٕ  بےٚ  آب  میدانس  منٛز  سراب  زِ  تریشہ  ۂتۍ  اوس  سُہ  آب  سمجھمُت،  مگر  ییٚلہِ  سُہ  تور  ووت،  تَتہِ  وُچُھن  نہٕ  کِہِنۍ،  بلکہ  وُچُھن  تَتہِ  اللہ  تعالیٰ  موجود،  ییٚمۍ  تٔمۍسُند  پوٗرٕ  پوٗرٕ  حساب  چُکوو،  تہٕ  خُدایس  چَھنہٕ  حساب  ہیٚنس  تٲر  لگان۔"
  },
  {
    "verse_id": 40,
    "translation": "یا  چھےٚ  تٔمۍ  سٕنز  مِثال  تِژٕھے  زنتہٕ  أکِس  سٔنِس  سمندرس  منٛز  انہِ  گوٚٹ  زِ  پیٚٹھہٕ  چھےٚ  اکھ  لہر  کھٔسِتھ،  تتھ  پیٚٹھ  چھےٚ  بیاکھ  کھٔسِتھ،  تہٕ  تتھ  پیٚٹھ  چُھ  اوٚبر،  انہِ  گٔٹِس  پیٚٹھ  چُھ  انہِ  گوٚٹ  مُسلّط،  انسان  اگر  پنُن  اتھہٕ  کڑِ،  تتھ  تہِ  ہیٚکہِ  نہٕ  وُچِھتھ،  ییٚمِس  اللہ  تعالیٰ  نوٗر  بخشہٕ  نہٕ،  تس  خٲطرٕ  چُھنہٕ  پتہٕ  کانٛہہ  نوٗر۔"
  },
  {
    "verse_id": 41,
    "translation": "کیا  توٚہۍ  چِھو  نا  وُچھان  زِ  اللہ  تعالیٰ  سٕںز  تسبیح  چِھ  کران  تِم  سٲری  یِم  آسمانن  تہٕ  زمینس  منٛز  چِھ،  تہٕ  تِم  پرندہ  یِم  پکھہٕ  وہرٲوِتھ  وُڈان  چِھ؟  پرٛتھ  اکھ  چُھ  پننہِ  نمازِ  تہٕ  تسبیح  ہُند  طریقہٕ  زانان۔  تہٕ  یِم  سٲری  یِکینژھاہ  کران  چِھ،  اللہ  تعالیٰ  چُھ  تمہِ  نِشہِ  با  خبر  روزان۔"
  },
  {
    "verse_id": 42,
    "translation": "آسمانن  تہٕ  زمینٕچ  بادشٲہی  چھےٚ  اللہ  تعالیٰ  سٕندی  خٲطرٕ،  تہٕ  تٔمۍ  سٕے  کُن  چُھ  سارِنٕے  پھیرُن۔"
  },
  {
    "verse_id": 43,
    "translation": "کیا  توٚہۍ  چِھو  نا  وُچھان  زِ  اللہ  تعالیٰ  چُھ  اوٚبرس  وارٕ  وارٕ  پکناوان،  پتہٕ  چُھ  امہِ  کیٚن  ٹُکرن  پانہٕ  وٲنۍ  رلاوان،  پتہٕ  چُھ  یِہ  سۅمبرِتھ  اکھ  گوٚن  اوٚبُر  بناوان۔  ﴿یعی  تہہ  بہ  تہہ  چُھس  تھاوان﴾،  پتہٕ  چِھو  توٚہۍ  وُچھان  زِ  امہِ  کہ  خولہٕ  منٛزٕ  چِھ  روٗدٕ  قطرٕ  پیٚوان،  تہٕ  سُہ  چُھ  آسمان  پیٚٹھہٕ،  تِمن  پہاڑن  ہٕندِ  بدولتہٕ  یِم  اتھ  منٛز  بُلند  چِھ،  ڈوٹھ  تراوان  ﴿امہِ  نِشہِ  ہیٚکہِ  مُراد  ٲسِتھ  سردی  سٍتۍ  لٔگِتھ  گوٚمُت  اوٚبُر  تہِ  یتھ  مجازاً  آسمانٕکۍ  پہاڑ  آسہِ  وَننہٕ  آمُت،  تہٕ  زمینٕکۍ  پہاڑ  تہِ  ہیٚکن  ٲسِتھ  یِم  آسمانس  منٛز  بُلند  چِھ،  یِہندیٚن  تھنگیٚن  پیٚٹھ  لٔگِتھ  گٔمتہِ  شیٖن  کہ  اثرٕ  سٍتۍ  ہوا  چُھ  گژھان  کُنہِ  کُنہِ  ساعتہٕ  تیوٗتاہ  سرد  زِ  اوٚبرس  منٛز  چُھ  انجماد  پٲدٕ  ہیٚوان  سپدُن،  تہٕ  ڈوٹھ  چِہ  شکلہِ  منٛز  چُھ  روٗد  ہیٚوان  پیوٚن﴾،  پتہٕ  یس  یژھان  چُھ  تس  چُھ  امہِ  سٍتۍ  نقصان  واتناوان،  تہٕ  یس  یژھان  چُھ  تس  چُھ  اَمہِ  نِشہِ  بچاوان،  تٔمۍ  سٕنزِ  وُزملہِ  ہٕنٛز  چمک  چھےٚ  أچھن  اَنہِ  گوٚٹ  کران۔"
  },
  {
    "verse_id": 44,
    "translation": "رٲژ  ہُند  تہٕ  دۅہُک  اُلٹ  پھیر  چُھ  سُے  کران۔  اتھ  منٛز  چُھ  اکھ  سبق  أچھ  والیٚن  ﴿عقلمندن﴾  خٲطرٕ۔"
  },
  {
    "verse_id": 45,
    "translation": "تہٕ  خُداین  کوٚر  پرٛتھ  جانور  اکہِ  قٕسمٕکہ  آبہٕ  نِشہِ  پٲدٕ،  کانٛہہ  چُھ  یِمَو  منٛزٕ  یٔڈ  کھۅکھشہِ  پکان،  تہٕ  کانٛہہ  چُھ  دۅن  زنگن  پیٚٹھ،  تہٕ  کانٛہہ  چُھ  ژۅن  زنگن  پیٚٹھ،  یِکینژھاہ  سُہ  یژھان  چُھ  تہِ  چُھ  پٲدٕ  کران،  سُہ  چُھ  پرتھ  چیزس  پیٚٹھ  قدرت  تھاوان۔"
  },
  {
    "verse_id": 46,
    "translation": "اسہِ  چِھ  صاف  صاف  حقیقت  ونَن  وٲلۍ  آیات  نٲزِل  کٔرِمٕتۍ،  برونٛہہ  کُن  چُھ  اللہ  تعالیٰ  ہٕے  صراطِ  مُستقیمس  کُن  ہدایت  دِوان  یس  یژھان  چُھ  تس۔"
  },
  {
    "verse_id": 47,
    "translation": "یِم  لُکھ  چِھ  ونان  زِ  اسہِ  اوٚن  ایمان  خُدایس  تہٕ  رسولس  صلی  اللہ  علیہ و سلمس  پیٚٹھ،  تہٕ  اسہِ  کٔر  اطاعت  قبول،  مگر  امہِ  پتہٕ  چُھ  یِمو  منٛزٕ  اکھ  دوٚر  ﴿اطاعتہٕ  نِشہِ﴾  بُتھ  پھِران،  یِتھۍ  لُکھ  چِھنہٕ  ہرگز  مومن۔"
  },
  {
    "verse_id": 48,
    "translation": "ییٚلہِ  تِمن  ناد  چُھ  یِوان  دِنہٕ  خُدایس  تہٕ  رسولس  ﴿صلی  اللہ  علیہ و سلمس﴾  کُن،  تاکہ  رسول  صلی  اللہ  علیہ و سلم  کرِ  تِہندِ  مقدِمُک  فٲصلہٕ،  تیٚلہِ  چُھ  تِمو  منٛزٕ  اکھ  فریق  پوٚت  ہیٚوان۔"
  },
  {
    "verse_id": 49,
    "translation": "البتہ  اگر  حق  تِہندِس  موافقتس  منٛز  آسہِ  تیٚلہِ  چِھ  رسولس  صلی  اللہ  علیہ و سلمس  نِشہِ  بٕڈ  اطاعت  گزار  بٔنِتھ  یِوان۔"
  },
  {
    "verse_id": 50,
    "translation": "کیا  یِہندیٚن  دِلن  چھا  ﴿مُنافقتچٕ﴾  بیمٲرۍ  لٔجمٕژ؟  کِنہٕ  یِم  چِھ  شکس  منٛز؟  کِنہٕ  یِمن  چُھ  یِہ  خوف  زِ  اللہ  تعالیٰ  تہٕ  تٔمۍ  سُند  رسول  صلی  اللہ  علیہ و سلم  کرِ  یِمن  پیٚٹھ  ظُلم؟  اصلی  کتھ  چھےٚ  یِہ  زِ  ظٲلِم  چِھ  یِم  لُکھ  پانہٕ۔"
  },
  {
    "verse_id": 51,
    "translation": "ایمان  انن  والیٚن  ہٕنز  کٲم  چھےٚ  یِہ  زِ  ییٚلہِ  تِم  خُدایس  تہٕ  رسول  صلی  اللہ  علیہ و سلمس  کُن  بُلاونہٕ  یِن،  تاکہ  رسول  صلی  اللہ  علیہ و سلم  کرِ  تِہندِ  مقدِمُک  فٲصلہٕ،  تیٚلہِ  ؤنِن  تِم  اسہِ  بوٗز  تہٕ  کٔر  اطاعت،  یِتھۍ  ہوۍ  لُکھ  چِھ  فلاح  لبن  وٲلۍ۔"
  },
  {
    "verse_id": 52,
    "translation": "تہٕ  یِم  خُدایس  تہٕ  رسولؐ  سٕنز  فرماںبردٲری  کرن،  تہٕ  خُدایس  کھۅژن  تہٕ  تٔمۍ  سٕنزِ  نافرمٲنی  نِشہِ  بچن۔  تِمے  لُکھ  چِھ  کامیاب۔"
  },
  {
    "verse_id": 53,
    "translation": "یِم  ﴿مُنافق﴾  چِھ  اللہ  تعالیٰ  سٕندِ  ناوٕکۍ  سخت  قسم  کھیٚتھ  ونان  زِ،  توٚہۍ  دِیِو  حُکم  أسۍ  نیرو  گرو  منٛزٕ۔  یِمن  ؤنِو،  قسم  مَہ  کھیٚیِو،  تُہندِ  اطاعتُک  حال  چُھ  پے،  تُہٕندیو  کرتوٗتَو  نِشہِ  چُھنہٕ  اللہ  تعالیٰ  بے  خبر۔"
  },
  {
    "verse_id": 54,
    "translation": "ؤنِو،  اللہ  تعالیٰ  سٕندۍ  اطاعت  گزار  بٔنِو  تہٕ  رسولؐ  سٕندِ  فرمانٕکۍ  تٲبع  روٗزِو  بٔنِتھ۔  البتہ  اگر  توٚہۍ  پوٚت  پھیٖرِو،  تیٚلہِ  زٲنِو  ٹھیک  پٲٹھۍ  زِ  رسول  صلی  اللہ  علیہ و سلمس  ییٚمہِ  فرضُک  بار  چُھ  تراونہٕ  آمُت،  تمِیُک  ذمہ  دار  چُھ  سُہ،  تہٕ  تۅہیِہ  پیٚٹھ  ییٚمہِ  فرضُک  بار  چُھ  تراونہٕ  آمُت  تمِکۍ  ذمہ  دار  چِھو  توٚہۍ،  تٔمۍ  سٕنز  اطاعت  اگر  کٔرِو،  تیٚلہِ  لٔبِو  خۅد  پننہِ  خٲطرٕ  ہدایت،  نَتہٕ  چَھنہٕ  رسول  صلی  اللہ  علیہ و سلم  سٕنز  ذمہٕ  دٲری  امہِ  کھۅتہٕ  زیادہ  کینہہ  زِ  صاف  صاف  واتناوِ  حُکم۔"
  },
  {
    "verse_id": 55,
    "translation": "خُداین  چُھ  وعدہ  فرموومُت  تۅہیِہ  منٛزٕ  تِمن  لُکن  سٍتۍ  یِم  ایمان  انن  تہٕ  نیک  عمل  کرن،  زِ  سُہ  بناوِ  تِمن  تِتھے  پٲٹھۍ  زمینس  منٛز  خلیفہٕ،  یِتھہٕ  پٲٹھۍ  تِمن  برونٹھِم  گُزریمٕتۍ  لُکھ  بنٲوِمٕتۍ  چِھن،  تِہندِ  خٲطرٕ  کرِ  تِہُند  سُہ  دِین  مضبوط  بُنیادن  پیٚٹھ  قٲیِم  یُس  خُداین  تِہندِس  حقس  منٛز  پسند  چُھ  کوٚرمُت،  تہٕ  تِہٕنز  ﴿موجودٕہ﴾  خوفٕچ  حالت  بدلاوِ  اَمہٕ  سٍتۍ،  بس  تِم  کٔرِن  میٲنۍ  بندگی  تہٕ  مےٚ  سٍتۍ  مَہ  کٔرِن  کٲنٛسہِ  شریک  ﴿کینژھو  لُکو  چُھ  اتھ  یِہ  معنی  سمجھمُت  زِ  یَس  کٲنٛسہِ  تہِ  دُنیا  ہس  منٛز  حکومت  چھےٚ  حٲصل  تس  چھےٚ  خلافت  حٲصل۔  حالانکہ  آیتس  منٛز  چُھ  ارشاد  یِہ  سپُدمُت  زِ  یِم  اہلِ  ایمان  آسن،  اللہ  تعالیٰ  دِیِہ  تِمن  خلافت﴾  تہٕ  یُس  امہِ  پتہٕ  کُفر  کرِ  ﴿اتھ  ہیٚکہِ  یِہ  معنی  تہِ  ٲسِتھ  زِ  خلافت  حٲصل  گٔژِھتھ  کرِ  ناشُکری،  تہٕ  یِتہِ  ہیٚکیٚس  ٲسِتھ  زِ  مُنافقانہٕ  رٔوِش  کرِ  اختیار  زِ  بظٲہر  آسہِ  مومن  تہٕ  درحقیقت  آسہِ  ایمان  نِشہِ  خٲلی۔﴾  تیٚلہِ  چِھ  یِتھی  لُکھ  فاسق۔"
  },
  {
    "verse_id": 56,
    "translation": "نماز  کٔرِو  قٲیِم،  زکوٰۃ  دِیِو،  بیٚیہِ  کٔرِو  رسولؐ  سٕنز  اطاعت،  امید  چھےٚ  زِ  تۅہیِہ  پیٚٹھ  یِیہِ  رحم  کرنہٕ۔"
  },
  {
    "verse_id": 57,
    "translation": "یِم  لُکھ  کُفر  چِھ  کران  تِمن  متعلق  مَہ  روٗزِو  اَتھ  غلط  فہمی  منٛز  زِ  تِم  کرن  خُدایس  زمینس  منٛز  عٲجز،  تِہُند  ٹھکانہٕ  چُھ  دوزخ  تہٕ  سُہ  چُھ  سیٚٹھہٕے  بُرٕ  ٹِھکانہٕ۔"
  },
  {
    "verse_id": 58,
    "translation": "اے  لُکو  یِمو  ایمان  چُھو  اوٚنمُت،  لٲزِم  چُھ  زِ  تُہنزٕ  لونڈی  غلام  تہٕ  تُہندۍ  تِم  شُرۍ  یِم  وُنہِ  عقلہِ  ہٕندِس  حدس  تام  چِھنہٕ  وٲتمٕتۍ،  تریٚن  وقتن  یِیِن  تۅہیِہ  نِشہِ  اجازت  ہیٚتھ،  صبح  نمازِ  برونٛہہ،  تہٕ  دُپہرس  ییٚلہِ  توٚہۍ  پلو  چِھو  کٔڑِتھ  تھاوان،  بیٚیہِ  عشاء  نمازِ  پتہٕ،  یِم  ترےٚ  وقت  چِھ  تُہندِ  خٲطرٕ  پردٕکۍ  وقت۔  یِمو  پتہٕ  اگر  تِم  بِلا  اجازت  یِن،  تیٚلہِ  نہ  چُھ  تۅہیِہ  پیٚٹھ  کانٛہہ  گناہ،  نہ  چُھ  تِمن  پیٚٹھ۔  تۅہیِہ  چُھو  اکھ  أکِس  نِشہِ  گرِگرِ  یُنُے  آسان،  یِتھہٕ  پٲٹھۍ  چُھ  اللہ  تعالیٰ  تُہندِ  خٲطرٕ  پننیٚن  احکامن  ہٕنز  وضاحت  کران،  تہٕ  سُہ  چُھ  زانن  وول  تہٕ  حکمت  وول۔"
  },
  {
    "verse_id": 59,
    "translation": "تہٕ  ییٚلہِ  تُہٕندۍ  شُرۍ  عقلہِ  ہٕندِس  حدس  تام  واتن،  تیٚلہِ  پزِ  زِ  تِتھے  پٲٹھۍ  ٲسِن  اجازت  ہیٚتھ  یِوان،  یِتھہٕ  پٲٹھۍ  تِہندۍ  بٔڈۍ  چِھ  اجازت  ہیٚوان  روٗدِمٕتۍ،  یِتھہٕ  پٲٹھۍ  چُھ  اللہ  تعالیٰ  پنٕنۍ  آیات  تۅہیِہ  برونٛہہ  کنہِ  کھولان،  تہٕ  سُہ  چُھ  زانن  وول  تہٕ  حکمت  وول۔"
  },
  {
    "verse_id": 60,
    "translation": "تہٕ  یِمہٕ  مستوٗراتہٕ  جوٲنی  نِشہِ  گُزریمژٕ  آسن،  نکاح  چِہ  امیدوار  آسن  نہٕ،  تِمہٕ  اگر  پننہِ  ژادرٕ  ؤلِتھ  تھاون،  تیٚلہِ  چُھنہٕ  تِمن  پیٚٹھ  کانٛہہ  گناہ،  بشرطیکہ  زینتچٕ  نُمٲیش  کرن  واجِنہِ  آسن  نہٕ،  تاہم  ورتٲوِن  تِمہٕ  تہِ  حیادٲری،  تیٚلہِ  چُھ  تِہندِس  حقس  منٛز  رُت۔  تہٕ  اللہ  تعالیٰ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 61,
    "translation": "کانٛہہ  حرج  چُھنہٕ  اگر  کانٛہہ  اوٚن  یا  لوٚنگ  یا  مریض  ﴿کٲنٛسہِ  ہٕندِ  گر  کھیٚیِہ﴾  تہٕ  نہ  چُھ  تۅہیِہ  پیٚٹھ  اتھ  منٛز  کانٛہہ  حرج  زِ  پننیٚن  گرن  منٛز  کھیٚیِو،  یا  پننِس  مٲلِس  بُڈِبب  سٕندیٚن  گرن،  یا  پننیٚن  ماجن  نانیٚن  ہٕندیٚن  گرن،  یا  پننیٚن  باین  ہٕندیٚن  گرن،  یا  پننیٚن  بیٚنیٚن  ہٕندیٚن  گرن،  یا  پننیٚن  پیٚترن  ہٕندیٚن  گرن،  پننیٚن  پۅپھَن  ہٕندیٚن  گرن،  یا  پننین  مامن  ہٕندیٚن  گرن،  یا  پننیٚن  ماسن  ہٕندیٚن  گرن،  یا  تِمن  گرن  یِہٕنزٕ  کُنزٕ  تُہنزِ  سپُردگی  منٛز  آسن،  یا  پننیٚن  دوستن  ہٕندیٚن  گرن،  اتھ  منٛز  تہِ  چُھنہٕ  کانٛہہ  حرج  زِ  توٚہۍ  لُکھ  کھیٚیِہ  تَو  یِکہٕ  وٹہٕ  یا  الگ  الگ،  البتہ  ییٚلہِ  گرن  منٛز  ٲسِو  دٲخل  سپدان،  تیٚلہِ  ٲسِو  پننیٚن  لُکن  سلام  کران،  دعاے  خیر،  اللہ  تعالیٰ  سٕندِ  طرفہٕ  مقرر  فرماونہٕ  آمُت،  سیٚٹھاہ  بابرکت  تہٕ  پٲکیزٕہ۔  یِتھہٕ  پٲٹھۍ  چُھ  اللہ  تعالیٰ  تۅہیہ  بروٛنہہ  کنہِ  آیات  بیان  کران،  توقع  چُھ  زِ  توٚہۍ  ہیٚیِو  گاٹہٕ  جارس  کٲم۔"
  },
  {
    "verse_id": 62,
    "translation": "مومن  چِھ  در اصل  تِمے  یِم  خُدایس  تہٕ  تٔمۍ  سٕندِس  رسولس  صلی  اللہ  علیہ و سلمس  دِلہٕ  سٍتۍ  مانن،  تہٕ  ییٚلہِ  کُنہِ  اجتماعی  کامہِ  ہٕندِس  موقعس  پیٚٹھ  رسولس  صلی  اللہ  علیہ و سلمس  سٍتۍ  آسن،  تیٚلہِ  مَہ  نِیرِن  تِمن  صلی  اللہ  علیہ و سلمن  اجازت  ہیٚنہٕ  ورٲے،  ﴿اے  نبی  صلی  اللہ  علیہ و سلم﴾  یِم  لُکھ  تۅہیِہ  اجازت  چِھ  منگان،  تِمے  چِھ  خُدایس  تہٕ  رسولس  صلی  اللہ  علیہ و سلمس  مانن  وٲلۍ،  لہٰذا  ییٚلہِ  تِم  کُنہِ  کامہِ  کِنۍ  اجازت  منگن،  تیٚلہِ  یس  توٚہۍ  ییٚژِھو،  اجازت  ٲسِو  دِوان،  تہٕ  یِتھیٚن  لُکن  ہٕندِس  حقس  منٛز  ٲسِو  خُدایس  دعاے  مغفرت  منگان،  اللہ  تعالیٰ  چُھ  یقیناً  مغفرت  کرن  وول  تہٕ  سیٚٹھاہ  مہربان۔"
  },
  {
    "verse_id": 63,
    "translation": "مسلمانو!  پانس  درمیان  مَہ  سمجھِو  رسول  صلی  اللہ  علیہ و سلم  سُند  بُلاوُن  پانہٕ  وٲنۍ  اکھ  أکۍ  سُند  ہیوٗ  بُلاوُن  کینہہ،  اللہ  تعالیٰ  چُھ  تِمن  لُکن  ٹھیک  پٲٹھۍ  زانان  یِم  تۅہیِہ  منٛزٕ  تِتھۍ  چِھ  زِ  اکھ  أکِس  ژھایِہ  روٗزِتھ  چِھ  ژوٗرِ  پٲٹھۍ  ژلان۔  رسول  صلی  اللہ  علیہ و سلم  سٕندِ  حُکمٕچ  خلاف  ورزی  کرن  والیٚن  پزِ  کھۅژُن  زِ  تِم  ما  گژھن  کُنہِ  فِتنس  منٛز  گرفتار،  یا  تِمن  پیٚٹھ  ما  یِیہِ  دگ  تُلوُن  عذاب۔"
  },
  {
    "verse_id": 64,
    "translation": "خبردار  روٗزِو،  آسمان  و  زمینس  منٛز  یِکینژھاہ  چُھ،  سُہ  چُھ  اللہ  تعالیٰ  سُند۔  توٚہۍ  یَتھ  رٔوِشہِ  پیٚٹھ  تہِ  چِھو،  اللہ  تعالیٰ  چُھ  تتھ  زانان۔  ییٚمہِ  دۅہ  لُکھ  تس  کُن  واپس  پھرنہٕ  یِن،  سُہ  وَنہٕ  تِمن  زِ  تِم  کیا  کینژھا  چِھ  کٔرِتھ  آمٕتۍ،  سُہ  چُھ  پرٛتھ  چیزُک  علم  تھاوان۔"
  }
]