[
  {
    "verse_id": 1,
    "translation": "پٔرِو  پننِس  پروردگارٕہ  سُند  ناو  ہیٚتھ  ییٚمۍ  پروردِگارن  سٲری  مخلوق  پٲدٕہ  کٔرۍ۔"
  },
  {
    "verse_id": 2,
    "translation": "ییٚمۍ  انسان  پٲدٕہ  کوٚر  موٚٹِس  خونس  یعنی  خونہٕ  دَتھ،  (اَمہِ  أندرٕہ  چھُ  مُراد  انسانس  تنبیہ  کرُن  کہ  اے  انسانہٕ  ژےٚ  پٮ۪ٹھ  چھےٚ  خداے  سٕنز  نعمت  سٮ۪ٹھاہ  بٔڈ  کہ  جان  چیزٕہ  نِشہِ  پٲدٕ  کٔرِتھ  کتھ  درجس  واتنوونکھ  شکل  و  صورت  تہٕ  عقل  و  علم  کوٚرنے  عطا۔  ژےٚ  پَزنے  زیادٕہ  شکر  و  ثنا  دَپٕنۍ،  ذکر  و  فکر  اندر  مشغول  روزُن۔)"
  },
  {
    "verse_id": 3,
    "translation": "(توٚہۍ  ٲسِو  یا  رسول  اللہؐ  قرآنِ  مجید  پران)  تُہند  پروردگار  چھُ  سٮ۪ٹھاہ  کریم  (سُہ  یہِ  یژھان  چھُ  تہِ  چھُ  عطا  کران،  سُہ  چھُ  پرنہٕ  ورٲے  پرناوان)"
  },
  {
    "verse_id": 4,
    "translation": "ییٚمۍ  پروردگارن  لیکھمٕتۍ  پٔرِمٕتۍ  لوٗکھ  ہیچھنٲوۍ  بذریعہ  قلم۔"
  },
  {
    "verse_id": 5,
    "translation": "یہِ  انسان  ہیٚچھنووُن  تِمے  چیز  یِم  نہٕ  تَس  معلومٕے  ٲسۍ  (مطلب  چھُ  یہِ  زِہ  تعلیم  تہٕ  ہیٚچھناوُن  چھُنہٕ  موقوف  لیٚکھنس  تہٕ  پرنسٕے  پٮ۪ٹھ،  بیٚیہِ  بیٚیہِ  اسباب  و  ذرائع  تہِ  چھِ  یِمو  سٍتۍ  علوم  حٲصل  سپدِتھ  ہیٚکن۔  دوٚیِم  کتھ  چھےٚ  یٔہے  کہ  اسباب  و  ذرائع  چھِنہٕ  بذاتِ  خۅد  کُنہِ  اثر  کٔرِتھ  ہیٚکان  بلکہ  چھُ  موثر  حقیقی  اللہ  تعالیٰ،  لہٰذا  ہرگاہ  تۅہیہِ  یا  رسول  اللہؐ  پرٕوُنۍ  چھِو  نہٕ  تَمِیُک  مَہ  بٔرِو  کانٛہہ  پروا۔  أسۍ  ییٚلہِ  تۅہیہِ  حکم  کٔرو  پرنُک،  توٚہۍ  ہیٚکِو  اسباب  و  ذرایعو  ورٲے  سانہِ  حکمہٕ  پٔرِتھ  یہِ  أسۍ  پرناوُن  یَژھو،  أسۍ  ہیکو  توٚہۍ  پرنٲوِتھ  یِتھہٕ  پٲٹھۍ  اَسہِ  خۅش  کرِ۔  أسۍ  ہیٚکو  تۅہیہِ  سُہ  طاقت  تہٕ  سُہ  قدرت  عطا  کٔرِتھ  ییٚمہِ  سٍتۍ  توٚہۍ  پٔرِتھ  ہیکِو۔  علوم  وحی  یاد  ہیٚکِو  تھٲوِتھ  چنانچہ  تی  سپُد۔  تفسیر  عزیزیس  اندر  چھُ،  حضرت  رسولِ  کریمؐ  تِمَو  اگرچہ  اوس  نہٕ  لیٚکھُن  پَرُن  ہیوٚچھمُت  مگر  اللہ  تعالیٰ  ہن  فرمووُکھ  قلمہٕ  کہ  ذریعہ  تہِ  چھُس  بٕے  ہیٚچھناوان،  قلمہٕ  ورٲے  تہِ  ہیکہٕ  بٕے  ہیٚچھنٲوِتھ۔  ممکن  چھُ  یَتھ  کتھہِ  کُن  تہِ  آسہِ  اشارٕہ  کہ  یِتھہٕ  پٲٹھۍ  فیض  دِوٕنِس  تہٕ  فیض  رَٹوٕنِس  منٛز  قلم  چھُ  واسطہ  تہٕ  ذریعہ  سپدان  یِتھے  پٲٹھۍ  آسہِ  باری  تعالیٰ  ہس  منٛز  تہٕ  پیغمر  برحقس  منٛز  جبریلِ  امین  محض  اَکھ  واسطہ  تہٕ  ذریعہ۔  بیٚیہِ  یِتھہٕ  پٲٹھۍ  قلمہٕ  کہِ  ذریعہ  فیض  سپدُن  چھُنہٕ  یَتھ  کتھہِ  پٮ۪ٹھ  لٲزِم  کہ  قلم  کیا  چھُ  تس  فیض  رَٹہٕ  وُنہِ  سٕندِہ  کھۅتہٕ  افضل  تہٕ  بہتر  یِتھے  پٲٹھۍ  چھَنہٕ  یہِ  کتھ  تہِ  لٲزِم  کہ  حقیقت  جبریلیہ  کیا  آسِہا  افضل  حقیقت  محمدیہ  کھۅتہٕ۔  لہٰذا  چھُ  جبریلِ  امین  تُہٕندِہ  حقہ  بمنزلہ  قلم۔)"
  },
  {
    "verse_id": 6,
    "translation": "بتحقیق  یہِ  انسان  یُس  اَسی  خونہٕ  دَتہِ  پٲدٕہ  کوٚر  یُس  حقیر  و  ذلیل  چیزہ  اوس،  یُس  جٲہلِ  مطعلق  اوس،  اَسی  ہیٚچھنوو  یہِ  أمِس  روٗزنہٕ  پنٕنۍ  اصلی  حقیقت  یادٕے)  یہِ  لوٚگ  دنیا  کہ  مال  و  دولت  سٍتۍ  مغرور  سپدِتھ  سرکشی  کرنہِ۔"
  },
  {
    "verse_id": 7,
    "translation": "خیال  چھُس  مےٚ  چھُنہٕ  کٲنسہِ  ہُنٛد  پرواہ۔"
  },
  {
    "verse_id": 8,
    "translation": "بے  شک  چٲنۍ  سٕے  پروردِگارس  نِشہِ  چھُ  سارِنٕے  واپس  واتُن۔  (تَتہِ  تہِ  آسہِ  یہِ  انسان  تِہٕندِ  سٕے  قدرت  کِس  اِحاطس  منٛز  وَلنہٕ  تہٕ  بند  کرنہٕ  آمُت  ییٚمہِ  منٛزٕہ  ژٔلِتھ  ہیٚکہِ  نہٕ  کُن  تہِ۔  یوٗت  عٲجز  تہٕ  بے  بس  انسان  کِتھہٕ  پٲٹھۍ  ہیٚکہِ  یِتھِس  قٲدر  و  قٲہر  خدایس  نِشہِ  مستغنیٰ  تہٕ  بے  پرواہ  ٲسِتھ۔  وۅنۍ  تٔمۍ  سُنٛد  پَنُن  پان  مستغنی  زانُن  یہِ  گٔیہِ  محض  سفاہیت  تہٕ  حماقت  یعنی  بالکل  ژوٗر  تہٕ  احمق  لاگُن۔  اَمہِ  پتہٕ  چھُ  أمِس  انسان  سٕنزن  بعضے  یچھ  کامیٚن  ہُنٛد  بطریقہ  استفہام  ذکر  یِوان  کرنہٕ۔  اَکہِ  دۅہ  ٲسۍ  نبی  کریمؐ  مسجدِ  حرامس  منٛز  نٮ۪ماز  پران،  ابوجہل  آو  تٔمۍ  دوٚپ  تِمن۔  اَسہِ  ہے  تۅہیہِ  واریاہہِ  پھِرِ  یہِ  کرنہٕ  نِشہِ  منع  کوٚو،  توٚہۍ  کیازِہ  چھِو  نہٕ  پتھ  روزان،  تٔمۍ  کوٚرُس  اَتھ  پٮ۪ٹھ  سخت  خشم  تہٕ  گرٍنٛز،  سُہ  لوٚگ  دَپنہِ،  شہرِ  مکس  منٛز  چھےٚ  سارِوٕے  أندرٕہ  میٲنۍ  جماعت  واریاہ  بٔڈ،  ہرگاہ  آئندٕہ  بہٕ  وُچھو  توٚہۍ  بیٚیہِ  نٮ۪ماز  پران،  بہٕ  تھاوٕہ  تُہٕنزِ  گردنہِ  پٮ۪ٹھ  کھۅر  توپتہٕ  واتناوَو  سٮ۪ٹھاہ  تکلیف۔  چنانچہ  اکہِ  پھِرِ  ٲسۍ  تِم  نٮ۪ماز  پران  توپتہٕ  آو  سُہ  تکلیف  واتناونہٕ  کہ  قصدٕہ  مگر  نزدیک  وٲتِت  پھیوٗر  واپس،  لوٗکو  پُرٛوژھ  ہس  ژےٚ  کیا  گۅے؟  دوٚپُن  یُتھُے  بہٕ  تِمن  نزدیک  ووتُس  تِیُتھُے  وُچھ  مےٚ  اَکھ  خندقہ،  تَتھ  منٛز  وُچھ  مےٚ  پکھہٕ  کٔرِتھ  جانور  یِم  وُچھِتھ  بہٕ  کھوٚژُس۔  فرموو  نبی  کریمنؐ  تِم  ٲسۍ  ملٲیک  ہرگاہ  سُہ  برٛونٹھ  پکہِ  ہا  تٔمِس  ژٹہَن  تِم  باز۔)"
  },
  {
    "verse_id": 9,
    "translation": "اے  مخٲطب  ژٕہ  کرتہٕ  بیان  تس  شخصہٕ  سُند  حال  یُس  سٲنِس  أکِس  خاص  بندس  منع  چھُ  کران  تہٕ  پتھ  چھُ  رٹان،"
  },
  {
    "verse_id": 10,
    "translation": "ییٚلہِ  سُہ  نٮ۪ماز  چھُ  پران  (یعنی  معبودِ  برحق  سٕنز  عبادت  کروُنِس  عبادت  نِشہِ  نٮ۪ماز  پرنہٕ  نِشہِ  پتھ  رٹُن  یا  تس  گانگل  کرٕنۍ  کوتاہ  گناہ  تہٕ  کژیراہ  یچھ  کٲم  چھےٚ۔)"
  },
  {
    "verse_id": 11,
    "translation": "ژٕہ  وَنتہٕ  مےٚ  یہِ  کوتاہ  گناہ  چھُ  خصوصاً  ییٚلہِ  سُہ  بندٕہ  خاص  عینِ  ہدایتس  تہٕ  راہِ  راستس  پٮ۪ٹھ  آسہِ۔"
  },
  {
    "verse_id": 12,
    "translation": "یا  آسہِ  سُہ  بیٚین  لوٗکن  تہِ  خدایس  کھۅژنٕچ  تعلیم  دِوان  تِمن  تہِ  معبودِ  برحق  سٕندِ  عبادتُک  امر  کران۔"
  },
  {
    "verse_id": 13,
    "translation": "ژٕہ  وَنتہٕ  مےٚ  ہرگاہ  سُہ  پتھ  رَٹہٕ  وُن  شخص  پانہٕ  دینِ  حقس  آسہِ  اَپُز  گٕنزران  بیٚیہِ  آسہِ  دینِ  حق  نِشہِ  بُتھ  پھِران۔"
  },
  {
    "verse_id": 14,
    "translation": "کیا  تَس  پتھ  رَٹہٕ  وُنِس  تہٕ  نٮ۪مازِ  نِشہِ  منع  کروُنِس  چھَنا  خبر  کہ  اللہ  تعالیٰ  چھُ  بے  شک  تسٕنزٕ  یِمہٕ  یچھ  کامہِ  وُچھان؟  (سُہ  دِیہِ  ضرور  أمِس  یِمن  یچھ  کامیٚن  ہُند  سزا)"
  },
  {
    "verse_id": 15,
    "translation": "أمِس  پَزِہا  نہٕ  ہرگز  یِمہٕ  یچھ  کامہِ  کرنہِ،  (ہرگاہ  نے  سُہ  آئندٕہ  یِمَو  یچھ  کامیٚو  نِشہِ  پتھ  روزِ)  أسۍ  پکناوون  چھاگہِ  رٔٹِتھ  یعنی  کلہٕ  کہ  مستہٕ  رٔٹِتھ۔"
  },
  {
    "verse_id": 16,
    "translation": "یُس  مست  اَپُز  تہٕ  خطا  کار  چھُ،  (کیازِہ  تٔمۍ  سٕندِ  بدنہٕ  کیٚن  مۅین  مۅین  چھُ  گناہن  ہُند  اثر  ووتمُت۔)"
  },
  {
    "verse_id": 17,
    "translation": "ہرگاہ  تٔمِس  پننیٚن  لوٗکن  تہٕ  پنجہ  ژاٹن  ہٕندِ  مددُک  خیال  چھُ،  دِیِن  سُہ  تِمن  آلو،"
  },
  {
    "verse_id": 18,
    "translation": "أسۍ  تہِ  دِمَو  آلو  جہنم  کیٚن  عذاب  کیٚن  ملٲیکن۔  (امام  طبرانیؒ  ین  کٔر  روایت  از  قتادہ  تِمو  فرموو  نبی  کریمن  صلی  اللہ  علیہ  وسلم  ہرگاہ  اَمہِ  وقتہٕ  ابو  جہل  کینٛہہ  کرِہا،  ضروٗر  رٹہن  تَس  جہنمٕکۍ  ملک  نٔنۍ  پٲٹھۍ۔)"
  },
  {
    "verse_id": 19,
    "translation": "تَس  پَزِ  نہٕ  ہرگز  یہِ  کرُن،  مگر  توٚہۍ  مہ  حض  بوٗزِو  أمِس  خبیث  سُنٛد  یعنی  توٚہۍ  مَہ  ترٲوِو  نٮ۪ماز  پرٕنۍ  أمۍ  سٕندِ  وَننہٕ  موجوب،  بلکہ  روٗزِو  توٚہۍ  بدستور  نٮ۪ماز  پران  بیٚیہِ  خداے  سُنٛد  قُرب  تہٕ  نزدیکی  حٲصل  کران۔  (اللہ  تعالیٰ  رَچھہِ  تۅہیہِ  تِہِندِ  شرٕہ  نِشہِ  کیازِ  نٮ۪مازِ  سٍتۍ  سپدِ  تۅہیہِ  قُربِ  خدا  حاصل۔  قُربِ  خدا  چھُ  حفاظتُک  بوٚڈ  ذریعہ  لہٰذا  مَہ  کٔرِو  توٚہۍ  یِمن  دشمنن  ہٕنزن  کتھن  کُن  کانٛہہ  اِلتفات۔)"
  }
]