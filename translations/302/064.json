[
  {
    "verse_id": 1,
    "translation": "پۯتھ  کانٛہہ  سُہ  چیز  یُس  آسمانن  منٛز  چُھ  تہٕ  زمینس  منٛز  چُھ،  چُھ  اللہ  تعالیٰ  سٕنز  تسبیح  کران۔  تٔمۍ  سٕنزٕے  چھے٘  سٲرٕے  بادشاہت  تہٕ  تٔمۍ  سٕندی  خٲطرٕ  چِھ  سٲری  تعریف  تہٕ  سُہ  چُھ  پۯتھ  چیزس  پیٚٹھ  سیٚٹھاہ  قدرت  تھاوان۔"
  },
  {
    "verse_id": 2,
    "translation": "سُے  چُھ  ییٚمۍ  تۆہۍ  پٲدٕ  کٔرۍنَو  پتہٕ  سَپُد  تۅہیہِ  منٛزٕ  (کانٛہہ)  کٲفر،  تہٕ  تۅہیہِ  منٛزٕ  سَپُد  (کانٛہہ)  مومن،  تہٕ  اللہ  تعالیٰ  چُھ  تِمن  کامیٚن  یِمہٕ  تۆہۍ  کران  چِھو  وارٕ  پٲٹھۍ  وُچھن  وول۔"
  },
  {
    "verse_id": 3,
    "translation": "تٔمی  کٔرۍ  (سٲری)  آسمان  تہٕ  زمین  حکمت  سان  تہٕ  مقصدٕ  سان  پٲدٕ  تہٕ  تٔمی  بناوِ  تُہٕنزٕ  شکلہٕ  پتہٕ  بناویٚن  تُہٕنزٕ  شکلہٕ  سیٚٹھاہ  مٲرۍ  منٛزٕ،  تہٕ  (سارِنٕے)  چُھ  تٔسۍ  کُن  پۆت  پھیٖرِتھ  گژُھن۔"
  },
  {
    "verse_id": 4,
    "translation": "یِکینٛژھاہ  آسمانن  تہٕ  زمینس  منٛز  چُھ  تَس  چھے٘  پَے  تہٕ  تِمن  کتھن  ہٕنز  (تہِ)  چھَس  پے  یِمہٕ  تۆہۍ  کٔھٹِتھ  چِھو  تھاوان،  تہٕ  یِمہٕ  ظٲہر  چِھو  کران  تہٕ  اللہ  تعالیٰ  چُھ  سیٖنن  ہٕنزٕ  (سِرٕ)  کتھہٕ  (تہِ)  وارٕ  پٲٹھۍ  زانن  وول۔"
  },
  {
    "verse_id": 5,
    "translation": "کیا  تۅہیہِ  وٲژٕو  نا  تِمن  لُکن  ہٕنز  خبر  یِمَو  (تۅہیہِ)  برونٛہہ  کفر  اوس  کۆرمُت  پتہٕ  وُچھ  تِمَو  (دُنیاہس  منٛز)  پننہِ  کامہِ  ہٕندِ  سزاہُک  مزٕہ  تہٕ  تِہِندِ  خٲطرٕ  چُھ  (ٲخرتس  منٛز  تہِ)  دگ  تُلوُن  عذاب۔"
  },
  {
    "verse_id": 6,
    "translation": "یہِ  چُھ  اَمہِ  موجوب  زِ  تِمن  نِشہِ  ٲسۍ  تِہِندۍ  رسول  واضح  نِشٲنِیہِ  ہیٚتھ  یِوان  پتہٕ  ٲسۍ  تِم  ونان،  کیا  (اَسی  ہِوۍ  تہٕ  سانی  جنسٕکۍ)  بشر٭کرنہٕ  اَسہِ  ہدایت  لہٰذا  سپٕدۍ  تِم  کٲفر  تہٕ  تِمَو  پھِیُر  (حق  نِشہِ)  بُتھ  تہٕ  اللہ  تعالیٰ  ہن  تہِ  کۆرنہٕ  (تِہُنٛد)  کانٛہہ  پرواہ،  تہٕ  اللہ  تعالیٰ  چُھ  بے  نیاز  حمدوثناہس  لایق۔ ﴿بشر  لفظُک  یہِ  معنی  چُھ  تفسیر  کیٚن  امامن  ہٕندِ  بیان  کرنہٕ  آمتہِ  معنی  مطٲبق،  حوالہ  جات  خٲطرٕ  وُچھو،  ﴿تفسیرطبری۔  الکشاف،  نسفی،  بغوی،  خازن،  جمل،  مظہری  تہٕ  فتح  القدیر  بیترِ۔﴾"
  },
  {
    "verse_id": 7,
    "translation": "کٲفر  لُکھ  چِھ  یہِ  خیال  کران  زِ  تِم  یِن  نہٕ  ہرگز  (نَوِ  سرٕ)  تُلنہٕ۔  فرمٲوِو،  کیازِ  نہٕ،میٲنِس  ربّ  سُنٛد  قسم،تۆہۍ  یِیِو  ضرور  تُلنہٕ  پتہٕ  یِیَو  تۅہیہِ  وَننہٕ  یِکینٛژھاہ  تۅہیہِ  کۆرمُت  اوسُو  تہٕ  یہِ  چُھ  اللہ  تعالیٰ  ہس  پیٚٹھ  سیٚٹھاہ  سہل۔"
  },
  {
    "verse_id": 8,
    "translation": "لہٰذا  أنِو  تۆہۍ  اللہ  تعالیٰ  ہس  پیٚٹھ  تہٕ  تٔمۍ  سٕندِس  رسولس  (صلی  اللہ  علیہ  وسلم)  پیٚٹھ  تہٕ  تَتھ  نوٗرس  پیٚٹھ  ایمان  یُس  اَسہِ  نٲزل  چُھ  کۆرمُت،  تہٕ  اللہ  تعالیٰ  چُھ  تِمَو  کامیٚو  نِشہِ  وارٕ  پٲٹھۍ  باخبر  یِمہٕ  تۆہۍ  کران  چِھو۔"
  },
  {
    "verse_id": 9,
    "translation": "ییٚمہِ  دۅہ  سُہ  تۅہیہِ  جمع  گژھنہٕ  کہ  دۅہ  (حشرٕکِس  مٲدانس  منٛز)  سۅمبراو  یہِ  چُھ  ہارنُک  تہٕ  خسارٕہ  نۆن  نیرنُک  دۅہ۔  تہٕ  یُس  شخص  اللہ  تعالیٰ  ہس  پیٚٹھ  ایمان  چُھ  اَنان  بیٚیہِ  چُھ  نیک  عمل  کران  تیٚلہِ  مِٹاوِ  (اللہ  تعالیٰ)  تٔس  (سٕندِ  اعمال  نامہٕ)  نِشہِ  تٔمۍ  سٕندۍ  خطا  تہٕ  تس  کرِ  جنتن  منٛز  دٲخل  یِمن  بٔنۍ  کِنۍ  کۅلہٕ  چھے٘  پکان  تِم  آسن  تِمن  منٛز  ہمیشہ  روزن  وٲلۍ،  یہِ  چھے٘  سیٚٹھاہ  بٔڑ  کامیٲبی۔"
  },
  {
    "verse_id": 10,
    "translation": "تہٕ  یِمَو  لُکو  کفر  کۆر  بیٚیہِ  کۆرُکھ  سانیٚن  آیاتن  انکار  تِمَے  لُکھ  چِھ  جہنمی  (یِم)  اَتھ  منٛز  ہمیشہ  روزن  وٲلۍ  چِھ،  تہٕ  کوتاہ  بدترین  ٹھکانہٕ  چُھ  سُہ۔"
  },
  {
    "verse_id": 11,
    "translation": "(کٲنسہِ)  چُھنہٕ  کانٛہہ  مصیبت  واتان  مگر  اللہ  تعالیٰ  سٕندِ  حکمہٕ  سٍتۍ  تہٕ  یُس  شخص  اللہ  تعالیٰ  ہس  پیٚٹھ  ایمان  چُھ  اَنان  تیٚلہِ  چُھ  سُہ  تٔمۍ  سٕندِس  دِلس  ہدایت  دِوان،  تہٕ  اللہ  تعالیٰ  چُھ  پۯتھ  چیزس  وارٕ  پٲٹھۍ  زانن  وول۔"
  },
  {
    "verse_id": 12,
    "translation": "تہٕ  تۆہۍ  کٔرِو  اللہ  تعالیٰ  سٕنز  اطاعت  بیٚیہِ  کٔرِو  رسول  (صلی  اللہ  علیہ  وسلم)  سٕنز  اطاعت،  پتہٕ  اگر  تۅہیہِ  بُتھ  پھِیٚرُو  تیٚلہِ  (تھٲوِو  یاد)  چُھ  سٲنِس  رسول  (صلی  اللہ  علیہ  وسلم)  سٕندِ  ذمہٕ  صرف  واضح  پٲٹھۍ  (احکام)  واتناوٕنۍ۔"
  },
  {
    "verse_id": 13,
    "translation": "اللہ  تعالیٰ  (ہٕے)  چُھ  (معبود)  تس  وَرٲے  چُھنہٕ  کانٛہہ  معبود،  تہٕ  اللہ  تعالیٰ  سٕے  پیٚٹھ  پَزِ  ایمان  والیٚن  بھروسہٕ  تھاوُن۔"
  },
  {
    "verse_id": 14,
    "translation": "اے  ایمان  والیو!  بے  شک  چِھ  تُہٕنزو  خاندارِنیٚو  تہٕ  تُہٕندیٚو  اولادو  منٛزٕکینہہ  تُہٕندۍ  دشمن  لہٰذا  روٗزِو  تِمَو  نِشہِ  ہُشار۔  تہٕ  ہرگاہ  تۆہۍنبھٲیو  تہٕ  درگزر  کٔرِو  تہٕ  معاف  کٔرِو  تیٚلہِ  چُھ  بے  شک  اللہ  تعالیٰ  بۆڈ  بخشن  وول  سیٚٹھاہ  مہربان۔"
  },
  {
    "verse_id": 15,
    "translation": "تُہٕندۍ  مال  تہٕ  تُہٕندۍ  اولاد  چِھ  صرف  آزمٲیشی  یوت،  تہٕ  اللہ  تعالیٰ  سٕنزِ  بارگاہِ  منٛز  چُھ  سیٚٹھاہ  بۆڈ  اجر۔"
  },
  {
    "verse_id": 16,
    "translation": "لہٰذا  روٗزِو  تۆہۍ  اللہ  تعالیٰ  ہس  کھوژان  یوٗت  تۅہیہِ  پِلہِ  تیوٗت  تہٕ  (تٔمۍ  سٕندۍ  احکام)  بوٗزِو  تہٕ  اطاعت  کٔرِو  تہٕ  (تٔمۍ  سٕنزِ  وَتہِ  منٛز)  کٔرِو  خرچ  یہِ  آسہِ  تُہٕندِ  خٲطرٕ  بہتر،  تہٕ  یُس  پننہِ  نفس  کہ  بُخلہٕ  نِشہِ  بچاونہٕ  یِیہِ  تِمَے  لُکھ  چِھ  کامیٲبی  لبن  وٲلۍ۔"
  },
  {
    "verse_id": 17,
    "translation": "ہرگاہ  تۆہۍ  اللہ  تعالیٰ  ہس  (اخلاص  تہٕ  نیک  نیتی  سان)  رُت  قرض  دِیِو  تیٚلہِ  کرِ  سُہ  تَتھ  تُہٕندِ  خٲطرٕ  واریاہ  گۅنہٕ  ہُریٚر  تہٕ  تۅہیہِ  کریو  مغفرت،  تہٕ  اللہ  تعالیٰ  چُھ  سیٚٹھاہ  قدر  زانن  وول  بُردبار۔"
  },
  {
    "verse_id": 18,
    "translation": "پۯتھ  پوٗشیدس  تہٕ  ظٲہرس  زانن  وول،  سیٚٹھاہ  غلبہ  تہٕ  عزت  وول  سیٚٹھاہ  حکمت  وول۔"
  }
]