[
  {
    "verse_id": 1,
    "translation": "الف،لام،  را  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان)،  یِم  چِھ  روشن  کتابِہ  ہٕندۍ  آیات۔"
  },
  {
    "verse_id": 2,
    "translation": "بے  شک  کٔراَسہِ  یہِ  کتاب  قرآن  کِس  صورتس  منٛزعربی  زبٲنۍ  منٛز  نٲزل  تاکہ  تۆہۍ  ہیٚکِیوٗن (یہِ  سیٚدِ  سیۆد) سمجھِتھ۔"
  },
  {
    "verse_id": 3,
    "translation": "(اے  ٹاٹھہِ!)  أسۍ  کَرو  تۅہیہِ  نِشہِ  اَکھ  بہترین  قصہٕ  بیان  ییٚمہِ  قرآن  کہ  ذریعہ  یُس  اَسہِ  تۅہیہِ  کُن  وحی  چُھ  کۆرمُت،  اگر  چہ  تۆہۍاَمہِ  برونٛہہ  (ییٚمہِ  قصہٕ  نِشہِ)  بے  خبر  ٲسۍوٕ۔"
  },
  {
    "verse_id": 4,
    "translation": "(سُہ  قصہٕ  چُھ  یِتھہٕ  پٲٹھۍ)  ییٚلہِ  یوسفن  (علیہ  السلام)  پننِس  بابہٕ  صٲبس  وۆن،  اےمیانہِ  ابّا  جان!  مے٘  وُچھ  (خوابس  منٛز)  کاہ  تارک  بیٚیہِ  آفتاب  بیٚیہِ  زوٗن،  مے٘  وُچھ  تِم  میانہِ  خٲطرٕ  سجدٕہ  کران۔"
  },
  {
    "verse_id": 5,
    "translation": "تِمَو  وۆن،  اے  میانہِ  گۆبرا!پَنُن  یہِ  خواب  کٔرۍ  زِنہٕ  پننیٚن  بھاین  نِشہِ  بیان،  نَتہٕ  کرن  تِم  ژے٘  خلاف  کانٛہہ  دوکھہٕ  واجِنۍ  تدبیر۔  بے  شک  چُھ  شیطان  انسان  سُنٛد  ٹاکارٕہ  دشمن۔"
  },
  {
    "verse_id": 6,
    "translation": "یِتھے  پٲٹھۍ  کَری  ژے٘  چون  ربّ  (بزرگی  خٲطرٕ)  منتخب  تہٕ  ژے٘  ہیٚچھنٲوی  کتھن  ہٕندِس  انجامس  تام  واتُن  (یعنی  خوابن  ہٕنٛدِ  تعبیرُک  علم)  بیٚیہِ  کرِ  ژے٘  پیٚٹھ  تہٕ  یعقوب  سٕندیٚن  اولادن  پیٚٹھ  پنٕنۍ  نعمت  پوٗرٕ  یِتھہٕ  پٲٹھۍ  زن  تٔمۍ  اَمہِ  برونٛہہ  چانیٚن  دۅشوٕنۍ  مالیٚن  (یعنی  بَڈٕبُڈِبب  تہٕ  بُڈِ  بب) ابراہیمس  تہٕ  اسحاقس (علیہمُ  السلام)  پیٚٹھ  پوٗرٕ  ٲس  کٔرمٕژ۔  بے  شک  چُھ  چون  ربّ  وارٕ  پٲٹھۍ  زانن  وول  سیٚٹھاہ  حکمت  وول۔"
  },
  {
    "verse_id": 7,
    "translation": "بے  شک  چھے٘  یوسف (علیہ  السلام)  تہٕ  تَسندیٚن  بھاین  (ہٕندِس  واقعس)  منٛز  پٕرژھن  والیٚن  خٲطرٕ (واریاہ)  نشٲنِیہِ۔"
  },
  {
    "verse_id": 8,
    "translation": "(سُہ  وقت  کٔرِو  یاد)  ییٚلہِ  یوسف  (علیہ  السلام)  سٕندیٚو  بھایو  وۆن  زِ  پٔزۍپٲٹھۍ  چُھ  یوسف  (علیہ  السلام)  تہٕ  تٔمۍ  سُنٛد  بوے  سأنِس  مٲلِس  سانہِ  کھۅتہٕ  زیادٕہ  ٹٲٹھۍ  ییٚلہِ  زن  أسۍ  (دہن  نفرن  پیٚٹھ  مشتمل)  زیادٕہ  مضبوط  جماعت  چِھ۔بے  شک  چِھ  سٲنۍبابہٕ  صٲب  (تِہِندِمحبت  چہ)  طرفدٲری  منٛز  ٹاکارٕہ  پٲٹھۍ  رٲوِمٕتۍ۔"
  },
  {
    "verse_id": 9,
    "translation": "(وۅنۍ  چُھ  یۅہے  حل  زِ) تۆہۍ  کٔرِیوٗن  یوسف  (علیہ  السلام)  قتل  نَتہٕ  یِیوٗن  دوٗر  کُنہِ  غیرزان  علاقس  منٛزترٲوِتھ  (یِتھہٕ  پٲٹھۍ)  گژِھہ  تُہٕندِس  مٲلۍ  سُنٛد  توجہ  صرف  تۅہیہِ  کُن  تہٕ  اَمہِ  پتہٕ  بٔنۍ  زیٚو  توہۍ  (توبہٕ  کٔرِتھ)  صالحینن  ہٕنز  جماعت۔"
  },
  {
    "verse_id": 10,
    "translation": "تِمَو  منٛزٕ  وۆن  أکۍ  وَنن  وٲلۍ،یوسف  (علیہ  السلام)  مَہ  کٔرِیوٗن  قتل  تہٕ  سُہ  ترٲوِیوٗن  کُنہِ  اَنہِ  گٔٹۍ  کریٖرکِس  سنِرس  منٛز  تس  نِیہِ  کانٛہہ  وتہِ  پکوُن  مسافرتُلِتھ،  ہرگاہ  تۆہۍ  (کینہہ)  کرن  والۍ  چِھو (تیٚلہِ  کٔرِو  ییِ)۔"
  },
  {
    "verse_id": 11,
    "translation": "تِمَو  وۆن،  اے  سانہِ  ابا  جان!  تۅہیہِ  کیا  چُھو  گۆمُت  زِ  تۆہۍ  چِھو  نہٕ  یوسفس (علیہ  السلام) متعلق  اَسہِ  پیٚٹھ  اعتبار  کران  ییٚلہِ  زن  أسۍ  پٔزۍ  پٲٹھۍ  تمۍ  سنٛدۍ  رُت  کانچھن  وٲلۍ  چِھ۔"
  },
  {
    "verse_id": 12,
    "translation": "تۆہۍ  سوٗزِیوٗن  سُہ  پگاہ  اَسہِ  سٍتۍ!سُہ  کھیٚیہِ  ٹھیک  پٲٹھۍ  بیٚیہِ  گِندِ  تہٕ  بے  شک  چِھ  أسۍ  تٔمۍ  سٕنٛدۍ  رٲچھدر۔"
  },
  {
    "verse_id": 13,
    "translation": "تِمَو  وۆن،  بے  شک  چُھ  مے٘  یہِ  خیال  دِل  مَلوٗل  کران  زِ  تۆہۍ  نِیوٗن  سُہ  تہٕ  بہٕ  چُھس  (اَمہِ  خیالہٕ  تہِ)  کھۅژان  زِ  تس  کھیٚیہِ  رامہٕ  ہوٗن  تہٕ  تۆہۍ  روٗزِوتٔمِس  (رٲچھ  کرنہٕ)  نِشہِ  غٲفل۔"
  },
  {
    "verse_id": 14,
    "translation": "تِمَو  وۆن،  اگر  تس  رامہٕ  ہوٗن  کھیٚیہِ  حالانکہ  آسو  أسۍ  اَکھ  مضبوط  جماعت  تہِ (موجود) تیٚلہِ  چِھ  أسۍ  بالکل  ناکارٕہ۔"
  },
  {
    "verse_id": 15,
    "translation": "پتہٕ  ییٚلہِ  تِمَو  سُہ  نِیُو  تہٕ  سارِوٕیو  کۆر  اَتھ  پیٚٹھ  اتفاق  زِ  سُہ  تراوون  اَنہِ  گٔٹۍ  کریرِکِس  سنِرس  منٛزپتہٕ  سوٗز  اَسہِ  تس  کُن  وحی،  (اے  یوسف!پریشان  سپٕدۍ  زیٚنہٕ  اَکھ  وقت  واتہِ)  زِ  ژٕ  پاوَکھ  یمن  پٔزۍپٲٹھۍ  یہٕنز  یہِ  کٲم  یاد  تہ  یمن  آسہِ  نہٕ  (چانہِ  بلند  رۅتبُک)  شعور  کینہہ۔"
  },
  {
    "verse_id": 16,
    "translation": "تہٕ  تِم  آے  (یوسف  علیہ  السلامس  کریٖرِس  منٛز  چٔھکِتھ)  پننِس  مٲلِس  نِشہِ  رٲژ  ہٕنٛدِ  وقتہٕ  (مکٲری  سان)  ودان  ودان۔"
  },
  {
    "verse_id": 17,
    "translation": "وَننہِ  لٔگۍ، اے  سانہِ  اباجان!أسۍ  گٔے  دَوِ  منٛز  مقابلہٕ  کرنہِ  تہٕ  اَسہِ  تروو  یوسف  (علیہ  السلام)  پننِس  سامانس  نِشہِ  تہٕ  سُہ  کھیۆو  رَامہٕ  ہوٗنۍ،تہٕ  تۆہۍکٔرِو  نہٕ  (توتہِ)  سانہِ  کتھہِ  پَژھ  یۆدوَے  أسۍ  پٔزۍ یٲری (تہِ)  آسَو۔"
  },
  {
    "verse_id": 18,
    "translation": "تہٕ  تِمَو  اۆن  تٔمۍ  سٕنزِ  قمیضہِ  پیٚٹھ  اَپُز  خون (تہِ) مٔلتھ  (یعقوب  علیہ  السلامن)  وۆننکھ،  (حقیقت  چھَنہٕ  یہِ)  بلکہ  بنٲو  تُہٕندیٚو  (حٲسد)  نفسواَکھ  (واریاہ  بٔڑ)  کٲم  تُہٕندِ  خٲطرٕ  سہل  تہٕ  خۅش  کروٕنۍ  (یۅسہٕ  تۆہۍ  کٔرِتھ  گٔو)،  لہٰذا  چُھ  (اَتھ  حادِثس  پیٚٹھ)  صبرٕے  جان، تہٕ  اللہ  تعالیٰ  سٕے  چُھس  مددمنگان  تَتھ  پیٚٹھ  یہِ  تۆہۍ  ونان  چِھو۔"
  },
  {
    "verse_id": 19,
    "translation": "تہٕ  (یپٲرۍ)  ووت  وَتہِ  پکوٕنیٚن  ہُنٛد  اَکھ  قٲفلہٕ  تہٕ  تِمَو  سوٗز  پَنُن  آب  برن  وول  ییٚلہِ  تٔمۍ  پَنُن  بانہٕ (تَتھ  کریٖرِس  منٛز)  تۯووٗتٔمۍ  وۆن،  خۅش  خبر  چھے٘  یہِ  چُھ  اَکھ  لڑکہٕ، تہٕ  تِمَو  تھوو  سُہ  تجارتُک  قٍمتی  سامانہٕ  زٲنِتھ  کٔھٹِتھ،  تہٕ  اللہ  تعالیٰ  چُھ  تِمن  کامیٚن  یِمہٕ  تِم  کران  ٲسۍ  وارٕ  پٲٹھۍ  زانن  وول۔"
  },
  {
    "verse_id": 20,
    "translation": "تہٕ  یوسف  (علیہ  السلام)  سٕندیو  بھایو  (یِم  موقعس  پیٚٹھ  آمٕتۍ  ٲسۍ)  کُن  سُہ  (پَنُن  ژۆلمُت  غلام  ؤنِتھ  تِہٕندِنٕے  اَتھن  منٛز)  سیٚٹھاہ  کم  قٍمتس  گٔرنٛز  ہٕنٛدیٚن  کینٛژھن  دِرہمن  ہٕنٛدِ  بدلہٕ  تِکیازِ  تِم  وَتہِ  پکہٕ  وٕنۍ  ٲسۍ  تس  (یوسف  علیہ  السلامس  مٔلۍ  ہیٚنس)  متعلق  (گۅڈے)  بے  مٲل  (پتہٕ  نیوٗ  وَتہِ  پکوٕنیٚو  سُہ  مصر  تہٕ  تَتہِ  کٕنُکھ)۔"
  },
  {
    "verse_id": 21,
    "translation": "تہٕ  مصرٕکۍییٚمۍ  شخصن  سُہ  مٔلۍ  اوس  ہیۆتمُت  (تس  اوس  ناو  قطفیر  تہٕ  سُہ  اوس  مصرکِس  بادشاہ  ریان  بن  ولید  سُنٛد  خزانہٕ  وزیر،تس  ٲسۍ  عام  پٲٹھۍ  عزیزِ  مصر  ونان)  تٔمۍ  وۆن  پننہِ  خاندارِنہِ  (زلیخا  ہہِ)،  یہِ  تھاوُن  عزت  و  اکرام  سان!  بنان  چُھ  یہِ  واتناوِ  اَسہِ  فٲیدٕہ  یا  بناوون  یہِ  أسۍ  پَنُن  نیچُو  تہٕ  یِتھہِ  پٲٹھۍ  بخُش  اَسہِ  یوسفس (علیہ  السلام  مصرٕ  کِس)  زمینس  منٛز  استحکام  تہٕ  یہِ  اوس  اَمہِ  موجوب  زِ  سُہ  ہیٚچھناوون  أسۍ  کتھن  ہٕندِس  اَنجامس  تام  واتُن  (یعنی  خوابن  ہٕنٛدِ  تعبیرُک  علم)،  تہٕ  اللہ  تعالیٰ  چُھ  پننہِ  کامہِ  پیٚٹھ  غٲلب  البتہ  اکثر  لُکھ  چِھنہٕ  زانان۔"
  },
  {
    "verse_id": 22,
    "translation": "تہٕ  ییٚلہِ  سُہ  پننہِ  جوٲنی  ہٕندِس  کمالس  ووت  (پتہٕ)  کۆر  اَسہِ  تس  (نبوتُک)  حُکم  تہٕ  علمِ  (تعبیر)  عطا،  تہٕ  یِتھے  پٲٹھۍ  چِھ  أسۍ  نیکوکارن  بدلہٕ  عطا  کران۔"
  },
  {
    "verse_id": 23,
    "translation": "تہٕ  تَمہِ  خاتونہِ  (یَس  زلیخا  ناو  اوس) ییٚمہِ  سٕندِ  گرِ  تِم  روزان  ٲسۍ  کٔر  تِمن  نِشہِ  تِہِندِ  ذاتٕچ  شدید  خوٲہش  تہٕ  تَمہِ  کٔرۍ  دروازٕہ (تہِ) بند  تہٕ  لٔج  وَننہِ،جلدی  وَلہٕ  (بہٕ  چھَسے  ونان)۔  یوسفن (علیہ  السلام) وۆن،  اللہ  تعالیٰ  سُنٛد  پناہ!بے  شک  چُھ  سُہ  (یُس  ژے٘  خاوند  چُھۆے)  میون  رَچھن  وول  تٔمۍ  چُھنَس  بہٕ  سیٚٹھاہ  عزت  سان  تھوومُت۔  بے  شک  لبن  نہٕ  ظٲلم  لُکھ  کامیٲبی۔"
  },
  {
    "verse_id": 24,
    "translation": "(یوسف  علیہ  السلامن  کۆر  انکار)  تہٕ  بے  شک  اوس  تَمہِ  (یعنی  زلیخا  ہِہ) تِہُنٛد  اِرادٕہ  کۆرمُت،  کرہن  ما  (شاید)  تِم  تہِ  تٔمۍ  سُنٛد  قصد  اگر  نہٕ  تِمَو  پننِس  ربّ  سٕنز  ٹاکارٕہ  دلیل  وُچھمٕژ  آسِہے۔ یِتھہٕ  پٲٹھۍ  (آو  اَمہِ  موجوب  کرنہٕ)  زِ  أسۍ  تھاوَو  تِمن  نِشہِ  تکلیف  تہٕ  بے  حیٲیی  (دۅشوَے)  دوٗر،  بے  شک  ٲسۍ  تِم  سانیو  ژارنہٕ  آمتیو  (برگزیدٕہ)  بندو  منٛزٕ۔ (یا  اوس  تِمَو  تہِ  تس  طاقتہٕ  سٍتۍ  دوٗر  کرنُک  قصد  کۆرمُت۔اگر  تِم  پننِس  ربّ  سٕنز  ٹاکارٕہ  نشٲنی  وُچھہن  نہٕ  تیٚلہِ  کرہن  پننِس  بچاوس  منٛز  سختی  تہٕ  ممکن  چُھ  اَتھ  دوران  ژھیٚنہِ  ہے  تِہِنز  قمیض  بروٗنٹھۍ  کِنۍ  یُس  پتہٕ  تِمن  خلاف  شہادت  تہٕ  تکلیفُک  وجہ  بنہِ  ہے،لہٰذا  رٔٹۍ  تِم  اللہ  تعالیٰ  سٕنزِ  نشٲنی  سختی  کرنہ  نش۔) "
  },
  {
    "verse_id": 25,
    "translation": "تہٕ  دۅشوَے  دورے  یہِ  دروازس  کُن  (اَکھ  أکِس  پتہٕ)  تہٕ  تَمہِ  (زلیخا  ہِہ)  ژٔٹ  تِہِنز  قمیض  پٔتۍ  کِنۍ  تہٕ  دۅشوٕیَو  وُچھ  تٔمۍ  سُنٛد  خاوند  (عزیزِ  مصر)  دروازس  نکھہٕ  تَمہِ  وۆن،  (جل  جل)  زِ  تس  شخصہٕ  سُنٛد  سزا  یُس  چانہِ  خاندارِنہِ  سٍتۍ  بُرٲیی  ہُنٛد  ارادٕہ  کرِ  کیا  ہیٚکہِ  بیٚیہِ  ٲسِتھ  اَمہِ  وَرٲے  زِ  سُہ  یِیہِ  قٲد  کرنہٕ  نَتہٕ  یِیہِ  (تس)  دگ  تُلوُن  عذاب  دِنہٕ۔"
  },
  {
    "verse_id": 26,
    "translation": "یوسفن  (علیہ  السلام)  وۆنٛ،  (نہ  بلکہ)  اَمہِ  یۆژھ  نَس  بہٕ  پانہٕ  پننہِ  موکھہٕ  مطلب  کڑنہٕ  خٲطرٕ  ورغلاوُن  تہٕ  (أتھۍ  دوران) دِژ  تٔمۍ  سٕندیۆ  گرِکیٚو  منٛزٕأکۍگواہن  (یُس  دۅد  چیٚوُن  شُر  اوس) گوٲہی  زِاگر  أمۍ  سٕنز  قمیض  بروٗنٹھۍ  کِنۍ  پھٔٹمٕژ  چھے٘  تیٚلہِ  چھے٘  یہِ  پٔزۍیٲر  تہٕ  سُہ  چُھ  اَپزیاریٚو  منٛزٕ۔"
  },
  {
    "verse_id": 27,
    "translation": "تہٕ  ہرگاہ  أمۍ  سٕنز  قمیض  پٔتۍ  کِنۍ  پٔھٹمٕژچھے٘  تیٚلہِ  چھے٘  یہِ  اَپزیٲر  تہٕ  سُہ  چُھ  پٔزِیاریٚو  منٛزٕ۔"
  },
  {
    "verse_id": 28,
    "translation": "پتہٕ  ییٚلہِ  تٔمۍ  (عزیزمصرن)  تِہِنزقمیض  وُچھ  (زِ)  سۅ  ٲس  پٔتۍ  کِنۍ  پھٔٹمٕژ  پتہٕ  وۆن  تٔمۍ، بے  شک  چُھ  یہِ  تۅہیہِ  زنانن  ہُنٛد  فریب۔پٔزۍپٲٹھۍ  چُھ  تۅہیہِ  زنانن  ہُنٛد  فریب  بۆڈ  (خطرناک)  آسان۔"
  },
  {
    "verse_id": 29,
    "translation": "اے  یوسف!ژٕ  کر  اَمہِ  کتھہِ  نِشہِ  درگزر  تہٕ  (اے  زلیخا!)  ژٕ  منگ  پننہِ  گناہ  خٲطرٕ  معٲفی،  بے  شک  ٲسٕکھ  ژٕے  غلطی  کرن  والیٚو  منٛزٕ۔"
  },
  {
    "verse_id": 30,
    "translation": "تہٕ  شہرس  منٛز  لوگ  (امیرن  ہٕنزو)  کینٛژھو  زنانو  وَنُن  زِ  عزیز  سٕنز  خاندارِنۍ  چھے٘  پننِس  غلامس  نِشہِ  مطلب  کڑنہٕ  خٲطرٕتَس  ورغلاوان، تٔمۍ  سُنٛد  (یعنی  غلام  سُنٛد)  لول  چُھ  تس  دِلس  سنیومُت، بے شک  چھے٘  سۅاَسہِ  ٹاکارٕہ  گمرٲہی  منٛز  بوزنہٕ  یِوان۔"
  },
  {
    "verse_id": 31,
    "translation": "وۅنۍییٚلہِ  تَمہِ  (زلیخا  ہِہ)  تِہٕنزٕ  مکٲری  ہٕنزٕکتھہٕ  بوزٕ  (پتہٕ)  سوٗز  تَمہِ  تِمن  ناد  تہٕ  تِہِندِ  خٲطرٕ  بنٲوٕن  شوٗب  دار  مجلس  (پتہٕ  تھٲوِن  تِمن  برونٛہہ  کنہِ  میٚوٕہ)  تہٕ  تِمَن  منٛزٕ  دِژٕن  پۯتھ  أکِس  اَکھ  اَکھ  شراکھ  تہٕ  (یوسف  علیہ  السلامس)  کۆرُن  درخواست  زِ  ژٕ  نیر  یِمن  بروٗنٹھۍ  کِنۍ  (تاکہ  یِمن  لگہِ  میانہِ  کیفیتُک  وجہ  پَے)،  وۅنۍ  ییٚلہِ  تِمَو  یوسف  (علیہ  السلامن  ہُنٛد  حسنُک  مٲرۍ  منٛزر) وُچھ  پتہٕ  لٲگِکھ  تٔمۍسٕند  (جلوہ  جمالٕکۍ)  تعریف  کرٕنۍ  تہٕ  تِمَو  ژٔٹۍ  (مدہوشی  ہٕندِس  عالمس  منٛز  میٚوٕہ  ژٹنہٕ  بجایہِ)  پنٕنۍ  اَتھہٕ  تہٕ  (وُچھنہٕ  پتہٕ)  دِژٕکھ  (اچانک)  کریکھ،  اللہ  تعالیٰ  سُنٛد  پناہ!  یہِ  چُھنہٕ  بشر،  یہِ  چُھ  بس  کانٛہہ  برگزیدٕہ  فرشتہ  (یعنی  پیٚٹھِمہِ  عَالمہٕ  پیٚٹھہٕ  وۆتھمُت  نوٗرُک  پیکر)۔"
  },
  {
    "verse_id": 32,
    "translation": "(زلیخایہِ  ہٕنز  تدبیر  گٔیہِ  کامیاب  پتہٕ) وۆن  تَمہِ،  یۅہے  چُھ  سُہ  (نوٗرک  پیکر)  ییٚمِس  متعلق  تۆہۍ  مے٘  آسوٕ  ملامت  کران  تہٕ  بے  شک  کٔر  مے  (پننہِ  خوٲہِشہِ  ہٕندِس  شِدتس  منٛز)  تس  ورغلاونٕچ  کوٗشش  مگر  سُہ  روٗدمکمل  پٲٹھۍ  با  عصمت،  تہٕ  اگر  (وُنہِ  تہِ)  تٔمۍ  تہِ  کۆر  نہٕ  یہِ  بہٕ  تس  ونان  چھَس  تیٚلہِ  یِیہِ  سُہ  ضرور  قٲد  کرنہٕ  تہٕ  یقینا  یِیہِ  سُہ  بے  عزت  کرنہٕ۔"
  },
  {
    "verse_id": 33,
    "translation": "(وۅنۍ  رَلٲو  مصرٕچَو  زنانو  تہِ  ہمنوا  بٔنِتھ  زلیخا  ہِہ  سٍتۍ  کتھ)  یوسفن (علیہ  السلام) کۆر  (سارِنٕے  ہٕنزٕ  کتھہٕ  بوٗزِتھ)  عرض،  اے  میانہِ  ربّہ!  مے٘  چُھ  قٲدخانہٕ  تَمہِ  کامہِ  کھۅتہٕ  زیادٕہ  ٹوٹھ  یَتھ  کُن  یِمہٕ  مے٘  ناد  چھے٘  دِوان﴿پتہٕ  سپدۍیوسف  علیہ  السلام  آہُ  زٲری  تہٕ  فریاد  کرنہٕ  کہ  غرضہ  بارگاہِ  الٰہی  یس  کُن  متوجہ  یتھ  پٲٹھۍ  زن  انبیأ  ہن  تہٕ  مُرسلینن  ہُند  عادت  چُھ﴾  تہٕ  (کۆرکھ  عرض)،  اگر  ژے٘  یُہُنٛد  فریب  مے٘  نِشہِ  ڈولُتھ  نہٕ  تیٚلہِ  گژٕھہ  بہٕ  (چانہِ  حفاظت  تہٕ  مددٕ  بغیر)  یِمن  کُن (یعنی  یہِٕنزن  کتھن  کُن) مٲیل  تہٕ  بہٕ  گژٕھہ  نادانن  منٛز  شٲمل۔"
  },
  {
    "verse_id": 34,
    "translation": "پتہٕ  کۆر  اللہ  تعالیٰ  ہن  تِہُنٛد  دعا  قبول  تہٕ  زنانن  ہُنٛد  مکروفریب  کۆرُن  تِمن  نِشہِ  دوٗر۔ بے  شک  چُھ  سُے  وارٕپٲٹھۍ  بوزن  وول  وارٕ  پٲٹھۍ  زانن  وول۔"
  },
  {
    "verse_id": 35,
    "translation": "پتہٕ  باسیاو  تِمن  (یوسف  علیہ  السلامن  ہٕنزِ  پاکبٲزی  ہٕنزٕ)  نشٲنِیہِ  وُچِھتھ  تہِ  یی  منٲسب  زِ  تس  کرن  أکِس  وقتس  تام  قٲد  (تاکہ  عوامس  منٛز  گژِھہ  اَمہِ  واقعٕچ  تُرے  ختم)۔  "
  },
  {
    "verse_id": 36,
    "translation": "تہٕ  تِمن  سٍتۍ  سپٕدۍ  زٕ  جوان  تہِ  قٲد  خانس  منٛز  دٲخل۔ تِمَو  منٛزٕ  وۆن  أکۍ،مے٘  وُچھ  پَنُن  پان  (خوابس  منٛز)  زِ  بہٕ  چُھس  (دَچھہِ  منٛزٕ)  شراب  چیٖرِتھ  کڑان  تہٕ  دۅیمۍ  أکۍ  وۆن،مے٘  وُچھ  پَنُن  پان  (خوابس  منٛز)  زِ  بہٕ  چُھس  پننِس  کلس  پیٚٹھ  ژۅچہِ  تُلِتھ،تَمہِ  منٛزٕ  چِھ  جاناوار  کھیٚوان۔  (اے  یوسف!)  اَسہِ  ؤنِو  اَمِیُک  تعبیر، بے  شک  چِھتھ  ژٕ  أسۍ  نیک  لُکو  منٛزٕ  وُچھان"
  },
  {
    "verse_id": 37,
    "translation": "یوسفن (علیہ  السلام) وۆن،  یُس  کھیٚن  تۆہیہ  (دۅہے)  چُھو  کھیٚاونہٕ  یِوان  سُہ  آسہِ  نہٕ  تۅہیہِ  نِشہِ  ووتمُت  تہِ  زِ  بہٕ  وَنَو  تۅہیہِ  دۅشوٕنۍ  اَمِیُک  تعبیر  تۅہیہِ  نِشہِ  سُہ  واتنہٕ  برونٛہہ،یہِ  (تعبیر)  چُھ  تِمَو  عٔلِمَو  منٛزٕ  یِم  میٲنۍ  ربّن  بہٕ  ہیٚچھنوومُت  چُھنس۔  بے  شک  چُھ  مے٘  تَمہِ  قومُک  مذہب  (گۅڈٕ  پیٚٹھے)  تروومُت  یِم  اللہ  تعالیٰ  ہس  پیٚٹھ  ایمان  چِھنہٕ  اَنان  تہٕ  تِم  چِھ  ٲخرتٕکۍ  تہِ  منکر۔  "
  },
  {
    "verse_id": 38,
    "translation": "تہٕ  مے٘  چھے٘  پننِس  مٲلِس  بُڈبب،ابراہیم  تہٕ  اسحاق  تہٕ  یعقوب  (علیہمُ  السلام)  سٕنٛدِ  دینٕچ  پٲروی  کٔرِتھ  تھٲومٕژ، اَسہِ  چُھنہٕ  کانٛہہ  حق  زِأسۍ  کرون  کانٛہہ  چیز  تہِ  اللہ  تعالیٰ  ہس  سٍتۍ  شریک،  یہِ (توحید)  چُھ  اَسہِ  پیٚٹھ  تہٕ  لُکن  پیٚٹھ  اللہ  تعالیٰ  سُنٛد  (خاص)  فضل  البتہ  اکثر  لُکھ  چِھنہٕ  شکرکران۔"
  },
  {
    "verse_id": 39,
    "translation": "اے  میانہِ  قٲد  خانہٕ  کیو  دۅشوٕیَوسٲتھِیو!  (ؤنِو)  کیا  بیۆن  بیۆن  واریاہ  معبود  چھا  بہتر  کِنہٕ  اَکھ  اللہ  تعالیٰ  یُس  سارِنٕے  پیٚٹھ  غٲلب  چُھ؟"
  },
  {
    "verse_id": 40,
    "translation": "تۆہۍ  چِھو  نہٕ  (درحقیقت)  اللہ  تعالیٰ  ہس  وَرٲے  کٲنسہِ  ہٕنز  عبادت  کران  مگر  کینٛژھن  ناوَن  ہٕنز  یِم  تۅہیہِ  پانہٕ  تہٕ  تُہٕندیٚو  مٲلیو  بُڈِ  ببو  (پانے)  چِھ  تھٲوِمٕتۍ،اللہ  تعالیٰ  ہَن  چھَنہٕ  تِہٕنز  کانٛہہ  سندنٲزل  کٔرمٕژ۔حُکمُک  اختیار  چُھ  صرف  اللہ  تعالیٰ  ہس،تٔمی  چُھ  حکم  فرموومُت  زِتۆہۍ  مَہ  کٔرِو  تس  وَرٲے  کٲنسہِ  ہٕنز  عبادت،یٔہے  چھے٘  سیٚز  وَتھ  (صحیح  دین)  مگر  اکثر  لُکھ  چِھنہٕ  زانان۔"
  },
  {
    "verse_id": 41,
    "translation": "اے  میانہِ  قٲد  خانہٕ  کیو  دۅشوٕیو  سٲتھِیو!تۅہیہِ  منٛزٕ  چُھ  أکھ  (یمۍسٕنٛدِ  خوابُک  تعبیر  یہِ  چُھ  زِ  سُہ)  آسہِ  پننِس  مرُبی  یس  (یعنی  بادشاہس)  شراب  چاوان  تہٕ  روٗد  وۅنۍ  دۆیُم  (ییٚمۍ  کلس  پیٚٹھ  چھے٘  ژۅچہِ  وُچھمَژٕ)  سُہ  یِیہِ  پھہہِ  کھالنہٕ  پتہٕ  کھیٚن  جاناوار  تٔمۍ  سٕنٛدِ  کلہٕ  پیٚٹھہٕ (تِکہِ  تِکہِ  ماز)،  (یقینا)  آو  فٲصلہٕ  کرنہٕ  یَتھ  متعلق  تۆہۍ  پٕۯژھان  چِھو۔"
  },
  {
    "verse_id": 42,
    "translation": "تہٕ  یوسفن (علیہ  السلام) وۆن  تس  شخصس  یُس  تِمن  دۅشوٕنۍ  منٛز  یَلہٕ  گژھن  وول  زونُن  زِ  پننِس  بادشاہس  نِشہِ  کٔرۍ  زِ  میٲنۍ  ذکر (بنان  چُھ  تس  پیٚیہِ  یاد  زِ  بیاکھ  اَکھ  بے  گناہ  تہِ  چُھ  قٲدس  منٛز) مگر  شیطانن  مٔشرٲو  تس  پننِس  بادشاہس  نِشہِ  (سۅ)  ذکر  کرٕنۍ،  نتیجہ  دۯاو  زِ  یوسف  (علیہ  السلام)  روٗدۍ  واریاہن  ؤرِین  تام  قٲد  خانس  منٛز (بند)۔"
  },
  {
    "verse_id": 43,
    "translation": "تہٕ  (اَکہِ  دۅہ)  وۆن  بادشاہنٛ،  مے٘  چھے٘  (خوابس  منٛز)  ستھ  مۅچہِ  تازٕہ  گٲو  وُچھمَژٕ،تِمن  چھے٘  ستھ  لاغر  تہٕ  زٲوِجہِ  گٲو  کھیٚوان  بیٚیہِ  (وُچِھم)  ستھ  سبز  ہیٚلۍ  تہٕ  باقی  (ستھ)  خشک،  اے  درباریو!  مے٘  دِیِو  میانہِ  خوابُک  جواب  اگر  تۆہۍ  خوابُک  تعبیر  زانان  چِھو۔"
  },
  {
    "verse_id": 44,
    "translation": "تِمَو  وۆن، (یِم) چِھ  پریشان  خواب  تہٕ  أسۍ  چِھنہٕ  پریشان  خوابن  ہُنٛد  تعبیر  زانان۔"
  },
  {
    "verse_id": 45,
    "translation": "تہٕ  تٔمۍ  شخصن  یُس  تِمن  دۅشوٕنۍ  منٛزیلہٕ  اوس  گۆمُت  وۆن،تہٕ  (وۅنۍ) پیۆو  تس  واریاہہِ  کٲلۍ (یوسف  علیہ  السلامس  سٍتۍ  کرنہٕ  آمُت  وعدٕہ) یاد  بہٕ  وَنو  تۅہیہِ  اَمِیُک  تعبیر  لہٰذا  سوٗزِو  تۆہۍ  مے٘ (یوسف  علیہ  السلامس  نِشہِ)۔"
  },
  {
    "verse_id": 46,
    "translation": "(سُہ  ییٚلہِ  قٲد  خانس  منٛز  ووت  تہٕ  لۆگ  وَننہِ،)  اے  یوسف،  اے  پٔزِیارِ!تۆہۍ  ؤنِو  اَسہِ  (اَمہِ  خوابُک)  تعبیر  زِ  ستھ  مۅچہِ  پھِلہٕ  گٲو  چھے٘  یِمن  ستھ  زٲوِجہِ  گٲو  کھیٚوان  چھے٘،بیٚیہِ  چِھ  ستھ  سبز  ہیٚلۍ  تہٕ  ستھ  خشک  تاکہ  بہٕ  گژٕھہ  (یہِ  تعبیر  ہیٚتھ)  واپس  لُکن  نِشہِ  بنان  چُھ  زِ  تِمن  لگہِ  تُہٕند  (بجرُک  تہٕ  تھزرُک)  پَے۔"
  },
  {
    "verse_id": 47,
    "translation": "یوسفن (علیہ  السلام) وۆن،  تۆہۍ  کٔرِو  ہمیشہ  کہ  عادت  مطٲبق  لگاتار  ستن  ؤرِین  زمیندٲری  پتہٕ  یُس  زراعت  تۆہۍ  لونان  ٲسِو  سُہ  ٲسۍ  زیون  تَمہِ  کیوہیٚلیو  سان  (ذخیرٕہ  کٔرِتھ)  تھاوان  البتہ  کمٕے  کینہہ  (کٔڑۍزیٚو)  یُس  تۆہۍ  (پرتھ  ؤرِیہِ)  کھیٚیِو۔"
  },
  {
    "verse_id": 48,
    "translation": "پتہٕ  یِن  اَمہِ  پتہٕ  ستھ  (ؤری)  سیٚٹھاہ  سخت  (خشک  سٲلی  ہٕنٛدۍ)  تِم  کھیٚن  تَتھ  (ذخیرس)  یُس  تۆہۍ  تِہِندِخٲطرٕ  گۅڈٕ  ٲسوٕ  جمع  روٗدِمٕتۍ  کران  البتہ  کم  کینٛژھاہ  (بچہِ)  یُس  تۆہۍ  رٔژھرٲوِتھ  تھٲوِو۔"
  },
  {
    "verse_id": 49,
    "translation": "پتہٕ  یِیہِ  اَمہِ  پتہٕ  تِیُتھ  اَکھ  ؤری  یَتھ  منٛز  لُکن  یِیہِ  (ٹھیک  پٲٹھۍ) بٲرش  دِنہٕ  تہٕ (تَمہِ  ؤرِیہِ  نیرن  تیٖتۍ  میوٕہ  زِ) لُکھ  چیٖرن  تَتھ  منٛز (میون  ہُنٛد) رس۔"
  },
  {
    "verse_id": 50,
    "translation": "تہٕ  (یہِ  تعبیر  بوٗزِتھٕے)  وۆن  بادشاہن،  یوسف  (علیہ  السلام)  أنِیون  (فوراً)  مے٘  نِش،وۅنۍ  ییٚلہِ  یوسفس (علیہ  السلام) نِشہِ  قٲصدآو  تِمَو  وۆنٛ،  پننِس  بادشاہس  نِشہِ  گژھ  واپس  تہٕ  تس  پٕۯژھ  (یہِ  زِ)  تِمن  زنانن  ہُنٛد  کیا  حال  چُھ  (وۅنۍ)  یِمَو  پنٕنۍ  اَتھہٕ  ٲسۍ  ژٔٹِمٕتۍ؟  بے  شک  چُھ  میون  ربّ  تِہُنٛد  مکروفریب  وارٕ  پٲٹھۍ  زانن  وول۔"
  },
  {
    "verse_id": 51,
    "translation": "بادشاہن  پُۯژھ  (زلیخا  ہس  تہٕ  باقی  زنانن)،  تۅہیہِ  کیا  اوسُو  گُدریامُت  ییٚلہِ  تۅہیہِ  (سارِوٕے)  یوسف  (علیہ  السلام) تِہٕنزِ  پرہیزگٲری  نِشہِ  ڈالُن  اوسُو  یۆژھ  مُت  (ؤنِو  سُہ  معاملہٕ  کیا  اوس)؟  تِمَو  سارِوٕے  وۆن  (بیک  زبان)،  اللہ  تعالیٰ  سُنٛد  پناہ!اَسہِ  وُچھ  نہٕ  یوسفس  (علیہ  السلام)  منٛز  کانٛہہ  بُرٲیی۔عزیزمصر  سٕنزِ  خاندارِنہِ  (زلیخاہِہ  تہِ)  وۆن،  وۅنۍ  چُھ  حق  نۆن  دۯامُت  (حقیقت  چھے٘  یہِ  زِ)  مے  ٲسۍتِم  پننہِ  مطلب  آوری  خٲطرٕ  ورغلاوٕنۍیٚژھۍمٕتۍتہٕ  بے  شک  چِھ  تِمَے  پٔزۍیٲرۍ۔"
  },
  {
    "verse_id": 52,
    "translation": "(یوسف  علیہ  السلامن  وۆن،  مے٘  چُھ  کۆرمُت)  یہِ  اَمہِ  موجوٗب  زِ  سُہ  (عزیز  مصر  یُس  میون  محسن  تہٕ  مربی  اوس)  زانہِ  زِ  مے٘  کٔر  نہٕ  تٔمۍ  سٕنز  غٲرحٲضری  منٛز  (پٔتۍ  کِنۍ)  تٔمۍ  سٕنز  کانٛہہ  خیانت  تہٕ  بے  شک  چُھنہٕ  اللہ  تعالیٰ  خیانت  کرن  والیٚن  ہٕندِس  ژھلس  تہٕ  فریبس  کامیاب  دِوان  گژھنہٕ۔"
  },
  {
    "verse_id": 53,
    "translation": "تہٕ  بہٕ  چُھس  نہٕ  پننہِ  نفسٕچ  برأت  (ہُنٛد  دعویٰ)  کران،  بے  شک  چُھ  نفس  بُرٲیی  ہُنٛدُے  حکم  دِنہٕ  وول  تس  وَرٲے  یس  پیٚٹھ  میون  ربّ  رحم  فرماوِ۔  بے  شک  چُھ  میون  ربّ  بۆڈ  بخشن  وول  سیٚٹھاہ  مہربان۔"
  },
  {
    "verse_id": 54,
    "translation": "تہٕ  بادشاہن  وۆن،  تِم  أنیوٗکھ  مے٘  نِش  تاکہ  بہٕ  بناوَکھ  تِم  پننہِ  خٲطرٕ  (مشیرِ)  خاص،  وۅنۍ  ییٚلہِ  بادشاہن  تِمن  سٍتۍ  (رو  بہ  رو)  کتھ  کٔر  (پتہٕ  سپُد  سیٚٹھاہ  متٲثر  تہٕ)  وَننہِ  لۆگ،  (اے  یوسفؑ!)  بے  شک  چِھو  تۆہۍ  أزِکہ  پیٚٹھہٕ  اَسہِ  نِش  اِقتدارس  قٲبل  (تہٕ)  اعتمادس  لایق  (یعنی  تۆہۍ  ٲو  اِقتدارس  منٛز  شریک  کرنہٕ)۔"
  },
  {
    "verse_id": 55,
    "translation": "یوسفن  (علیہ  السلام)  فرموو،  (اگر  ژے٘  پٔزۍپٲٹھۍ  مے٘  کانٛہہ  خاص  کٲم  ہیٚنۍ  چھے  تیٚلہِ) کر  مے٘  سر  زمین  (مصر)  کیٚن  خزانن  پیٚٹھ  (وزیر  تہٕ  امانتدار)  مقرر،  بے  شک  چُھس  بہٕ  (تِہٕنز)  جان  پٲٹھۍ  حفاظت  کرن  وول  (تہٕ  اقتصادی  معاملن  متعلق)  اصل  پٲٹھۍ  زانن  وول۔"
  },
  {
    "verse_id": 56,
    "translation": "تہٕ  یِتھہٕ  پٲٹھۍ  کۆر  اَسہِ  یوسفس  (علیہ  السلام )  ملکس  (یعنی  مصرس)  منٛز  اقتدار  عطا  (تاکہ)  تَتھ  منٛز  ییٚتہِ  یژھن  تَتہِ  روزن۔أسۍ  یُس  یَژھان  چِھن  سُہ  چِھن  پننہِ  رحمت  سٍتۍ  سرفراز  کران  تہٕ  نیکو  کارن  ہُنٛد  اجر  چِھنہٕ  ضایع  کران۔"
  },
  {
    "verse_id": 57,
    "translation": "تہٕ  یقینا  چُھ  ٲخرتُک  اجر  تِمن  لُکن  خٲطرٕ  بہتر  یِمَو  ایمان  اۆن  بیٚیہِ  روٗدۍ  تقویٰ  چہِ  وَتہِ  پیٚٹھ۔"
  },
  {
    "verse_id": 58,
    "translation": "تہٕ  یوسف  (علیہ  السلام)  سٕنٛدۍ  بٲے  آے  (قحط  کِس  زمانس  منٛز  اناج  نِنہٕ  خٲطرٕ  مصر)  پتہٕ  گٔے  تِمن  نِشہِ  حٲضر  یوسفن  (علیہ  السلام)  پرزٕنٲوۍتِم  تہٕ  تِمَو  ہیٚکۍ  نہٕ  تِم  پرزٕنٲوِتھ۔"
  },
  {
    "verse_id": 59,
    "translation": "تہٕ  ییٚلہِ  یوسفن  (علیہ  السلام)  تِہُنٛد  سامان  (خۅراک  بیترِ)  تِمن  فراہم  کۆر  (پتہٕ)  وۆننکھ،  پَنُن  مٲلۍ  بوے  (بنیامین)  أنیوٗن  مے٘  نِش،  کیا  تۆہۍ  چِھو  نا  وُچھان  زِ  بہٕ  (کوتاہ)  چُھس  پوٗرٕ  مینان  (تولان)  بیٚیہِ  چُھس  بہٕ  بہترین  مہمان  نواز  (تہِ)۔"
  },
  {
    "verse_id": 60,
    "translation": "وۅنۍ  اگر  تۅہیہِ  سُہ  مے٘  نِشہِ  اۆن  وون  نہٕ  تیٚلہِ  آسہِ  نہٕ  (آیندٕہ)  تُہٕندِ  خٲطرٕ  مے٘  نِشہِ  (اناجُک)  کانہہ  پیمانہٕ  تہٕ  نَہ  ہیٚکوِ  تۆہۍ  مے٘  نکھہٕ  یِتھ۔"
  },
  {
    "verse_id": 61,
    "translation": "تِمَو  وۆن  أسۍ  کَرو  تٔمۍ  سٕندِس  سوزنس  متعلق  تٔمۍ  سٕندِس  بابہٕ  صٲبس  ضرور  تقاضہٕ  تہٕ  أسۍ  کَرو  ضرور  (یہِ)۔"
  },
  {
    "verse_id": 62,
    "translation": "تہٕ  یوسفن  (علیہ  السلام)  فرموو  پننیٚن  غلامن  تِہُنٛد  رقم  (یُس  تِمَو  اناج  کہ  بدلہٕ  دِیُتمُت  اوس)  تھٲوِو  تِہٕنزن  بۅہریٚن  منٛزواپس  تاکہ  ییٚلہِ  تِم  پننیٚن  بٲژن  کُن  واتن  تِم  پۯزٕناوَن  تَتھ  (زِ  یہِ  رقم  چُھ  واپس  آمُت)  بنان  چُھ  تِم  یِن  (اَمی  وجہ  کِنۍ)  واپس۔"
  },
  {
    "verse_id": 63,
    "translation": "وۅنۍ  ییٚلہِ  تِم  پننِس  بابہٕ  صٲبس  نش  وٲتۍ  (پتہٕ)  لگۍ  وننہ،  اے  سانہِ  بابہٕ  صٲبہٕ!  اَسہِ  پیٚٹھ  چُھ  (آیندٕہ  خٲطرٕ)  اناج  بند  کرنہٕ  آمُت  (یۆت  تام  نہٕ  بنیامین  اَسہِ  سٍتۍ  گژِھہ)  لہٰذا  سوٗزِیوٗن  سون  بوے  (بنیامین)  اَسہِ  سٍتۍ  (تاکہ)  أسۍ  اَنَو  (مزید)  اناج  تہٕ  أسۍ  آسَو  یقیناتٔمۍ  سٕندۍ  رٲچھدر۔"
  },
  {
    "verse_id": 64,
    "translation": "یعقوبن  (علیہ  السلام)  فرموو،  کیا  بہٕ  کرا  أمِس  متعلق  (تہِ)  تۅہیہِ  پیٚٹھ  تِتھے  پٲٹھۍاعتماد  یِتھہٕ  پٲٹھۍمے٘  اَمہِ  بۯونٛہہ  أمۍ  سٕندِس  بٲیس  (یوسف  علیہ  السلامس)  متعلق  تۅہیہِ  پیٚٹھ  اعتماد  اوس  کۆرمُت۔  بس  چُھ  اللہ  تعالیٰ  ہٕے  بہتر  رٲچھ  کرن  وول  تہٕ  سُے  چُھ  تمام  مہربانَو  کھۅتہٕ  زیادٕہ  مہربان۔"
  },
  {
    "verse_id": 65,
    "translation": "ییٚلہِ  تِمَو  پَنُن  سامانہٕ  مٕژروو  (پتہٕ)  وُچُھکھ  (تَتھ  منٛز)  پَنُن  رقم  (یُس)  تِمن  واپس  اوس  کرنہٕ  آمُت،  تِم  لٔگۍ  وَننہِ،  اے  اباجان!  اَسہِ  کیا  گژِھہ  بیٚیہ  ؟  یہِ  سون  رقم  (تہِ)  چُھ  اَسہِ  واپس  آمُت  کرنہٕ  تہٕ  أسۍ  انو  (وۅنۍ)  پننیٚن  بٲژن  خٲطرٕ  (ضروٗر)  اناج  تہٕ  أسۍکرو  پننِس  بٲے  سٕنز  حفاظت  تہٕ  أکِس  اونٹ  سُنٛد  بور  اَنَو  بیٚیہِ  ہُریمانہٕ،  تہٕ  یہِ  (اناج  یُس  اَسہِ  اۆن)  چُھ  مقدار  (کِنۍ)  کم۔"
  },
  {
    "verse_id": 66,
    "translation": "یعقوبن  (علیہ  السلام)  فرموو،  بہٕ  سوزن  نہٕ  ہرگز  یہِ  تۅہیہِ  سٍتۍیۆت  تام  نہٕ  تۆہۍ  اللہ  تعالیٰ  سُنٛد  قسم  ہٲوِتھ  مے٘  پۅختہٕ  وعدٕہ  دِیِو  زِ  تۆہۍ  أنِیوٗن  یہِ  ضرور  مے٘  نِش  (واپس)  اَمہِ  وَرٲے  زِ  تۆہۍ  (سٲری)  یِیِو  کُنہِ  جایہِ  رَٹنہٕ  (یا  ہلاک  کرنہٕ)،  وۅنۍییٚلہِ  تِمَو  یعقوبس  (علیہ  السلام)  پَنُن  پۅختہٕ  وعدٕہ  دِیُت  پتہٕ  وۆن  یعقوبن  (علیہ  السلام)،  یِکینٛژھاہ  أسۍ  ونان  چِھ  تَتھ  پیٚٹھ  چُھ  اللہ  تعالیٰ  گواہ  تہٕ  شٲہِد۔"
  },
  {
    "verse_id": 67,
    "translation": "بیٚیہِ  وۆننکھ،  اے  میانیو  گۆبرو!  اَکہِ  دروازٕہ  کِنۍ  أژۍ  زیٚو  نہٕ  (شہرس  منٛز)  بلکہ  أژۍ  زیٚو  مختلف  دروازو  کِنۍ  (بیۆن  بیۆن  سپدِتھ)،  تہٕ  بہٕ  ہیٚکو  نہٕ  تۆہۍ  اللہ  تعالیٰ  ہس  نِشہ  (یعنی  اللہ  تعالیٰ  سٕندِ  حکمہٕ نِشہِ)  کِہِنۍ  بچٲوِتھ  تِکیازِ  حکمِ  (تقدیر)  چُھ  صرف  اللہ  تعالیٰ  سٕندی  خٲطرٕ۔  مے٘  چُھ  تٔسۍ  پیٚٹھ  بھروسہٕ  کۆرمُت  تہٕ  بھروسہٕ  کرن  والیٚن  پَزِتٔسۍ  پیٚٹھ  بھروسہٕ  کرُن۔"
  },
  {
    "verse_id": 68,
    "translation": "تہٕ  ییٚلہِ  تِم  (مصرس  منٛز)  ژاے  یِتھہٕ  پٲٹھۍ  تِہِندۍ  بابہٕ  صٲبن  تِمن  حکم  اوس  دِیُتمُت،  سُہ  (حکم)  ہیٚکہِ  ہے  نہٕ  تِمن  اللہ  تعالیٰ  ہس  نِشہِ  (یعنی  تمۍ  سندِ  تقدیرٕنشہِ)  کِہِنۍتہِ  بچٲوِتھ  مگر  یہِ  زِ  یعقوب  (علیہ  السلام)  سٕندِ  دِلٕچ  اَکھ  خوٲہش  ٲس  یۅسہٕ  تٔمۍ  پوٗرٕ  کٔر،  تہٕ  (سۅ  خوٲہش  تہٕ  تدبیر  زأنۍ  زیون  نہٕ  ناکارٕہ  تہِ  تۅہیہِ  کیا  پے  چھَو)  بے  شک  ٲسۍ  یعقوب  (علیہ  السلام) علم  تھاوَن  وٲلۍ  اَمہِ  وجہ  کِنۍ  زِ  اَسہِ  اوس  تِمن  علمِ  (خاص)  عطا  کۆرمُت  مگراکثر  لُکھ  چِھنہٕ  (یِمہٕ  حقیقتہٕ)  زانان۔"
  },
  {
    "verse_id": 69,
    "translation": "تہٕ  ییٚلہِ  تِم  یوسفس  (علیہ  السلام)  نِشہِ  حٲضر  سپٕدۍیوسفن  (علیہ  السلام)  ترٲوپننِس  بٲیِس  (بنیامینس)  پانس  نِشہِ  جاے  (تس)  وۆنُن  (لۅتہِ  لۅتہِ)،  بے  شک  چُھس  بٕے  چون  بوے  (یوسف)  وۅنۍ  مَہ  گژھ  ژٕ  دِل  مَلول  تِمن  کامیٚن  پیٚٹھ  یِمہٕ  یِم  کران  چِھ  روٗدِمٕتۍ۔"
  },
  {
    "verse_id": 70,
    "translation": "وۅنۍ  ییٚلہِ  یوسفن  (علیہ  السلام)  تِہُنٛد  سامانہٕ  تِمن  فراہم  کۆر  پتہٕ  تھووُن  (شٲہی)  پیالہٕ  پننِس  بٲیس  (بنیامین)  سٕنزِ  بۅہرِ  منٛز  اَمہِ  پتہٕ  لوے  ناد  لاین  وٲلۍ  ناد،  اے  قافلہ  والیو!  (ٹھٕہرِو)  پٔزۍپٲٹھۍ  چِھو  تۅہی  لُکھ  ژوٗر  (باسان)۔"
  },
  {
    "verse_id": 71,
    "translation": "تِمو  وۆن  تِمن  کُن  متوجہ  سپدِتھ،  تۅہیہِ  کُس  چیز  رووُو؟"
  },
  {
    "verse_id": 72,
    "translation": "تِمَو  (دربٲرۍ  ملٲزمو)  وۆن،  اَسہِ  چُھنہٕ  بادشاہ  سُنٛد  پیالہٕ  میلان  تہٕ  یُس  اَکھاہ  تَتھ  ژھٲندِتھ  اَنہِ  تس  خٲطرٕ  چُھ  أکِس  اونٹ  سُنٛد  اناج  (انعام)  تہٕ  بہٕ  چُھس  اَمِیُک  ذمہٕ  دار۔"
  },
  {
    "verse_id": 73,
    "translation": "تِمَو  وۆن،اللہ  تعالیٰ  سُنٛد  قسم!  بے  شک  آسیو  تۅہیہِ  پے  (لۆگمُت)  أسۍ  ٲسۍ  نہٕ  اَمہِ  موجوب  آمٕتۍ  زِ  (جُرمُک  اَتُر  کٔرِتھ)  کرَو  زمینس  منٛز  فساد  برپا  تہٕ  نَہ  چِھ  أسۍ  ژوٗرٕے۔"
  },
  {
    "verse_id": 74,
    "translation": "تِمَو  (ملٲزِمَو)  وۆن،  (تۆہی  ؤنِوپانے)  زِ  تس  (ژوٗرس)  کیا  سزاآسہِ  ہرگاہ  تۆہۍ  اَپزِیٲرۍ  دۯٲو؟"
  },
  {
    "verse_id": 75,
    "translation": "تِمَو  وۆن  تٔمۍ  سُنٛد  سزا  چُھ  یہِ  زِ  ییٚمۍ  سٕندِ  سامانہٕ  منٛزٕ  سُہ  (پیالہٕ)  نیرِ  سُہ  چُھ  پانے  تَمِیُک  بدلہٕ  (یعنی  سُے  گژِھہ  تَمہِ  بدلہٕ  رٹنہٕ  یُن)،  أسۍ  چِھ  ظٲلِمن  دِوان  یِتھے  پٲٹھۍ  سزا۔"
  },
  {
    "verse_id": 76,
    "translation": "لہٰذا  کٔریوسفن  (علیہ  السلام)  پننِس  بٲے  سٕنزِ  بۅہرِ  برونٛہہ  تِہٕنزن  بۅہریٚن  ہٕنز  تلٲشی  شروع  پتہٕ  کۆڑُن  (ٲخرس  پیٚٹھ)  سُہ  (پیالہٕ)  پننِس  (سخ)  بٲے  (بنیامین)  سٕنزِ  بۅہرِ  منٛزٕ۔  یِتھہٕ  پٲٹھۍ  ؤنۍ  اَسہِ  یوسفس  (علیہ  السلام)  تدبیر۔  تِم  ہیٚکہَن  نہٕ  پننِس  بٲیِس  بادشاہِ  (مصر)  سٕندِ  قانون  مطٲبق  (قٲد)  تھٲوِتھ  کینہہ  مگر  یہِ  زِ  (یِتھہٕ  پٲٹھۍ)  اللہ  تعالیٰ  یژھِ۔  أسۍ  ییٚمۍ  سٕندۍ  یژھان  چِھ  تٔمۍ  سٕندۍ  درجات  چِھ  بلندکران،  تہٕ  پۯتھ  علمہٕ  وٲلِس  ہیۆر  (تہِ)  چُھ  اکھ  عِلمہٕ  وول  آسان۔"
  },
  {
    "verse_id": 77,
    "translation": "تِمَو  وۆن،  اگر  أمۍ  ژوٗر  چھے٘  کٔرمٕژ  (تیٚلہِ  چُھنہٕ  تعجب  کینہہ)  بے  شک  چھے٘  أمۍ  سٕندۍ  بٲے  (یوسفن)  تہِ  أمِس  برونٛہہ  ژوٗر  کٔرمٕژ،  وۅنۍ  تھٲویوسفن  (علیہ  السلام)  یہِ  کتھ  پننِس  دِلس  منٛز  (کٔھٹِتھ)  تہٕ  یہِ  کٔرٕن  نہٕ  تِمن  پیٚٹھ  ظٲہر،  (دِلہٕ  مٕنزی)  وۆنُن  تُہُنٛد  حال  چُھ  سخ  خراب،  تہٕ  اللہ  تعالیٰ  چُھ  وارٕ  پٲٹھۍ  زانان  یِکینٛژھاہ  تۆہۍ  ونان  چِھو۔"
  },
  {
    "verse_id": 78,
    "translation": "تِمَو  وۆن،  اے  عزیز  مصر!  أمۍ  سُنٛد  بابہٕ  صاب  چُھ  وٲنسہِ  کِنۍ  واریاہ  بزرگ،  تۆہۍ  رٔٹیوٗن  أمۍ  سٕنزِ  جایہِ  اَسہِ  منٛزٕ  کانٛہہ،  بے  شک  چِھو  أسۍ  تۅہیہِ  احسان  کرن  والیو  منٛزٕ  لبان۔"
  },
  {
    "verse_id": 79,
    "translation": "یوسفن  (علیہ  السلام)  وۆن،  اللہ  تعالیٰ  سُنٛد  پناہ  زِ  اَسہِ  یس  نِشہِ  پَنُن  سامان  لۆب  تس  وَرٲے  رٹون  (بیٚیہِ)  کانٛہہ  تیٚلہِ  بَنوأسۍ  ظٲلمو  منٛزٕ۔"
  },
  {
    "verse_id": 80,
    "translation": "وۅنۍ  ییٚلہِ  تِمن  یوسفس  (علیہ  السلام)  نِشہِ  تسلا  گٔے  پتہٕ  لٲج  تِمَو  (پانہٕ  وٲنۍ)  پھِسراے  کرٕنۍ،  تِہِندۍ  زِٹھۍ  (بٲے)  وۆن  کیا  تۅہیہِ  چھَونا  پے  زِ  تُہٕندۍ  بابہٕ  صٲبن  اوسنو  تۅہیہِ  اللہ  تعالیٰ  سُنٛد  قسم  کرنٲوِتھ  پۅختہٕ  وعدٕہ  ہیۆتمُت  تہٕ  اَمہِ  برونٛہہ  یِمہٕ  زیادتی  تۅہیہِ  یوسف  سٕندِس  حقس  منٛز  کرِمَژٕ  چھَو  (تِمہٕ  تہِ  چھَو  تۅہیہِ  پے)  لہٰذا  نیرنہٕ  بہٕ  ییٚمہِ  سرزمین  منٛزٕہرگز  یۆت  تام  (نہٕ)  میون  بابہٕ  صٲب  مے٘  اجازت  دِیہِ  یاکرِ  اللہ  تعالیٰ  میانہِ  خٲطرٕ  کانٛہہ  فٲصلہٕ،  تہٕ  سُہ  چُھ  سارِوٕے  کھۅتہٕ  بہتر  فٲصلہٕ  فرماون  وول۔"
  },
  {
    "verse_id": 81,
    "translation": "تۆہۍ  گٔژِھو  پننِس  بابہٕ  صٲبس  کُن  واپس  تہٕ  (گٔژِھتھ)  ؤنِو،  اے  سانہِ  بابہٕ  صابہٕ!  بے  شک  چھے٘  چٲنۍ  نیچِوۍ  ژوٗر  کٔرمٕژ  (اَمہِ  موجوب  آو  سُہ  گرفتار  کرنہٕ)  تہٕ  اَسہِ  ٲس  فقط  اَمہِ  کتھہِ  ہٕنز  گوٲہی  دِژمٕژییمِیُک  اَسہِ  علم  اوس  تہٕ  أسۍ  ٲسۍ  نہٕ  غیبٕکۍ  رٲچھدر۔"
  },
  {
    "verse_id": 82,
    "translation": "تہٕ  (اگر  تۅہیہِ  پَژھ  چھَو  نہٕ  بِہان  تیٚلہِ)  پٕۯژِھو  تَتھ  بستی  (ہٕندیٚن  لُکن)  یَتھ  منٛز  أسۍ  ٲسۍ  بیٚیہِ  (پٕۯژِھو)  تَتھ  قٲفلس  (تہِ)  یَتھ  منٛز  أسۍ  آمٕتۍ  چِھ،  تہٕ  بے  شک  چِھ  أسۍ  (پننہِ  کتھہِ  منٛز)  یقینا  پٔزِیٲرۍ۔"
  },
  {
    "verse_id": 83,
    "translation": "یعقوبن  (علیہ  السلام)  فرموو،  (یہِ  کتھ  چھَنہٕ)  بلکہ  بنٲو  تُہٕندیو  نفسو  یہِ  کتھ  تُہٕندِ  خٲطرٕ  خۅش  کروٕنۍ،  وۅنۍ  چُھ  (بس)  صبرے  جان،  جلدٕے  واتناوِاللہ  تعالیٰ  تِمن  سارِنٕے  مے٘  نِش،  بے  شک  چُھ  سُہ  سیٚٹھاہ  علم  وول  سیٚٹھاہ  حکمت  وول۔"
  },
  {
    "verse_id": 84,
    "translation": "تہٕ  یعقوبن  (علیہ  السلام)  پھِیُر  تِمَو  نِشہِ  رۅے  بیٚیِس  طرفس  کُن  تہٕ  وۆنُن،  ہاے  افسوٗس!  یوسفس (علیہ  السلام  سٕندِس  جدا  گژھنس)  پیٚٹھ  تہٕ  تِہٕنزٕ  أچھ  گٔیہِ  غمہٕ  سٍتۍ  سفیدوۅنۍ  ٲسۍ  تِم  غمس  پیٚٹھ  جِگرٕ  کٔرِتھ۔"
  },
  {
    "verse_id": 85,
    "translation": "تِمَو  وۆن،  اللہ  تعالیٰ  سُنٛد  قسم!  تۆہۍ  روٗزِیوٗن  ہمیشہ  یوسف  (علیہ  السلامے)  یاد  کران  یۆت  تام  تۆہۍ  مرنس  نکھہٕ  وٲتِو  نَتہٕ  سَپدِو  فوت۔"
  },
  {
    "verse_id": 86,
    "translation": "تِمَو  فرموو،  بہٕ  چُھس  پننہِ  پریشٲنی  تہٕ  غمُک  فریاد  صرف  اللہ  تعالیٰ  سٕندِس  دربارس  منٛز  کران  تہٕ  بہٕ  چُھس  اللہ  تعالیٰ  سٕنٛدِ  طرفہٕ  تِکینٛژھاہ  زانان  یہِ  نہٕ  تۆہۍ  زانان  چِھو۔"
  },
  {
    "verse_id": 87,
    "translation": "اے  میانیو  گۆبرو!گٔژِھویوسف  (علیہ  السلامن  ہٕنز)  تہٕ  تٔمۍ  سٕندِس  بٲے  سٕنز  خبر  أنِو  (کُنہِ  جایہِ)  تہٕ  اللہ  تعالیٰ  سٕنٛدِ  رحمت  نِشہِ  مَہ  گٔژِھو  ناامید،  بے  شک  چِھ  اللہ  تعالیٰ  سٕنٛدِ  رحمت  نِشہِ  تِمَے  لُکھ  ناامید  سپدان  یِم  کٲفر  چِھ۔"
  },
  {
    "verse_id": 88,
    "translation": "وۅنۍ  ییٚلہِ  تِم  (نوِ  سرٕ)  یوسفس  (علیہ  السلام)  نِشہِ  حٲضر  سپٕدۍ  پتہٕ  لٔگۍ  وننہِ،  اے  عزیزِ  مصر!  اَسہِ  پیٚٹھ  تہٕ  سانیٚن  گرِکیٚن  پیٚٹھ  چُھ  مصیبت  آمُت  (أسۍ  چِھ  شدید  قحطس  منٛز  ہیٚنہٕ  آمٕتۍ)  تہٕ  أسۍ  چِھ  (یہِ)  معمولی  رقم  ہیٚتھ  آمٕتۍ  لہٰذا  دِیِو  (اَمہِ  بدلہٕ)  اَسہِ  (اناجُک)  پوٗرِ  پوٗر  میٖنٛژتہٕ  (اَمہِ  علاوٕہ)  کٔرۍتو  اَسہِ  پیٚٹھ  (کینہہ)  صدقہٕ  (تہِ)۔ بے  شک  چُھ  اللہ  تعالیٰ  خٲرات  کرن  والیٚن  جزا  دِوان۔"
  },
  {
    "verse_id": 89,
    "translation": "یوسفن  (علیہ  السلام) فرموو،  کیا  تۅہیہِ  چھَوٕ  پَے  زِ  تۅہیہِ  کیاہ  (سلوک)  اوسُو  یوسفس  تہٕ  تٔمۍ  سٕندِس  بٲیِس  سٍتۍ  کۆرمُت  کیا  تۆہۍ  ٲسۍوٕ  (تَمہِ  وقتہٕ)  جٲہل۔"
  },
  {
    "verse_id": 90,
    "translation": "تِمَو  وۆن،  کیا  پٔزۍپٲٹھۍ  چُھکھہٕ  ژٕے  یوسف؟  تِمَو  فرموو،  (آ)  بہٕ  چُھس  یوسف  تہٕ  یہِ  چُھ  میون  بوے  بے  شک  چُھ  اللہ  تعالیٰ  ہن  اَسہِ  پیٚٹھ  احسان  کۆرمُت،یقینا  یُس  شخص  اللہ  تعالیٰ  ہس  کھۅژان  چُھ  بیٚیہِ  چُھ  صبر  کران  تیٚلہِ  چُھنہٕ  بے  شک  اللہ  تعالیٰ  نیکو  کارن  ہُنٛد  اجرضایع  کران۔"
  },
  {
    "verse_id": 91,
    "translation": "تِمَو  وۆن،  اللہ  تعالیٰ  سُنٛد  قسم!  بے  شک  چھنے  ژے٘  اللہ  تعالیٰ  ہن  اَسہِ  پیٚٹھ  فضیلت  دِژمٕژ  تہٕ  پٔزۍپٲٹھۍ  ٲسۍ  أسی  خطاکار۔"
  },
  {
    "verse_id": 92,
    "translation": "یوسفن  (علیہ  السلام)  فرموو،  أزۍکہِ  دۅہ  چھَنہٕ  تۅہیہِ  پیٚٹھ  کانٛہہ  ملامت  (تہٕ  گرفت)،  اللہ  تعالیٰ  کٔرِنَو  تۅہیہِ  معاف  تہٕ  سُہ  چُھ  سارِوٕے  مہربانَو  کھۅتہٕ  زیادٕہ  مہربان۔"
  },
  {
    "verse_id": 93,
    "translation": "میٲنۍ  یہِ  قمیض  نِیِو  پتہٕ  ترٲوِزیون  یہِ  میٲنِس  بابہٕ  صٲبنِس  رۅیس  پیٚٹھ،  تِمن  یِیہِ  گاش،  تہٕ  (پتہٕ)  أنیوٗکھ  پنٕنۍ  سٲری  گرٕکۍ  بٲژ  مے٘  نِشہِ۔"
  },
  {
    "verse_id": 94,
    "translation": "تہٕ  ییٚلہِ  قٲفلہٕ  (مصرپیٚٹھہٕ)  روانہٕ  سپُد  تِہِندۍ  بابہٕ  صٲبن  (یعقوب  علیہ  السلامن)  فرموو  (کنعانس  منٛز  بِہتھٕے)،  بے  شک  چھے  مے٘  یوسف  سٕنز  خۅشبوے  یِوان  ہرگاہ  تۆہۍ  مے٘  بُجرٕکہ  بٲعث  ڈۆلمُت  زٲنِو  نہٕ۔"
  },
  {
    "verse_id": 95,
    "translation": "تِمَو  وۆن،اللہ  تعالیٰ  سُنٛد  قسم  یقینا  چِھو  تۆہۍ  پننِس  (تٔتھۍ)  پرٲنِس  محبت  کِس  خام  خیالس  منٛز۔"
  },
  {
    "verse_id": 96,
    "translation": "وۅنۍییٚلہِ  خۅش  خبر  بوزناون  وول  ووت  تٔمۍ  ترٲو  سۅ  قمیض  یعقوب  (علیہ  السلام)  سٕنٛدِس  رویس  پیٚٹھ  تَمی  ساعتہٕ  آو  تِمن  گاش  واپس،  یعقوبن  (علیہ  السلام)  فرموو،  کیا  بہٕ  اوسُس  نا  تۅہیہِ  ونان  زِ  بے  شک  چُھس  بہٕ  اللہ  تعالیٰ  سٕندِ  طرفہٕ  تِکینژھاہ  زانان  یِنہٕ  تۆہۍزانان  چِھو۔"
  },
  {
    "verse_id": 97,
    "translation": "تِمَو  وۆن،  اے  سانہِ  اباجان!  سانہِ  خٲطرٕ  مٔنگِو  (اللہ  تعالیٰ  ہس)  سانیٚن  گناہن  مغفرت،  بے  شک  ٲسۍأسی  خطاکار۔"
  },
  {
    "verse_id": 98,
    "translation": "یعقوبن  (علیہ  السلام)  فرموو،  بہٕ  منگہٕ  عنقریب  پننِس  ربّس  تُہٕندِ  خٲطرٕ  مغفرت،  بے  شک  چُھ  سُے  بۆڈ  بخشن  وول  سیٚٹھاہ  مہربان۔"
  },
  {
    "verse_id": 99,
    "translation": "پتہٕ  ییٚلہِ  تِم  (سٲری  گرِکۍ  بٲژ)  یوسفس  (علیہ  السلام)  نِشہِ  وٲتۍ  (تہٕ)  یوسفن  (علیہ  السلام  کۆرشہرٕ  منٛزٕ  نیٚبرنیٖرِتھ  ساسہٕ  بَدیو  سوارو  فوجہ  تہٕ  لُکو  سان  شٲہی  جلوس  کِس  صورتس  منٛز  تِہُنٛد  استقبال  تہٕ) دِژ  تعظیم  رٔنگۍ  پننِس  مٲلِس  ماجہِ  پانس  نکھہٕ  جاے  (رٔٹکھ  تم  نالہٕ  متہ)  تہٕ  (خۅش  آمدید  کران)  فرمووُکھ،  تۆہۍ  أژِو  مصرس  منٛز  ہرگاہ  اللہ  تعالیٰ  ہن  یۆژھ (تیٚلہِ  کٔرِو  تۆہۍ) اَمنہٕ  تہٕ  حفاظت  سان (ییٚتی  قیام)۔"
  },
  {
    "verse_id": 100,
    "translation": "تہٕ  یوسفن  (علیہ  السلام)  بیٚہنٲوۍ  پَنُن  مول  موج  تھزرس  تختس  پیٚٹھ  تہٕ  تِم  (سٲری)  ؤتھۍ  یوسفس  (علیہ  السلام)  خٲطرٕ  سجدس  منٛز،  تہٕ  یوسفن  (علیہ  السلام)  وۆن،  اے  اباجان!  یہِ  چُھ  میانہِ  (تَمہِ)  خوابُک  تعبیر  یُس  (سیٚٹھاہ)  برونٛہہ  آمُت  اوس  (اکثر  مفسرین  چِھ  ونان  اَتھ  ٲسۍ  ژتجی  ؤری  گٔمٕتۍ)  تہٕ  بے  شک  دُیت  میٲنۍ  ربّن  سہُ  پۆز  ثٲبت  کٔرتھ،  تہٕ  بے  شک  کۆر  تٔمۍ  مے٘  پیٚٹھ  (بۆڈ)  احسان  ییٚلہِ  بہٕ  جیلہٕ  منٛزٕ  کۆڈنس  تہٕ  تۆہۍ  سٲری  أنۍنَو  صحراوٕ  پیٚٹھہٕ  (یور)  تَمہِ  پتہٕ  زِ  شیطانن  اوس  مے٘  تہٕ  میانیٚن  بھاین  منٛزباگ  فساد  پٲدٕ  کۆرمُت،  تہٕ  بے  شک  یَتھ  چیزس  میون  ربّ  یژھِ  (پننہِ)  تدبیر  سٍتۍ  بناوِتَتھ  سہل،  بے  شک  چُھ  سُے  وارٕپٲٹھۍ  زانن  وول  سیٚٹھاہ  حکمت  وول۔"
  },
  {
    "verse_id": 101,
    "translation": "اے  میانہِ  ربّہ!  بے  شک  کٔرٕتھ  ژے٘  مے٘  سلطنت  عطا  بیٚیہِ  کۆرتھم  خوابن  ہٕنٛدِ  تعبیرُک  علم  عطا،  اے  آسمانن  ہٕنٛدِ  تہٕ  زمین  کہ  پٲدٕ  کرن  والہِ!  ژٕ  چُھکھ  دنیاہس  منٛز  (تہِ)  میون  کارساز  تہٕ  ٲخرتس  منٛز  (تہِ)،  مے٘  دِی  زِ  اسلام  کِس  حالتس  پیٚٹھ  موت  تہٕ  مے٘  رَلا  و  صالح  لُکن  سٍتۍ۔"
  },
  {
    "verse_id": 102,
    "translation": "(اے  حبیبِ  مکرّم!)  یہِ  (قصہٕ)  چُھ  غیب  چو  خبرو  منٛزٕ  یُس  أسۍ  تۅہیہِ  کُن  وحی  چِھ  کران،  تہٕ  (ییٚلہِ  زن)  تۆہۍٲسِونہٕ  تِمن  نِشہِ  ییٚلہِ  تِم  (برادرانِ  یوسف)  پننہِ  سٲزشی  تدبیٖرِ  پیٚٹھ  جمع  ٲسۍ  سپدان  تہٕ  تِم  ٲسۍ  مکروفریب  کران  (یعنی  چال  گِندان)۔"
  },
  {
    "verse_id": 103,
    "translation": "تہٕ  اکثر  لُکھ  چِھنہٕ  ایمان  اَنن  وٲلۍ  یۆدوَے  تۆہۍ  (کٲژاہ)  تہِ  خوٲہش  کٔرِو۔"
  },
  {
    "verse_id": 104,
    "translation": "تہٕ  تۆہۍ  چِھو  نہٕ  تِمن  اَتھ  (دعوتس  تہٕ  تبلیغس)  پیٚٹھ  کانٛہہ  معاوضہٕ  منگان،  یہِ  قرآن  چُھ  تمام  عَالمن  خٲطرٕ  بس  نصیحت۔"
  },
  {
    "verse_id": 105,
    "translation": "تہٕ  آسمانن  تہٕ  زمینس  منٛز  کٲژاہ  وَے  نشٲنِیہِ  چھے٘  یِمو  پیٚٹھۍ  یِمن  لُکن  ہُنٛد  گُزر  چُھ  سپدان  روزان  تہٕ  تِم  چِھنہٕ  تِمن  کن  توجہ  دِوان۔"
  },
  {
    "verse_id": 106,
    "translation": "تہٕ  تِمَو  منٛزٕ  چِھنہٕ  اکثر  لُکھ  اللہ  تعالیٰ  ہس  پیٚٹھ  ایمان  تھاوان  البتہ  یہِ  زِ  تِم  چِھ  مشرک۔"
  },
  {
    "verse_id": 107,
    "translation": "کیا  تِم  چھا  اَمہِ  کتھہِ  نِشہِ  بے  خوف  سپٕدِمٕتۍ  زِ  تِمن  پیٚٹھ  یِیہِ  اللہ  تعالیٰ  سٕنٛدِ  عذابٕچ  وَلُتھ  کرن  واجِنۍ  آفت  نَتہٕ  یِیہِ  تِمن  پیٚٹھ  اچانک  قیامت  تہٕ  تِمن  آسہِ  نہٕ  خبر  تہِ۔"
  },
  {
    "verse_id": 108,
    "translation": "(اے  حبیبِ  مکرّمؐ!)  فرمٲوِو،  یٔہے  چھے٘  میٲنۍ  وَتھ۔  بہٕ  چُھس  اللہ  تعالیٰ  ہس  کُن  ناد  دِوان،  پوٗرٕ  بصیرتس  پیٚٹھ  چُھس  (قٲیِم)  بہٕ  (تہِ)  تہٕ  سُہ  شخص  تہِ  ییٚمۍ  میٲنۍ  اتباع  کٔر،  تہٕ  اللہ  تعالیٰ  چُھ  پاک  تہٕ  بہٕ  چُھس  نہٕ  مشرکو  منٛزٕ۔"
  },
  {
    "verse_id": 109,
    "translation": "تہٕ  اَسہِ  ٲسۍ  تۅہیہِ  برونٛہہ  تہِ  (مختلف)  بستی  والیو  منٛز  مردٕے  (رسول  بنٲوتھ)  سوٗزِمٕتۍ  یِمن  کُن  أسۍ  وحی  ٲسۍ  کران،  کیا  تِم  لُکھ  چِھنازمینس  پیٚٹھ  پھیٖرۍمٕتۍ  زِ  تِم  وُچھہَن  (پانہٕ) زِ  تِمن  بروٗنٹھِمیٚن  لُکن  ہُنٛدکیا  انجام  سپُد،  تہٕ  بے  شک  چُھ  ٲخرتُک  گرٕ  پرہیزگٲری  ورتاون  والیٚن  خٲطرٕ  بہتر،کیا  تۅہیہِ  چھَو  نا  عقل؟"
  },
  {
    "verse_id": 110,
    "translation": "اَتھ  حدس  تام  زِ  ییٚلہِ  پیغمبر  (پننیو  نافرمان  قومَو  نِشہِ)  مایوس  گٔے  تہٕ  تِمَو  منکر  قومو  کۆر  گمان  زِ  تِمَن  چُھ  اَپُز  وَننہٕ  آمُت  (یعنی  تِمن  پیٚٹھ  یِیہِ  نہٕ  کانٛہہ  عذاب)  پتہٕ  ووت  تِمن  رسولن  سو  ن  مدد  پتہٕ  یَس  اَسہِ  یۆژھ  (تس)  دِیُت  نجات،  تہٕ  سون  عذاب  چُھنہٕ  مجرم  قومہٕ  نِشہِ  (واپس)  پھِرنہٕ  یِوان۔"
  },
  {
    "verse_id": 111,
    "translation": "بے  شک  چُھ  تِہنٛدین  قٕصن  منٛز  گاٹلیٚن  خٲطرٕ  عبرت،  یہِ  (قرآن)  چُھنہٕ  تِیُتھ  کلام  یُس  بناونہٕ  یِیہِ  بلکہ  چُھ  (یہِ)  تِمن  (آسمٲنۍ  کتابن)  ہُنٛد  تصدیق  یِمہٕ  اَمہِ  برونٛہہ  چھے٘  (نٲزل  گٔمژٕ)  بیٚیہِ  چُھ  پۯتھ  چیزُک  تفصیل  بیٚیہِ  چُھ  ہدایت  تہٕ  رحمت،  تَتھ  قومس  خٲطرٕ  یُس  ایمان  اَنہِ۔"
  }
]