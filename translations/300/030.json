[
  {
    "verse_id": 1,
    "translation": "ا۔  ل۔  م۔"
  },
  {
    "verse_id": 2,
    "translation": "رُومی  چِھ  نزدیک  کِس  زمینس  اندر  مغلوب  سپٕدمٕتۍ،"
  },
  {
    "verse_id": 3,
    "translation": "تہٕ  پننہِ  امہِ  مغلوبیت  پتہٕ  گژھن  تِم  کینژھن  ؤرِین  منٛز  غٲلب۔  ﴿یِہ  اشارٕہ  چُھ  تتھ  لڑایِہ  کُن  یۅسہٕ  تتھ  زمانس  منٛز  رُوم  تہٕ  ایران  چن  سلطنتن  درمیان  چلان  ٲس۔  تمہِ  وقتہٕ  اوس  رُومِیَو  وُلٹہٕ  پٲٹھۍ  شکست  کھیٚومُت،  تہٕ  کانٛہہ  ہیٚکہِ  ہے  نہٕ  خیالٕے  کٔرِتھ  زِ  وۅنۍ  کیا  ہیٚکن  یِم  بیٚیہِ  تھوٚد  ؤتِتھ۔  مگر  اللہ  تعالیٰ  چُھ  یتھ  آیتس  منٛز  یِہ  پیشن  گویی  فرماوان  زِ  کینژھن  ؤرِین  منٛز  یِن  رومی  بیٚیہِ  غٲلب﴾"
  },
  {
    "verse_id": 4,
    "translation": "اللہ  تعالیٰ  سُندُے  اختیار  چُھ،  گۅڈٕ  تہِ  تہٕ  پتہٕ  تہِ۔  تہٕ  سُہ  دۅہ  آسہِ  سُہ  ییٚلہِ  اللہ  تعالیٰ  سٕندِس  بخشنہٕ  آمتِس  فتحس  پیٚٹھ  مُسلمان  خوشیِہ  مناون۔  ﴿یِہ  ٲس  بیاکھ  اکھ  پیشن  گوئی۔  امِیُک  معنی  آو  تمہِ  وقتہٕ  لُکن  سمجھ،  ییٚلہِ  جنگِ  بدرس  منٛز  یپٲرۍ  مُسلمانن  فتح  سپٕز،  تہٕ  ہۅپٲرۍ  سپٕدۍ  رُوم  تہٕ  ایران  کِس  جنگس  منٛز  رُومی  غٲلب﴾"
  },
  {
    "verse_id": 5,
    "translation": "اللہ  تعالیٰ  چُھ  نصرت  عطا  فرماوان  یَس  کٲنٛسہِ  یژھان  چُھ،  بیٚیہِ  چُھ  سُہ  زبردست  تہٕ  رحیم۔"
  },
  {
    "verse_id": 6,
    "translation": "یِہ  وعدہ  چُھ  خُداین  کوٚرمُت،  خُداے  چُھنہٕ  زانٛہہ  پننِس  وعدس  خلاف  ورزی  کران،  مگر  اکثر  لُکھ  چِھنہٕ  زانان۔"
  },
  {
    "verse_id": 7,
    "translation": "لُکھ  چِھ  دُنیاچہِ  زندگی  ہُند  صرف  ظٲہری  پہلو  زانان  تہٕ  ٲخرت  نِشہِ  چِھ  تِم  پانہٕ  غٲفل۔"
  },
  {
    "verse_id": 8,
    "translation": "کیا  تِمو  کوٚر  نا  زانٛہہ  پننِس  پانس  پیٚٹھ  غور  و  فکر؟  خُداین  چِھ  زمین  تہٕ  آسمان  تہٕ  تِم  سٲری  چیز  یِم  یِمن  منٛز  باگ  چِھ،  برحق  تہٕ  أکِس  مقرر  وقتس  خٲطرٕ  پٲدٕ  کٔرِمٕتۍ۔  مگر  واریاہ  لُکھ  چِھ  پننِس  ربّ  سٕندِ  ملاقاتٕکۍ  منکر۔  ﴿یعنی  اگر  انسان  کائنات  کِس  نظامس  غورٕ  سان  وُچھہِ،  تیٚلہِ  یِن  تس  زٕہ  حقیقتہٕ  ٹاکارٕہ  پٲٹھۍ  اَتھہِ،  اکھ  یِہ  زِ  یِہ  چُھنہٕ  کٲنٛسہِ  گِندن  وٲلۍ  سُند  گِندَن  تماشہِ،  بلکہ  چُھ  اکھ  حِکمتس  پیٚٹھ  مبنی  تہٕ  بامقصد  نظام۔  دوم  یِہ  زِ  یِہ  چُھنہٕ  ازلی  تہٕ  ابدی  نظام،  بلکہ  چُھ  اکہِ  وقتہٕ  لازِماً  اتھ  ختم  سپدُن۔  یِمہٕ  دۅشوے  کتھہٕ  چھےٚ  ٲخرتس  پیٚٹھ  دلالت  کران،  مگر  لُکھ  چِھ  یِہ  سورُے  وُچِھتھ  تہِ  اَتھ  انکار  کران﴾"
  },
  {
    "verse_id": 9,
    "translation": "تہٕ  کیا  یِم  لُکھ  چِھنا  زانٛہہ  زمینس  منٛز  پھیٖرِمٕتۍ  تھوٗرِمٕتۍ،  زِ  یِمن  یِیہِ  ہے  تِمن  لُکن  ہُند  انجام  اتھہِ،  یِم  یِمن  برونٛہہ  چِھ  گُزریمٕتۍ؟  تِمن  اوس  یِہندِ  کھۅتہٕ  زیادٕہ  طاقت،  تِمَو  لوگ  زمین  رٕتۍ  پٲٹھۍ،  تہٕ  یِہ  اوسُکھ  تیوٗتاہ  آباد  کوٚرمُت  یوٗتاہ  یِمو  چُھنہٕ  کوٚرمُت  تِمن  نِشہِ  آے  تِہِندۍ  رسول  ٹاکارٕہ  نِشٲنیِہ  ہیٚتھ۔  پتہٕ  اوس  نہٕ  اللہ  تعالیٰ  تِمن  پیٚٹھ  ظلم  کرن  وول،  مگر  تِم  ٲسۍ  پانے  پانس  پیٚٹھ  ظلم  کران۔"
  },
  {
    "verse_id": 10,
    "translation": "ٲخر  کار  یِمو  لُکو  بُرٲیِیِہ  آسہٕ  کرِمژٕ،  تِہُند  انجام  سپُد  واریاہ  بُرٕ،  امہِ  موجوب  زِ  تِمو  اوس  اللہ  تعالیٰ  سٕندیٚن  آیاتن  بُتھ  پھِیرُمُت،  بیٚیہِ  ٲسۍ  تِمن  ٹسنہٕ  ژٹان۔"
  },
  {
    "verse_id": 11,
    "translation": "اللہ  تعالیٰ  ہٕے  چُھ  پیدٲیِشہِ  ہُند  ابتدا  کران،  پتہٕ  کرِ  سُے  اَمِیُک  اِعادٕہ،  پتہٕ  یِیِو  توٚہۍ  تٔسۍ  کُن  واپس  نِنہٕ۔"
  },
  {
    "verse_id": 12,
    "translation": "تہٕ  ییٚلہِ  سُہ  ساعت  برپا  سپدِ،  تمہِ  دۅہ  روزن  مُجرم  نااُمید  دٕیان۔  ﴿دراصل  چُھ  لفظ  مُبلِسُون  وَرتاونہٕ  آمُت،  اِبلَاس  گوٚو  مایوسی  تہٕ  صدمہٕ  کِس  بُنیادس  پیٚٹھ  کٲنٛسہِ  شخصہٕ  سُند  غمگین  سپدُن،  رٔہِتھ  گژُھن۔﴾"
  },
  {
    "verse_id": 13,
    "translation": "تِہندیٚو  ٹھہراونہٕ  آمتیٚو  شریکو  منٛزٕ  آسہِ  نہٕ  کٕہنۍ  تِہُند  سفٲرش  در،  تہٕ  تِم  کرن  پننیٚن  شریکن  انکار۔  ﴿یعنی  تمہِ  وقتہٕ  کرن  یِم  مُشرک  خۅد  امہِ  کتھہِ  ہُند  اقرار  زِ  أسۍ  ٲسۍ  یِم  خُداے  سٕندۍ  شریک  ٹھہراونس  منٛز  غلطی  پیٚٹھ۔﴾"
  },
  {
    "verse_id": 14,
    "translation": "ییٚمہِ  دۅہ  سُہ  ساعت  برپا  سپدِ،  تمہِ  دۅہ  گژھن  ﴿سٲری  انسان﴾  الگ  جمٲعژن  منٛز  تقسیم۔"
  },
  {
    "verse_id": 15,
    "translation": "یِمو  لُکو  ایمان  چُھ  اوٚنمُت  تہٕ  یِمو  نیک  عملہٕ  چھےٚ  کرِمژٕ،  تِم  یِن  أکِس  باغس  منٛز  شاداں  تہٕ  فرحاں  ﴿خۅشحال﴾  تھاونہٕ۔"
  },
  {
    "verse_id": 16,
    "translation": "تہٕ  یِمو  لُکو  کُفر  چُھ  کوٚرمُت،  بیٚیہِ  چِھکھ  سٲنۍ  آیات  تہٕ  ٲخرتُک  ملاقات  اَپُز  زونمُت،  تِم  یِن  عذابس  منٛز  ﴿گرفتار  کٔرِتھ﴾  حٲضر  تھاونہٕ۔"
  },
  {
    "verse_id": 17,
    "translation": "لہٰذا  کٔرِو  تسبیح  اللہ  تعالیٰ  سٕنز،  ییٚلہِ  توٚہۍ  شام  چِھو  کران  تہٕ  ییٚلہِ  صبح  چِھو  کران۔"
  },
  {
    "verse_id": 18,
    "translation": "آسمانن  تہٕ  زمینس  منٛز  چُھ  تٔمۍ  سٕندۍ  خٲطرٕ  حمد،  تہٕ  ﴿تسبیح  کٔرِو  تٔمۍ  سٕنز﴾  ترییٚمہِ  پہرٕ،  بیٚیہِ  ییٚلہِ  تۅہیِہ  پیٚٹھ  ظُہرک  وقت  چُھ  واتان۔  ﴿یتھ  آیتس  منٛز  چُھ  نمازِ  ہٕندیٚن  ژۅن  وقتن  کُن  صاف  اشارٕہ،  فجر،  مغرب،  عصر،  ظُہر۔  یتھ  سٍتۍ  اگر  سورۂ  ہوٗد  آیت  114،  سورۂ  بنی  اسرائیل  آیت  78  تہٕ  سورۂ  طٰہٰ  آیت  130،  پرنہٕ  یِیہِ  تیٚلہِ  چُھ  نمازِ  ہٕندیٚن  پانژونٕے  وقتن  ہُند  حُکم  نیران۔﴾"
  },
  {
    "verse_id": 19,
    "translation": "سُہ  چُھ  زِندس  مۅردس  نِشہِ  کڑان،  تہٕ  مۅردس  چُھ  زِندس  نِشہِ  کٔڑِتھ  اَنان،  تہٕ  زمینس  چُھ  تَمہِ  کہ  موت  پتہٕ  زندگی  بخشان۔  یِتھے  پٲٹھۍ  یِیِو  توٚہۍ  لُکھ  تہِ  ﴿موت  کہ  حالتہٕ  منٛزٕ﴾  کٔڑِتھ  اَننہٕ۔"
  },
  {
    "verse_id": 20,
    "translation": "تٔمۍ  سٕنزو  نِشٲنِیَو  منٛزٕ  چُھ  یِہ  زِ  تٔمۍ  کٔرِنَو  توٚہۍ  میٚژِ  نِشہِ  پٲدٕ۔  پتہٕ  چِھو  توٚہۍ  یکایک  بشر  زِ  ﴿زمینس  منٛز﴾  چِھو  پھٔہلان  پکان۔"
  },
  {
    "verse_id": 21,
    "translation": "تٔمۍ  سٕنزو  نشٲنِیو  منٛزٕ  چُھ  یِہ  زِ  تٔمۍ  بَناوِ  تُہندِ  خٲطرٕ  تُہٕندی  جنسہٕ  منٛزٕ  خاندارِنہِ  تاکہ  توٚہۍ  کٔرِو  تِمن  نِشہِ  سکون  حٲصل،  تہٕ  تۅہیِہ  منٛزباگ  کوٚرُن  محبت  تہٕ  رحمت  پٲدٕ۔  یقیناً  چھےٚ  اَتھ  منٛز  واریاہ  نِشٲنِیہ  تِمن  لُکن  خٲطرٕ  یِم  غور  و  فکر  چِھ  کران۔"
  },
  {
    "verse_id": 22,
    "translation": "تہٕ  تٔمۍ  سٕنزو  نِشٲنِیَو  منٛزٕ  چھےٚ  آسمانن  ہٕنٛز  تہٕ  زمینٕچ  پیدٲیش،  تہٕ  تُہنزن  زبانن  تہٕ  تُہٕندیٚن  رنگن  ہُند  اختلاف۔  یقیناً  چھےٚ  اتھ  منٛز  واریاہ  نِشٲنِیِہ  دانش  مند  لُکن  خٲطرٕ۔"
  },
  {
    "verse_id": 23,
    "translation": "تہٕ  تٔمۍ  سٕنزو  نِشٲنِیَو  منٛزٕ  چُھ  تُہند  راتس  تہٕ  دۅہس  شۅنگُن  تہٕ  تُہُند  تٔمۍ  سُند  فضل  تلاش  کرُن۔  یقیناً  چھےٚ  اتھ  منٛز  واریاہ  نِشٲنیِہ  تِمن  لُکن  خٲطرٕ  یِم  ﴿غورٕ  سان﴾  بوزان  چِھ۔"
  },
  {
    "verse_id": 24,
    "translation": "تہٕ  تٔمۍ  سٕنزو  نِشٲنیو  منٛزٕ  چُھ  یِہ  زِ  سُہ  چُھو  تۅہیِہ  وُزملہِ  ہٕنز  چمک  ہاوان  خوفہٕ  سان  تہِ  تہٕ  طمع  سان  تہِ۔  تہٕ  آسمانہٕ  چُھ  آب  تراوان،  پتہٕ  چُھ  امہِ کہ  ذریعہ  موٗدِمٕتِس  زمینس  زندگی  بخشان۔  یقیناً  چھےٚ  اتھ  منٛز  واریاہ  نِشٲنیِہ  تِمن  لُکن  خٲطرٕ  یِم  عقلہِ  چِھ  کٲم  ہیٚوان۔"
  },
  {
    "verse_id": 25,
    "translation": "تہٕ  تٔمۍ  سٕنزو  نِشٲنِیو  منٛزٕ  چُھ  یِہ  زِ  آسمان  تہٕ  زمین  چھےٚ  تٔمۍ  سٕندِ  حُکمہٕ  سٍتۍ  قٲیِم۔  پتہٕ  یُتُھے  تٔمۍ  تۅہیِہ  زمینہٕ  پیٚٹھہٕ  ناد  لوے،  بس  أکۍسٕے  نادس  پیٚٹھ  یِیِو  توٚہۍ  اچانک  نِیرِتھ۔"
  },
  {
    "verse_id": 26,
    "translation": "آسمانن  تہٕ  زمینس  منٛز  یِم  تہِ  چِھ،  تِم  چِھ  تٔمۍ  سٕندۍ  بندٕہ۔  سٲری  چِھ  اندہیٚتھ  تٔمۍ  سٕندی  فرمانٕکۍ  تابع۔"
  },
  {
    "verse_id": 27,
    "translation": "سُے  چُھ  یُس  تخلیقُک  ابتدا  چُھ  کران،  پتہٕ  کرِ  سُے  امِیُک  اِعادٕہ،  تہٕ  یِہ  چُھ  تٔمۍ  سٕندِ  خٲطرٕ  سیٚٹھاہ  سہل۔  آسمانن  تہٕ  زمینس  منٛز  چُھ  تٔمۍ  سُند  صفت  سارِوٕے  کھۅتہٕ  برتر،  تہٕ  سُہ  چُھ  زبردست  تہٕ  حکمت  وول۔"
  },
  {
    "verse_id": 28,
    "translation": "سُہ  چُھو  تۅہیِہ  خۅد  تُہٕندی  پننہِ  ذات  نِشہِ  اکھ  مثال  دِوان۔  کیا  تُہندیو  تِمو  غلامَو  منٛزٕ  یِم  تُہندِس  مِلکیتس  منٛز  چِھ،  چھا  کینہہ  غلام  تِتھۍ  تہِ  یِم  سانہِ  دِنہٕ  آمتہِ  مال  و  دولت  منٛزٕ  تۅہیِہ  سٍتۍ  برابرکۍ  شریک  آسن،  تہٕ  توٚہۍ  ٲسِو  تِمن  تِتھہٕ  پٲٹھۍ  کھۅژان  یِتھہٕ  پٲٹھۍ  پانہِٕ  وٲنۍ  پانس  ہِویٚن  چِھو  کھۅژان۔  ﴿یِہ  چُھ  سُے  مضمون  یُس  سورۂ  نحل  آیت  نمبر  71  تھس  منٛز  چُھ  آمُت۔  دۅشوٕنۍ  جاین  چُھ  اِستدلال  یِہ  زِ  ییٚلہِ  توٚہۍ  پننِس  مالس  منٛز  پننٕۍ  غلام  چھوٗکھ  نہٕ  شریک  کران،  تیٚلہِ  کِتھہٕ  پٲٹھۍ  چَھو  تۅہیِہ  یِہ  کتھ  فِکرِ  تران  زِ  خُداے  کرِ  پننہِ  خُدٲیی  منٛز  پننیٚن  بندن  شریک؟﴾  یِتھہٕ  پٲٹھۍ  چِھ  أسۍ  آیات  کران  کھوٗلِتھ  پیش  تِمن  لُکن  خٲطرٕ  یِم  عقلہِ  چِھ  کٲم  ہیٚوان۔"
  },
  {
    "verse_id": 29,
    "translation": "مگر  یِم  ظٲلِم  چِھ  سونچنہٕ  سمجھنہٕ  وراے  پننیٚن  تخیّلاتن  ﴿خواہشاتن﴾  پتہٕ  لِگمٕتۍ۔  وۅنۍ  کُس  ہیٚکہِ  تس  شخصس  وَتھ  ہٲوِتھ  یُس  خُداین  آسہِ  ڈولمُت؟  یِتھیٚن  لُکن  ہیٚکہِ  نہٕ  کانٛہہ  مددگار  ٲسِتھ۔"
  },
  {
    "verse_id": 30,
    "translation": "لہٰذا  ﴿اے  نبیؐ،  تہٕ  نبی  صلی  اللہ  علیہ و سلمن  ہٕندیٚو  پیروکارو﴾  یک سُو  سپدِتھ  جمٲوِو  پنُن  رۅخ  یتھ  دینس  کُن،  قٲیِم  سپدِو  تتھ  فطرتس  پیٚٹھ  یَتھ  پیٚٹھ  خُداین  انسان  چِھ  پٲدٕ  کٔرِمٕتۍ،  اللہ  تعالیٰ  سٕنز  بناونہٕ  آمٕژ  ساخت  ہیٚکہِ  نہٕ  بدلاونہٕ  یِتھ  ﴿یعنی  خُداین  چُھ  انسان  پنُن  بندٕہ  بنوومُت  تہٕ  صرف  چُھن  پننی  بندگی  خٲطرٕ  پٲدٕ  کوٚرمُت۔  یِہ  ساخت  ہیٚکہِ  نہٕ  کٲنٛسہِ  ہٕندِ  بدلاونہٕ  سٍتۍ  بدلِتھ۔  نہٕ  ہیٚکہِ  انسان  بندہ  آسنہٕ  نِشہِ  غیر  بندٕہ  بٔنِتھ،  نہ  ہیٚکہِ  کٲنٛسہِ  غیرُ  اللہ  ہس  اللہ  بناونہٕ  سٍتۍ  سُہ  حقیقتس  منٛز  تٔمۍ  سُند  اللہ  بٔنِتھ۔  انسان  بنٲوِ  تن  خواہ  پانس  کٲتیاہ  تہِ  معبود،  مگر  یِہ  حقیقت  چھےٚ  پننہِ  جایِہ  اٹل  زِ  سُہ  چُھنہٕ  أکِس  خُدایس  ورٲے  بیٚیہِ  کٲنٛسہِ  ہُند  بندٕہ۔  دوٚیم  ترجمہٕ  ہیٚکہِ  امہِ  آیتُک  یِتہِ  سپدِتھ  زِ  اللہ  تعالیٰ  سٕندِس  بناونہٕ  آمتِس  ساختس  گژِھہ  نہٕ  تبدیلی  یِنۍ  کرنہٕ،  یعنی  یتھ  فطرتس  پیٚٹھ  خُداین  انسان  چُھ  پٲدٕ  کوٚرمُت،  سۅ  بِگاڑٕنۍ  تہٕ  مسخ  کرٕنۍ  چُھنہٕ  درست﴾  یۅہے  چُھ  بالکل  سیوٚد  تہٕ  درست  دین،  مگر  اکثر  لُکھ  چِھنہٕ  زانان۔"
  },
  {
    "verse_id": 31,
    "translation": "﴿قٲیِم  سپدِو  اَتھ  کتھہِ  پیٚٹھ﴾  خُدایس  کُن  رجوع  کران  کران،  تہٕ  کھوٚژِو  تَس،  تہٕ  نمازٕ  کٔرِو  قٲیِم،  بیٚیہِ  مَہ  سپدِو  تِمو  مشرکو  منٛزٕ،"
  },
  {
    "verse_id": 32,
    "translation": "یِمَو  پنُن  پنُن  دین  الگ  چُھ  بنوومُت،  تہٕ  گروہن  منٛز  چِھ  تقسیم  گٔمٕتۍ  پرٛتھ  أکِس  گروہس  نِشہِ  یِکینژھاہ  چُھ،  سُہ  چُھ  تٔتھۍ  منٛز  آوُر  ﴿خۅش﴾۔"
  },
  {
    "verse_id": 33,
    "translation": "لُکن  ہُند  حال  چُھ  یِہ  زِ  ییٚلہِ  یِمن  کانٛہہ  تکلیف  واتان  چُھ،  تیٚلہِ  چِھ  پننِس  ربّس  کُن  رجوع  کٔرِتھ  تس  ناد  لایان،  پتہٕ  ییٚلہِ  سُہ  پننہِ  رحمتُک  ذٲیقہٕ  یِمن  وُچھناوان  چُھ،  تیٚلہِ  چِھ  یکایک  یِمو  منٛزٕ  کینہہ  لُکھ  شرک  لاگان  کرُن۔"
  },
  {
    "verse_id": 34,
    "translation": "تاکہ  سٲنِس  کٔرِمٕتِس  احسانس  کرن  ناشُکری۔  اچھا،  کٔرِو  مزٕہ،  عنقریب  لگیو  تۅہیِہ  پے۔"
  },
  {
    "verse_id": 35,
    "translation": "کیا  اَسہِ  چھا  کانٛہہ  سَند  تہٕ  دلیل  یِمن  پیٚٹھ  نٲزِل  کٔرمٕژ،  یۅسہٕ  شہادت  آسہِ  دِوان  تمہِ  شرک  کِس  شہادتس  پیٚٹھ  یُس  یِم  کران  چِھ؟"
  },
  {
    "verse_id": 36,
    "translation": "ییٚلہِ  أسۍ  لُکن  رحمتُک  ذائقہٕ  وُچھناوان  چِھ،  تیٚلہِ  چُھ  تِمن  اتھ  پیٚٹھ  بوش  کھسان۔  تہٕ  ییٚلہِ  یِہندیٚو  پننیو  کٔرِمٕتیو  کرتوٗتَو  سٍتۍ  یِمن  پیٚٹھ  کانٛہہ  مُصیبت  چُھ  یِوان،  تیٚلہِ  چِھ  اچانک  تِم  مایوس  گژھنہِ  لگان۔"
  },
  {
    "verse_id": 37,
    "translation": "کیا  یِم  لُکھ  چِھنا  وُچھان  زِ  اللہ  تعالیٰ  ہٕے  چُھ  رزق  کُشادٕہ  کران  یَس  یژھان  چُھ  تَس،  تہٕ  تنگ  چُھ  کران  ﴿یس  یژھان  چُھ  تَس﴾؟  یقیناً  چھےٚ  اَتھ  منٛز  واریاہ  نِشٲنیِہ  تِمن  لُکن  خٲطرٕ  یِم  ایمان  چِھ  انان۔"
  },
  {
    "verse_id": 38,
    "translation": "لہٰذا  ﴿اے  مُومِنا﴾  رشتہٕ  دارس  دِ  تٔمۍ  سُند  حق،  تہٕ  مِسکینس  تہٕ  مُسافرس  ﴿تٔمۍ  سُند﴾۔  ﴿یِہ  چُھنہٕ  آمُت  فرماونہٕ  زِ  رشتہٕ  دارس،  مسکینس  تہٕ  مُسافرس  دِ  خیرات۔  ارشاد  چُھ  یِہ  سپُدمُت  زِ  یِہ  چُھ  تٔمۍ  سُند  حق  یُس  ژےٚ  دِیُن  پٔزی،  تہٕ  حق  زٲنِتھٕے  دِ  تٔمِس﴾  یِہ  طریقہٕ  چُھ  بہتر  تِمن  لُکن  خٲطرٕ  یِم  اللہ  تعالیٰ  سٕنز  خۅشنودی  چِھ  یژھان،  تہٕ  تِمے  چِھ  فلاح  لبن  وٲلۍ۔"
  },
  {
    "verse_id": 39,
    "translation": "یُس  سوٗد  توٚہۍ  دِوان  چِھو،  تاکہِ  لُکن  ہٕندیٚن  مالن  منٛز  رٔلِتھ  گژِھہ  تَتھ  اِضافہٕ،  خُدایس  نزدیک  چُھنہٕ  تَتھ  اِضافہٕ  گژھان۔  ﴿قرآنِ  مجیدس  منٛز  چِھ  یِہ  گۅڈنِچ  آیت  یۅسہٕ  سوٗدکِس  مذّمتس  منٛز  نٲزِل  سپٕز۔  یِم  پتہٕ  احکام  چِھ،  تِمَو  خٲطرٕ  وُچِھو  آلِ  عمران  آیت  نمبر  130،  البقرہ  آیت  نمبر  275  پیٚٹھہٕ  281﴾  تہٕ  یۅسہٕ  زکوٰۃ  توٚہۍ  اللہ  تعالیٰ  سٕنز  خۅشنودی  حٲصل  کرنہٕ  کہ  ارادٕہ  دِوان  چِھو،  امہِ  کی  دِنہٕ  وٲلۍ  چِھ  درحقیقت  پنٕنۍ  مال  ہُرراوان۔"
  },
  {
    "verse_id": 40,
    "translation": "اللہ  تعالیٰ  ہٕے  چُھ  ییٚمۍ  توٚہۍ  پٲدٕ  کٔرِنو،  پتہٕ  دُیتنَو  تۅہیِہ  رزِق،  پتہٕ  چُھو  سُہ  تۅہیِہ  موت  دِوان،  پتہٕ  کریٚو  سُہ  تۅہیِہ  زندہ۔  کیا  تُہندیٚو  ٹھہراونہٕ  آمتیٚو  شریکو  مںٛزٕ  چھا  کانٛہہ  تِیُتھ  یُس  یِمو  منٛزٕ  کانٛہہ  تہِ  کٲم  آسہِ  کران؟  پاک  چُھ  سُہ  بیٚیہِ  چُھ  سیٚٹھاہ  بالا  و  برتر  تمہِ  شرکہٕ  نِشہِ  یُس  یِم  کران  چِھ۔"
  },
  {
    "verse_id": 41,
    "translation": "خشکی  تہٕ  ٲبی  منٛز  چُھ  فساد  برپا  سپُدمُت،  لُکن  ہٕندیو  پننیو  اَتھو  ہٕنزِ  کمایِہ  سٍتۍ  ﴿یِہ  اشارہ  چُھ  تتھ  جنگس  کُن  یُس  تمہِ  وقتہٕ  دُنیا  کیٚن  دۅن  عظیم  طاقتن  یعنی  رُوسس  تہٕ  ایرانس  درمیان  برپا  اوس﴾  تاکہ  ذائقہٕ  وُچھناوِ  تِمن  تِہنزن  کینژھن  عملن  ہُند،  بنان  چُھ  زِ  تِم  یِن  باز۔"
  },
  {
    "verse_id": 42,
    "translation": "﴿اے  نبیؐ﴾  یِمن  ؤنِو  زِ  زمینس  منٛز  پھیٖرِو  تھوٗرِو،  پتہٕ  وُچِھو  گۅڈنِکیٚن  گُزریمتیٚن  لُکن  ہُند  کیا  انجام  چُھ  سپُدمُت؟  تِمو  منٛز  ٲسۍ  اکثر  مُشرِکٕے۔"
  },
  {
    "verse_id": 43,
    "translation": "لہٰذا  ﴿اے  نبیؐ﴾  پنُن  رۅخ  جمٲوِو  مضبوطی  سان  یتھ  دینِ  راست  کِس  طرفس  منٛز،  امہِ  برونٛہہ  زِ  سُہ  دۅہ  واتہِ  ییٚمہِ  کہ  ٹلنٕچ  کانٛہہ  صورت  اللہ  تعالیٰ  سٕندِ  طرفہٕ  چَھنہٕ۔  تمہِ  دۅہ  گژھن  لُکھ  اکھ  أکِس  نِشہِ  الگ۔"
  },
  {
    "verse_id": 44,
    "translation": "ییٚمۍ  کُفر  چُھ  کوٚرمُت  تٔمۍ  سٕندِ  کُفرک  وبال  چُھ  تٔمۍ  سٕے  پیٚٹھ،  تہٕ  یِمو  لُکو  نیک  عمل  چھےٚ  کٔرمٕژ  تِم  چِھ  پننی  خٲطرٕ  ﴿کامیٲبی  ہٕنز  وَتھ﴾  صاف  کران،"
  },
  {
    "verse_id": 45,
    "translation": "تاکہ  اللہ  تعالیٰ  دِیِہ  ایمان  انَن  والیٚن  تہٕ  صالح  عملہٕ  کرن  والیٚن  پننہِ  فضل  سٍتۍ  جزا۔  یقیناً  چُھنہٕ  سُہ  کٲفرن  پسند  کران۔"
  },
  {
    "verse_id": 46,
    "translation": "تٔمۍ  سٕنزو  نِشٲنِیو  منٛزٕ  چُھ  یِہ  زِ  سُہ  چُھ  ہوا  سوزان  بشارت  دِنہٕ  خٲطرٕ،  تہٕ  تۅہیِہ  پننہِ  رحمتُک  مزٕہ  وُچھناونہٕ  خٲطرٕ،  تہٕ  امہِ  غرضہٕ  خٲطرٕ  زِ  ناوٕ  پَکن  تٔمۍ  سٕندِ  حُکمہٕ  سٍتۍ،  تہٕ  توٚہۍ  کٔرِو  تٔمۍ  سُند  فضل  تلاش،  تہٕ  تٔمۍ  سٕندۍ  شُکر  گزار  بٔنِو۔"
  },
  {
    "verse_id": 47,
    "translation": "تہٕ  اسہِ  سوٗزۍ  تۅہیِہ  برونٹھِم  رسول  تِہندیٚن  قومن  کُن،  تہٕ  تِم  آے  تِمن  نِشہِ  ٹاکارٕہ  نِشٲنِیِہ  ہیٚتھ۔  پتہٕ  یِمو  جُرم  کوٚر  تِمن  ہیوٚت  اسہِ  انتقام،  تہٕ  اسہِ  پیٚٹھ  اوس  حق  زِ  أسۍ  کرہَو  مومنن  مدد۔"
  },
  {
    "verse_id": 48,
    "translation": "اللہ  تعالیٰ  ہٕے  چُھ  یُس  ہواہن  چُھ  سوزان،  تہٕ  تِم  چِھ  اوبُر  تُلان  پتہٕ  چُھ  سُہ  یِمن  اُوبرَن  آسمانس  منٛز  پھٔہلاوان  یِتھہٕ  پٲٹھۍ  یژھان  چُھ  تِتھہٕ  پٲٹھۍ،  تہٕ  یِمن  چُھ  حِصَن  منٛز  تقسیم  کران،  پتہٕ  چِھو  توٚہۍ  وُچھان  زِ  روٗدٕ  قطرٕہ  چِھ  اوٚبرٕ  منٛزٕ  نیٖرِتھ  پشپان  یِوان۔  یِہ  روٗد  ییٚلہِ  سُہ  تراوان  چُھ،  پننیٚن  بندن  یِمن  پیٚٹھ  یژھان  چُھ،"
  },
  {
    "verse_id": 49,
    "translation": "تِم  چِھ  اچانک  خۅش  و  خُرم  سپدان،  حالانکہ  امہِ  کہ  پیٚنہٕ  برونٛہہ  ٲسۍ  تِم  مایوس  ہیٚتۍمٕتۍ  گژٕھنۍ۔"
  },
  {
    "verse_id": 50,
    "translation": "وُچِھو  اللہ  تعالیٰ  سٕندِ  رحمتٕکۍ  اثرات  زِ  مۅردٕہ  پیٚمتِس  زمینس  کِتھہٕ  پٲٹھۍ  چُھ  سُہ  زِندٕہ  کران،  یقیناً  چُھ  سُہ  مۅردن  زندگی  بخشن  وول،  تہٕ  سُہ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 51,
    "translation": "تہٕ  اگر  أسۍ  تیُتھ  اکھ  ہوا  سوزَو  ییٚمہِ  کہ  اثرٕ  سٍتۍ  تِم  پنُن  زِراعت  لیٚدرِیامُت  وُچھن،  تیٚلہِ  چِھ  تِم  کُفر  کران  روزان۔  ﴿یعنی  پتہٕ  چِھ  تِم  خُدایس  وۅہ  وۅہ  کران  تہٕ  تس  چِھ  لاگان  الزام  کھالٕنۍ  زِ  تٔمۍ  کِتھۍ  مصیبت  چِھ  اسہِ  پیٚٹھ  ترٲوِمٕتۍ،  حالانکہ  ییٚلہِ  خُداین  تِمن  پیٚٹھ  نعمتچٕ  بٲرش  ٲس  کٔرمٕژ،  تمہِ  وقتہٕ  ٲس  تِمو  شکرٕ  بجاے  اَمِچ  بے  قدری  کٔرمٕژ﴾۔"
  },
  {
    "verse_id": 52,
    "translation": "﴿اے  نبیؐ﴾  توٚہۍ  ہیٚکِیوٗکھ  نہٕ  مۅردٕہ  بوزنٲوِتھ،  ﴿یعنی  تِمن  لُکن  یِہندۍ  ضمیر  موٗدِمٕتۍ  چِھ﴾  نَہ  ہیکِیوٗکھ  تِم  زٔرۍ  پنُن  آلو  بوزنٲوِتھ  یِم  پوٚت  پھیٖرِتھ  آسن  ژلان،"
  },
  {
    "verse_id": 53,
    "translation": "تہٕ  نہ  ہیٚکِو  توٚہۍ  تِمن  گُمرٲہی  منٛزٕ  کٔڑِتھ  سِٔیٚز  وَتھ  ہٲوِتھ۔  توٚہۍ  ہیکِیوٗکھ  صرف  تِمے  بوزنٲوِتھ،  یِم  سانیٚن  آیاتن  پیٚٹھ  ایمان  چِھ  انان،  بیٚیہِ  چِھ  تسلیم  کران۔"
  },
  {
    "verse_id": 54,
    "translation": "اللہ  تعالیٰ  ہٕے  چُھ  ییٚمۍ  کمزوٗری  ہٕندِس  حالتس  منٛز  تُہٕنزِ  پیدٲشہِ  ہُند  ابتدا  کوٚر،  پتہٕ  کٔرنَو  کمزوٗری  پتہٕ  تۅہیِہ  قُوّت  عطا،  پتہٕ  کٔرۍنَو  توٚہۍ  امہِ  قُوّت  پتہٕ  ضعیف  تہٕ  بُڈٕ،  سُہ  یِکینژھاہ  یژھان  چُھ  تہِ  چُھ  پٲدٕ  کران۔  تہٕ  سُہ  چُھ  سورُے  زانن  وول،  پرٛتھ  چیزس  پیٚٹھ  قدرت  تھاون  وول۔"
  },
  {
    "verse_id": 55,
    "translation": "تہٕ  ییٚلہِ  سُہ  ساعت  برپا  سپدِ۔  ﴿یعنی  قیامت  ییٚمہِ کہ  ینٕچ  خبر  چھےٚ  دِنہٕ  یِوان﴾  مُجرم  ونَن  قسم  ہٲوۍ  ہٲوۍ  زِ  أسۍ  چِھنہٕ  اکہِ  گرِ  کھۅتہٕ  زیادہ  ٹھہریمٕتۍ،  یِتھے  پٲٹھۍ  ٲسۍ  تِم  دُنیا  چِہ  زندگی  منٛز  دۅکھہٕ  کھیٚوان۔"
  },
  {
    "verse_id": 56,
    "translation": "مگر  یِم  علمہٕ  تہٕ  ایمان  سٍتۍ  نوازنہٕ  ٲسۍ  آمٕتۍ  تِم  ونَن  زِ،  اللہ  تعالیٰ  سٕندِس  نوِشتس  منٛز  چِھو  توٚہۍ  روزِ  حشرس  تام  پیٚتھ  روٗدٕمٕتۍ،  لہٰذا  چُھ  یِہ  سُے  روزِ  حشر،  مگر  توٚہۍ  ٲسِو  نہٕ  زانان۔"
  },
  {
    "verse_id": 57,
    "translation": "لہٰذا  آسہِ  سُہ  دۅہ  یتھ  منٛز  ظٲلِمن  تِہنز  معذرت  کانٛہہ  نفع  دِیِہ  نہٕ،  نہ  یِیہِ  تِمن  معٲفی  منگنہٕ  خٲطرٕ  وَننہٕ۔  ﴿دویم  ترجمہٕ  ہیٚکہِ  یِتہِ  سپدِتھ،  نہ  یِیہِ  تِمن  نِشہِ  یِہ  یژھنہٕ  زِ  پنُن  ربّ  کٔرِیوٗن  رٲضۍ۔﴾"
  },
  {
    "verse_id": 58,
    "translation": "اسہِ  چِھ  یتھ  قرآنس  منٛز  لُکھ  رنگہٕ  رنگہٕ  سمجھٲوِمٕتۍ۔  توٚہۍ  أنۍ  تَو  خواہ  کانٛہہ  نِشٲنی،  یِمو  لُکو  ماننہٕ  نِشہِ  انکار  چُھ  کوٚرمُت  تِم  ونن  یی  زِ  توٚہۍ  چِھو  بٲطلس  پیٚٹھ۔"
  },
  {
    "verse_id": 59,
    "translation": "یِتھہٕ  پٲٹھۍ  چُھ  ٹھپّہ  لگاوان  اللہ  تعالیٰ  تِمن  لُکن  ہٕندیٚن  دِلن  پیٚٹھ  یِم  بے  علم  چِھ۔"
  },
  {
    "verse_id": 60,
    "translation": "لہٰذا  ﴿اے  نبیؐ﴾  صبر  کٔرِو،  یقیناً  چُھ  اللہ  تعالیٰ  سُند  وعدہ  پوٚز،  تہٕ  ہرگز  گژھنَو  نہٕ  لوٚتۍ  لبٕنۍ  تۅہیِہ  تِم  لُکھ،  یِم  یقین  چِھنہٕ  کران۔  ﴿یعنی  دُشمن  گژھنو  نہٕ  تۅہیِہ  تِتھۍ  کمزور  سمجھنۍ  زِ  تِہندِ  شور  و  غَوغا  سٍتۍ  کیا  دٔبِو  توٚہۍ  یا  گٔژِھو  تِہندیٚو  بہتانو  تہٕ  پانے  بناونہٕ  آمژن  کتھن  ہٕنزِ  مُہِمہِ  سٍتۍ  مرعوب  یا  سپدِو  توٚہۍ  تِہنزو  پامَو  تہٕ  طعنو  ٹسنَو  سٍتۍ  پست  ہمت  یا  کھوٚژِو  تِہنزن  دھمکین  تہٕ  طاقت  کیٚن  مُظٲہرن  تہٕ  ظلم  و  سِتمس  یا  پھِسلِو  توٚہۍ  تِہنزو  دِنہٕ  آمژو  لالچو  سٍتۍ۔﴾"
  }
]