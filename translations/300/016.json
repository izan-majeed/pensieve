[
  {
    "verse_id": 1,
    "translation": "ووت  اللہ  تعالیٰ  سُند  فٲصلہٕ،  ﴿یعنی  امہِ  کہ  ظہورُک  تہٕ  نِفاذُک  وقت  چُھ  نکھہٕ  ووتمُت۔  غالباً  چُھ  اَمہِ  فٲصلہٕ  نِشہِ  مُراد  نبی  صلی  اللہ  علیہ و سلمن  ہٕنز  مکہٕ  پیٚٹھہٕ  ہجرت  ییٚمِیُک  حکم  کینہہ  کال  پتے  آو  دِنہٕ۔  قرآن  کہ  مطالعہ  نِشہِ  چُھ  پے  لگان  زِ  یِمن  لُکن  درمیان  نبی  مبعوث  چُھ  سپدان،  تِم  ییٚلہِ  اِنکار  کِس  ٲخری  حدس  پیٚٹھ  واتان  چِھ،  تیٚلہِ  چُھ  پتہٕ  نبیس  ہجرتُک  حُکم  دِنہٕ  یِوان،  تہٕ  یۅہے  حکم  چُھ  تِہندِ  قٕسمتُک  فٲصلہٕ  کران۔  اَمہِ  پتہٕ  یا  چُھ  تِمن  پیٚٹھ  تباہ  کُن  عذاب  یِوان،  یا  چُھ  پتہٕ  نبی  تہٕ  تٔمۍ  سٕندیٚن  اِتباع  کرن  والیٚن  ہٕندِ  دَستہٕ  تِہُند  موٗل  یِوان  ژَٹنہٕ۔﴾  وۅنۍ  مَہ  کٔرِو  اَمہِ  خٲطرٕ  بانبٕر،  پاک  چُھ  سُہ،  بیٚیہِ  چُھ  بالا  تہٕ  برتر  تمہِ  شِرکہٕ  نِشہِ  یُس  یِم  لُکھ  کران  چِھ۔"
  },
  {
    "verse_id": 2,
    "translation": "اَتھ  رُوحس  یَس  بندس  پیٚٹھ  سُہ  یژھان  چُھ  پننہِ  حُکمہٕ  سٍتۍ  چُھ  فرشتن  ہٕندِ  ذریعہ  نٲزِل  فرماوان۔  ﴿رُوح  چُھ  مُراد  رُوحِ  نبوّت  تہٕ  وَحی  ییٚمہِ  سٍتۍ  نبی  کٲم  تہٕ  کلام  چُھ  کران﴾  ﴿اَمہِ  ہدایتہٕ  سان  زِ  لُکھ﴾  کٔرِیوٗکھ  خبردار،  میانہِ  ورٲے  چُھنہٕ  تُہُند  کانٛہہ  معبود،  لہٰذا  کھوٚژِو  توٚہۍ  صرف  میے  یوت۔"
  },
  {
    "verse_id": 3,
    "translation": "تٔمۍ  چِھ  آسمان  تہٕ  زمین  برحق  پٲدٕ  کوٚرمُت،  سُہ  چُھ  سیٚٹھاہ  بالا  تہٕ  برتر  تمہِ  شِرکہٕ  نِشہِ  یُس  یِم  لُکھ  کران  چِھ۔"
  },
  {
    "verse_id": 4,
    "translation": "تٔمۍ  کوٚر  انسان  أکِس  معمولی  قطرس  پٲدٕ،  تہٕ  وُچھان  وُچھان  بنیاو  سُہ  ٹاکارٕ  لڑایِہ  گوٚر۔  ﴿اتھ  ہیٚکن  زٕہ  معنے  ٲسِتھ  تہٕ  غالباً  چِھ  دۅشوے  مُراد۔  اکھ  یِہ  زِ  خُداین  کوٚر  نُطفہٕ  کِس  حقیر  قطرس  سُہ  انسان  پٲدٕ  یُس  بحثچ  تہٕ  استدلالٕچ  قٲبلیت  چُھ  تھاوان  تہٕ  پننہِ  مُدعا  خٲطرٕ  ہیکہِ  حُجتہٕ  پیش  کٔرِتھ۔  دوٚیُم  یِہ  زِ  یُس  انسان  خُداین  نطفہ  کِس  حقیر  چیزس  پٲدٕ  چُھ  کوٚرمُت،  تٔمۍ  سٕنزِ  خودی  ہُند  ظلم  وُچِھتو  زِ  سُہ  ووٚتھ  خۅد  خُداے  سٕندِسٕے  مُقابلس  منٛز  لڑٲے  کرنہِ۔﴾"
  },
  {
    "verse_id": 5,
    "translation": "تٔمۍ  کٔرۍ  جانور  پٲدٕ،  یِمن  منٛز  تُہندِ  خٲطرٕ  پوشاک  تہِ  چُھ  تہٕ  خۅراک  تہِ،  تہٕ  رنگہٕ  رنگٕکۍ  باقی  فٲیدٕہ  تہِ۔"
  },
  {
    "verse_id": 6,
    "translation": "تِمن  منٛز  چُھ  تُہندِ  خٲطرٕ  جمال  ﴿خوبصورتی  تہٕ  شان﴾  ییٚلہِ  توٚہۍ  تِم  صبحٲے  گاسہٕ  کھیٚنہِ  چھوٗکھ  سوزان  تہٕ  ییٚلہِ  تِم  شامن  چھوٗکھ  واپس  اَنان۔"
  },
  {
    "verse_id": 7,
    "translation": "تِم  چِھ  تُہندِ  خٲطرٕ  تِژھن  تِژھن  جاین  بور  نِوان  یور  توٚہۍ  سخت  جانفشٲنی  ورٲے  وٲتِتھ  ہیٚکہِ ہِو  نہٕ۔  حقیقت  چھےٚ  یِہ  زِ  تُہُند  ربّ  چُھ  بے  حد  شفیق  تہٕ  مہربان۔"
  },
  {
    "verse_id": 8,
    "translation": "تٔمۍ  کٔرۍ  گُرۍ  تہٕ  خچر  تہٕ  خر  پٲدٕ،  تاکہ  توٚہۍ  سپدِو  تِمن  پیٚٹھ  سوار  تہٕ  تِم  بنن  تُہٕنزِ  زندگی  ہٕنز  رونق،  سُہ  چُھ  بیٚیہِ  واریاہ  چیز  ﴿تُہٕندِ  فٲیدٕہ  خٲطرٕ﴾  پٲدٕ  کران،  یُہُند  نہٕ  تۅہیِہ  علمٕے  چُھ۔  ﴿یعنی  واریاہ  چیز  چِھ  تِم  یِم  انسان  سٕندِ  رٕژرٕ  خٲطرٕ  چِھ  کٲم  کران  تہٕ  انسانس  چَھنہٕ  خبرٕے  زِ  کَتہِ  کَتہِ  کٲتیاہ  خدمت  گار  چِھ  تٔمۍ  سٕندِس  خدمتس  لٔگِتھ،  تہٕ  کۅسہٕ  کۅسہٕ  خدمت  چِھ  انجام  دِوان۔﴾"
  },
  {
    "verse_id": 9,
    "translation": "تہٕ  اللہ  تعالیٰ  سٕے  چھےٚ  ذِمّہ  سیٚز  وتھ  ہاوٕنۍ  ییٚلہِ  زن  ہجہِ  وَتہٕ  تہِ  موجود  چھےٚ۔  اگر  سُہ  ییٚژِہے  تۅہیِہ  سارِنٕے  دِیِہ  ہیٚو  تیٚلہِ  ہدایت۔"
  },
  {
    "verse_id": 10,
    "translation": "سُے  چُھ  ییٚمۍ  آسمانہٕ  تُہندِ  خٲطرٕ  آب  وول،  ییٚمہِ  سٍتۍ  توٚہۍ  پانہٕ  تہِ  چِھو  سیراب  سپدان  تہٕ  تُہندیٚن  جانورن  خٲطرٕ  تہِ  چُھ  چارٕہ  ﴿کُلۍ  کٔٹۍ  تہٕ  گاسہٕ﴾  پٲدٕ  سپدان۔"
  },
  {
    "verse_id": 11,
    "translation": "سُہ  چُھ  اَمہِ  آبہٕ  سٍتۍ  زراعت  وۅپداوان،  تہٕ  زیتون،  تہٕ  کھٔزر  تہٕ  دَچھ  تہٕ  رنگہٕ  رنگٕکۍ  باقی  میوہ  چُھ  پٲدٕ  کران،  اتھ  منٛز  چھےٚ  اکھ  بٔڈ  نِشٲنی  تِمن  لُکن  خٲطرٕ  یِم  غور  و  فکر  چِھ  کران۔"
  },
  {
    "verse_id": 12,
    "translation": "تٔمۍ  چِھ  تُہُندِ  رٕژرٕ  خٲطرٕ  رات  تہٕ  دۅہ  بیٚیہِ  آفتاب  تہٕ  زوٗن  مُسخّر  کٔرِتھ  تھٲوِمٕتۍ،  تہٕ  سٲری  تارک  تہِ  چِھ  تٔمۍ  سٕندی  حُکمہٕ  مُسخّر  ﴿کامہِ  لٔگِتھ﴾  اَتھ  منٛز  چھےٚ  واریاہ  نشٲنیِہ  تِمن  لُکن  خٲطرٕ  یِم  عقلہِ  چِھ  کٲم  ہیوان۔"
  },
  {
    "verse_id": 13,
    "translation": "تہٕ  بیٚیہِ  تِم،  واریاہ  رنگ  برنگ  چیز  یِم  تٔمۍ  تُہٕندِ  خٲطرٕ  زمینس  منٛز  پٲدٕ  چِھ  کٔرِمٕتۍ،  یِمن  منٛز  تہِ  چھےٚ  ضرور  نشٲنیِہ  تِمن  لُکن  خٲطرٕ  یِم  سبق  رَٹن  وٲلۍ  چِھ۔"
  },
  {
    "verse_id": 14,
    "translation": "سُے  چُھ  ییٚمۍ  تُہندِ  خٲطرٕ  سمندر  چُھ  مُسخّر  کٔرِتھ  تھوومُت،  تاکہ  توٚہۍ  أنِو  اَمہِ  منٛزٕ  تر  و  تازٕہ  ماز  تہٕ  کھیٚیِو،  تہٕ  امہِ  منٛز  کٔڑِو  زمینٕکۍ  تِم  چیز  یِم  توٚہۍ  لاگان  چھوٗکھ،  توٚہۍ  چِھو  وُچھان  زِ  ناو  چھےٚ  سمندرُک  سینہٕ  چیران  چیران  پکان،  یِہ  سورُے  چُھ  امہِ  خٲطرٕ  زِ  توٚہۍ  کٔرِو  پننِس  ربّ  سُند  فضل  تلاش،  ﴿یعنی  حلال  طریقو  سان  کٔرِو  پنُن  رزق  حٲصل  کرنٕچ  کوٗشش﴾  بیٚیہِ  بٔنِو  تٔمۍ  سٕندۍ  شکر  گُزار۔"
  },
  {
    "verse_id": 15,
    "translation": "تٔمۍ  ٹھاچہِ  زمینس  منٛز  پہاڑن  ہٕنزٕ  میخہٕ،  تاکہ  زمین  گٔژھ  نہٕ  توٚہۍ  ہیٚتھ  ڈۅلہٕ  گژٕھنۍ۔  تٔمۍ  کٔرۍ  دٔرِیاو  جٲری،  تہٕ  قدرتی  وَتہٕ  بناویٚن،  تاکہ  توٚہۍ  لٔبِو  ہدایت  ﴿وَتھ﴾۔"
  },
  {
    "verse_id": 16,
    "translation": "تٔمۍ  تھاوِ  زمینس  منٛز  وَتھ  ہاونہٕ  چِہ  علامتہٕ  تہٕ  تارکو  سٍتۍ  تہِ  چِھ  لُکھ  ہدایت  ﴿وَتھ﴾  لبان۔"
  },
  {
    "verse_id": 17,
    "translation": "پتہٕ  کیا  سُہ  یُس  پٲدٕ  چُھ  کران،  تہٕ  تِم  یِم  نہٕ  کِہِنۍ  چِھ  پٲدٕ  کران،  چھا  دۅشوے  ہِوِی؟  کیا  توٚہۍ  چِھو  نا  ہوشس  منٛز  یِوان؟"
  },
  {
    "verse_id": 18,
    "translation": "اگر  توٚہۍ  اللہ  تعالیٰ  سٕنزٕ  نعمتہٕ  گٕنزراونہِ  ییژِھو،  کہِنۍ  ہیٚکِو  نہٕ  گٕنزرٲوِتھ،  حقیقت  چھےٚ  یِہ  زِ  سُہ  چُھ  سیٚٹھہٕے  درگُزر  کرن  وول  تہٕ  سیٚٹھاہ  مہربان۔"
  },
  {
    "verse_id": 19,
    "translation": "حالانکہ  سُہ  چُھ  تُہُندِس  ظٲہرس  تہِ  وٲقف  تہٕ  بٲطنس  تہِ۔"
  },
  {
    "verse_id": 20,
    "translation": "تہٕ  تِمہٕ  باقی  ہستِیِہ  یِمن  اللہ  تعالیٰ  ترٲوِتھ  چِھ  لوٗکھ  ناد  لایان،  تِم  چِھنہٕ  کُنہِ  چیزٕکۍ  تہِ  خٲلق،  بلکہ  چِھ  خۅد  پانہٕ  مخلوق۔"
  },
  {
    "verse_id": 21,
    "translation": "مۅردٕہ  چِھ،  زندٕہ  چِھنہٕ  کینہہ۔  تہٕ  تِمن  چَھنہٕ  کِہِنۍ  خبر  زِ  تِم  کر  یِن  ﴿دُوبارٕہ  زندٕہ  کٔرِتھ﴾  تُلنہٕ۔  ﴿یِم  الفاظ  چِھ  صاف  ونان  زِ  یتھ  جایِہ  یِمن  بناوٹی  معبوٗدن  ہُند  خاص  طور  تردید  چُھ  یِوان  کرنہٕ  تِم  چِھ  وفات  یافتہٕ  اِنسان،  تِکیازِ  فرشتہٕ  چِھ  زندٕہ،  مُردٕہ  چِھنہٕ  کینہہ،  تہٕ  لٔکر  تہٕ  کنیٚن  ہٕندیٚن  پۅتلیٚن  ہٕندِس  معاملس  منٛز  چُھنہٕ  دُوبارٕ  زندٕہ  کٔرِتھ  تُلنُک  سوالٕے  پٲدٕ  سپدان۔﴾"
  },
  {
    "verse_id": 22,
    "translation": "تُہُند  خُدا  چُھ  بس  اَکوے  خُداے،  مگر  یِم  لُکھ  ٲخرت  چِھنہٕ  مانان،  تِہندیٚن  دِلن  منٛز  چُھ  انکار  بٔسِتھ  روٗدمُت،  تہٕ  تِم  چِھ  تکبّرس  منٛز  ہیٚنہٕ  آمٕتۍ۔"
  },
  {
    "verse_id": 23,
    "translation": "اللہ  تعالیٰ  چُھ  پٔزِپٲٹھۍ  تِہِندۍ  ساری  کرتوٗت  زانان،  ظٲہر  پٲٹھۍ  تہِ  تہٕ  بٲطن  پٲٹھۍ  تہِ،  سُہ  چُھنہٕ  تِمن  لُکن  ہرگز  پسند  کران  یِم  نفسہٕ  کِس  تکبرس  منٛز  مبتلا  آسن۔"
  },
  {
    "verse_id": 24,
    "translation": "تہٕ  ییٚلہِ  کانٛہہ  یِمن  پرٛژھان  چُھ  زِ  تُہندۍ  ربّن  کیا  چیز  چُھ  یِہ  نٲزِل  کوٚرمُت،  ﴿عربس  اندر  ییٚلہِ  نبی  صلی  اللہ  علیہ و سلمن  ہُند  چرچہِ  سپدنہِ  لوٚگ  تہٕ  نیٚبرِم  لُکھ  ٲسۍ  مکّہ  کیٚن  روزن  والیٚن  نبی  صلی  اللہ  علیہ و سلمس  تہٕ  قرآنس  متعلق  سوال  کران۔﴾  تیٚلہِ  چِھ  ونان،  ہے  تِمہٕ  چھےٚ  برونٹھمیٚن  وقتن  ہٕنزٕ  فرسوٗدٕہ  دٔلیلہٕ۔"
  },
  {
    "verse_id": 25,
    "translation": "یِمہٕ  کَتھہٕ  چِھ  تِم  امہِ  موجوٗب  کران  زِ  قیامت  کہ  دۅہ  تُلن  پنٕنۍ  بور  تہِ  پوٗرٕ،  تہٕ  سٍتۍ  سٍتۍ  وَٹن  تِمن  لُکن  ہٕندۍ  کینہہ  بور  تہِ  یِمن  یِم  جہالت  کِس  بُنیادس  پیٚٹھ  گُمراہ  چِھ  کران۔  وُچِھو!  کِژھ  سخت  ذمہ  دٲری  چھےٚ  یۅسہٕ  یِم  پننِس  کلس  پیٚٹھ  چِھ  کماوان۔"
  },
  {
    "verse_id": 26,
    "translation": "یِمو  برونٛہہ  تہِ  چھےٚ  واریاہَو  لُکو  ﴿حقس  ؤسۍ  پایِہ  ہاونہٕ  مۅکھہٕ﴾  یِژھے  مکٲرِلہٕ  کرِمژٕ،  وُچِھو  زِ  خُداین  پرٛٲٹ  ژَکہِ  تَلے  تِہنزِ  مکٲرِلہِ  ہٕنز  عمارت،  تہٕ  تمیُک  پش  پیٚوو  تِہندِس  کلس  پیٚٹھ،  تہٕ  تمہِ  طرفہٕ  آو  تِمن  پیٚٹھ  عذاب،  یپٲرۍ  تَمہِ  کہِ  یِنُک  تِمن  گُمانے  اوسنہٕ۔"
  },
  {
    "verse_id": 27,
    "translation": "پتہٕ  کرِ  اللہ  تعالیٰ  قیامت  کہ  دۅہ  تِمن  ذلیل  و  خوار،  تہٕ  تِمن  وَنہِ،  ؤنِو  وۅنۍ  کَتہِ  چِھ  میٲنۍ  تِم  شریک  یِہندِ  خٲطرٕ  توٚہۍ  ﴿اہلِ  حقن  سٍتۍ﴾  لڑایِہ  ٲسِو  کران؟  یِمن  لُکن  دُنیا  ہس  منٛز  علم  اوس  حاصل  تِم  وَنن،  اَز  چھےٚ  رُسوٲیی  تہٕ  بدبختی  کٲفرن  خٲطرٕ۔"
  },
  {
    "verse_id": 28,
    "translation": "آ،  تِمنٕے  کٲفرن  خٲطرٕ  یِم  پننِس  نفسس  پیٚٹھ  ظلم  کرنہٕ  وِزِ  ملٲیکن  ہٕندیٚو  اَتھو  گرفتار  چِھ  سپدان،  پتہٕ  چِھ  ﴿سرکشی  ترٲوِتھ﴾  فوراً  اَمنس  منٛز  یِتھ  ونان،  أسۍ  ٲسۍ  نہٕ  کانٛہہ  غلطی  کران۔  فرشتہٕ  چِھ  جواب  دِوان،  کران  کِتھہٕ  پٲٹھۍ  ٲسِو  نہٕ!  اللہ  تعالیٰ  چُھ  تُہندیٚو  کرتوٗتو  نِشہِ  ٹھیک  پٲٹھۍ  وٲقف۔"
  },
  {
    "verse_id": 29,
    "translation": "گٔژِھو  وۅنۍ،  أژِو  جہنم  کیو  دروازَو  مٔنٛزۍ۔  تٔتی  چُھو  تۅہیِہ  ہمیشہ  روزُن۔  پس  چھےٚ  حقیقت  یِہ  زِ  سیٚٹھہٕے  بُرٕ  ٹھکانہٕ  چُھ  تکبّر  کرن  والیٚن  خٲطرٕ۔"
  },
  {
    "verse_id": 30,
    "translation": "دوٚیِمہِ  طرفہٕ  ییٚلہِ  پرہیزگارن  چُھ  پٕرژھنہٕ  یِوان  زِ،  یِہ  کیا  چیز  چُھ  یُس  تُہٕندِس  ربّ  سٕندِ  طرفہٕ  نٲزِل  چُھ  سپُدمُت،  تِم  چِھ  جواب  دِوان  زِ،  بہترین  چیز  چُھ  نٲزِل  سپُدمُت۔  امہِ  قسمہٕ کیٚن  نیکوکار  لُکن  خٲطرٕ  چُھ  یتھ  دُنیا  ہس  منٛز  تہِ  رٕژَر،  تہٕ  ٲخرتُک  گرٕ  چُھ  تِہندِس  حقس  منٛز  بہتر  ٲسِتھٕے،  سیٚٹھاہ  رُت  گرٕ  چُھ  پرہیز  گارن  ہُند۔"
  },
  {
    "verse_id": 31,
    "translation": "دٲئمی  قیامٕکۍ  جنّت،  یِمن  منٛز  تِم  دٲخل  سپدن،  کۅلہٕ  آسن  پکان،  تہٕ  سورُے  کینہہ  آسہِ  تَتہِ  عینِ  تِہندِ  منشہِ  مطٲبق،  یِہ  جزا  چُھ  دِوان  اللہ  تعالیٰ  پرہیز  گارن۔"
  },
  {
    "verse_id": 32,
    "translation": "تِمن  پرہیز  گارن  یِہندۍ  رُوح  ییٚلہِ  پٲکیزگی  ہٕندِس  حالتس  منٛز  فرشتہٕ  قبض  چِھ  کران،  تِم  چِھ  وَنان،  سلام  ٲسِن  تۅہیِہ  پیٚٹھ،  گژِھو  جنتس  پننیٚن  اعمالن  ہٕندِ  بدلہٕ۔"
  },
  {
    "verse_id": 33,
    "translation": "اے  نبیؐ،  وۅنۍ  یُس  یِم  لُکھ  انتظار  چِھ  کران،  تیٚلہِ  کیا  چُھ  امہِ  ورٲے  وۅنۍ  باقی  روٗدمُت  زِ  فرشتے  گژھن  پیٚنۍ  وٲتِتھ،  یا  گژِھہ  تُہٕندِس  ربّ  سُند  فٲصلہٕ  صٲدر  سپدُن؟  اَمی  قٕسمٕچ  ہٹ دھرمی  چھےٚ  یِمو  برونٛہہ  واریاہو  لُکو  کٔرمٕژ،  پتہٕ  یِکینژھاہ  تِمن  سٍتۍ  سپُد  سُہ  اوس  نہٕ  تِمن  پیٚٹھ  اللہ  تعالیٰ  سُند  ظُلم،  بلکہ  اوس  سُہ  تِمن  پنُن  ظُلم،  یُس  تِمو  پانہٕ  کوٚر  پانس  پیٚٹھ۔"
  },
  {
    "verse_id": 34,
    "translation": "تِہندیٚن  کرتوٗتَن  ہٕنزٕ  خرٲبیِہ  آیِہ  ٲخر  کار  تِمن  وَلنہٕ،  تہٕ  سُے  چیز  سپُد  تِمن  پیٚٹھ  مُسلّط  یتھ  تِم  ہزٕل  ٲسۍ  کران۔"
  },
  {
    "verse_id": 35,
    "translation": "یِم  مُشرِک  چِھ  ونان،  اگر  اللہ  تعالیٰ  ییژِھہ ہے  تیٚلہِ  نَہ  کرہَو  أسۍ  تہٕ  نَہ  کر  ہن  سٲنۍ  مٲلۍ  بُڈِبب  تس  ورٲے  بیٚیہِ  کٲنٛسہِ  ہٕنز  عبادت،  تہٕ  نہَ  ٹھہراوہن  تمۍ  سٕندِ  حُکمہٕ  ورٲے  کانٛہہ  چیز  حرام۔  یِتھی  ہِوۍ  بہانہٕ  چِھ  تِم  لُکھ  تہِ  بناوان  روٗدِمٕتۍ  یِم  یِمن  برونٛہہ  ٲسۍ،  تیٚلہِ  کیا  رسولن  پیٚٹھ  چھا  صاف  صاف  کتھ  واتناونہٕ  ورٲے  بیٚیہِ  تہِ  کانٛہہ  ذمہ  دٲری؟"
  },
  {
    "verse_id": 36,
    "translation": "اسہِ  سوٗز  پرٛتھ  اُمّتس  منٛز  اکھ  رسول،  تہٕ  تٔمۍ  سٕندِ  ذریعہ  کٔرۍ  سٲری  خبردار  زِ،  اللہ  تعالیٰ  سٕنز  بندگی  کٔرِو  تہٕ  طاغوت  چِہ  بندگی  نِشہِ  بٔچِو۔  اَمہِ  پتہٕ  بخُش  خُداین  یِمو  منٛزٕ  کٲنٛسہِ  ہدایت،  تہٕ  کٲنٛسہِ  پیٚٹھ  گٔیِہ  ضلالت  ﴿گمرٲہی﴾  مُسلّط،  پتہٕ  وُچھتو  زمینس  پیٚٹھ  اورٕ  یور  پٔکِتھ  زِ  بُتھ  پھِرن  والیٚن  ہُند  انجام  کیا  چُھ  سپُدمُت۔"
  },
  {
    "verse_id": 37,
    "translation": "اے  نبیؐ،  توٚہۍ  ٲسۍتَو  یِہندِ  ہدایتہٕ  خٲطرٕ  کٲتیاہ  تہِ  حریص،  مگر  اللہ  تعالیٰ  یَس  گُمراہ  چُھ  کران  پتہٕ  چُھنہٕ  تَس  ہدایت  دِوان،  تہٕ  امہِ  قسمہٕ کیٚن  لُکن  ہُند  مدد  ہیکہِ  نہٕ  کانٛہہ  کٔرِتھ۔"
  },
  {
    "verse_id": 38,
    "translation": "یِم  لُکھ  چِھ  اللہ  تعالیٰ  سٕندِ  ناوٕکۍ  ویٹھۍ  پوٗٹھۍ  قَسم  کھیٚتھ  ونان  زِ،  اللہ  تعالیٰ  تُلہِ  نہٕ  کٲنٛسہِ  مرن  وٲلِس  نَوِ  سرٕ  زندٕہ  کٔرِتھ۔  تُلہِ  کیازِ  نہٕ،  یِہ  چُھ  اکھ  وعدہ  یُس  پوٗرٕ  کرُن  تٔمۍ  پانس  پیٚٹھ  چُھ  وٲجِب  کوٚرمُت،  مگر  اکثر  لُکھ  چِھنہٕ  زانان۔"
  },
  {
    "verse_id": 39,
    "translation": "تہٕ  یِہ  سپدُن  چُھ  امہِ  موجوب  ضروری  زِ  اللہ  تعالیٰ  مٕژراوِ  تِمن  برونٛہہ  کنہِ  یِہ  حقیقت  یَتھ  متعلق  تِم  اختلاف  چِھ  کران،  تہٕ  حقس  انکار  کرن  والیٚن  لگہِ  پے  زِ  تِم  ٲسۍ  اَپزٕیٲرۍ۔"
  },
  {
    "verse_id": 40,
    "translation": "﴿روٗد  وۅنۍ  اَمِیُک  اِمکان﴾  اَسہِ  چُھنہٕ  کانٛہہ  چیز  وجودس  منٛز  اَننہٕ  خٲطرٕ  امہِ  کھۅتہٕ  زیادہ  کِہِنۍ  پیٚوان  کرُن،  زِ  تتھ  دِمَو  حُکم  سپَد  تہٕ  بس  سُہ  چُھ  سپدان۔"
  },
  {
    "verse_id": 41,
    "translation": "یِمو  لُکو  ظلم  ویٚتراونہٕ  پتہٕ  اللہ  تعالیٰ  سٕندِ  خٲطرٕ  ہجرت  چھےٚ  کٔرمٕژ،  تِمن  دِمَو  أسۍ  دُنیاسٕے  منٛز  رُت  ٹھِکانہٕ،  تہٕ  ٲخرتُک  اجر  چُھ  واریاہ  بوٚڈ۔  ﴿یِہ  اشارٕہ  چُھ  تِمن  مہاجرن  کُن  یِمو  کٲفرن  ہٕندِیو  ناقابلِ  برداشت  ظُلمو  نِشہِ  تنگ  یِتھ  حبشس  کُن  ہِجرت  ٲس  کٔرمٕژ﴾  کاش  لگہِ  ہے  پَے  تِمن  مظلومن،"
  },
  {
    "verse_id": 42,
    "translation": "یِمو  صبر  چُھ  کوٚرمُت  تہٕ  یِم  پننِس  ربّ  سٕندِس  بھروسس  پیٚٹھ  کٲم  چِھ  کران  ﴿زِ  کِیُتھ  رُت  انجام  چُھ  تِمن  پرٛاران﴾۔"
  },
  {
    "verse_id": 43,
    "translation": "اے  نبیؐ،  اسہِ  ییٚلہِ  تہِ  زانٛہہ  تۅہیِہ  برونٛہہ  کُنہِ  ساعتہٕ  رسول  چِھ  سوٗزِمٕتۍ،  تِم  چِھ  انسانٕے  سوٗزِمٕتۍ  یِمن  کُن  أسۍ  پنٕنۍ  پیغام  وحی  ٲسۍ  کران،  اہلِ  ذِکرن  پٕرٛژِھو  اگر  توٚہۍ  لُکھ  پانہٕ  چِھو  نہٕ  زانان۔  ﴿یعنی  تِمن  لُکن  پرٛژِھو  یِمن  آسمٲنی  کتابن  ہُند  علم  چُھ  زِ  انبیاء  ٲسیا  اِنسانٕے  آسان  کِنہٕ  بیٚیہِ  کینہہ﴾"
  },
  {
    "verse_id": 44,
    "translation": "پٔتِم  رسول  تہِ  ٲسۍ  اَسہِ  روشن  نِشٲنِیِہ  تہٕ  کِتابہٕ  دِتھ  سوٗزِمٕتۍ،  تہٕ  وۅنۍ  چھےٚ  یِہ  ذِکر  تۅہیِہ  پیٚٹھ  نٲزِل  کٔرمٕژ،  تاکہِ  توٚہۍ  گٔژِھو  لُکن  برونٛہہ  کنہِ  تمہِ  تعلیمہٕ  ہٕنز  تشریح  تہٕ  توضیح  کران  یۅسہٕ  تِہندِ  خٲطرٕ  نٲزِل  چھےٚ  کرنہٕ  آمٕژ۔  ﴿یعنی  رسول  اللہ  صلی  اللہ  علیہ و سلمس  پیٚٹھ  ٲس  امہِ  موجوٗب  کِتاب  نٲزِل  کرنہٕ  آمٕژ  زِ  تِمؐ  روزن  پننہِ  قولہٕ  تہٕ  عملہِ  سٍتۍ  امہِ  کیٚن  تعلیماتن  تہٕ  احکامن  ہٕنز  تشریح  تہٕ  توضیح  کران۔  امہِ  نِشہِ  چھےٚ  خۅد  بخود  یِہ  کتھ  ثٲبت  سپدان  زِ  حضور  صلی  اللہ  علیہ و سلمن  ہُند  سُنت  چُھ،  قرآنٕچ  مستند  حٲکمانہٕ  تشریح۔﴾  تہٕ  تاکہ  لُکھ  کرن  ﴿پانہٕ  تہِ﴾  غور  و  فکر۔"
  },
  {
    "verse_id": 45,
    "translation": "پتہٕ  کیا  تِم  لُکھ  ﴿یِم  پیغمبرؐ  سٕندِس  دعوت  کِس  مخالفتس  منٛز﴾  بدتر  کھۅتہٕ  بدتر  چالہٕ  چِھ  گِندان،  چھا  امہِ  کتھہِ  نِشہِ  بالکُلے  بے  خوف  سپٕدمٕتۍ،  زِ  اللہ  تعالیٰ  والہِ  تِمن  زمینس،  یا  انہِ  تِتھہِ  اَندٕ  پیٚٹھہٕ  تِمن  پیٚٹھ  عذاب  ییٚتہِ  پیٚٹھہٕ  امہِ  کہ  یِنُک  تِمن  وہم  و  گُمانٕے  آسہِ  نہٕ۔"
  },
  {
    "verse_id": 46,
    "translation": "یا رٹیٛکھ  اچانک  ییٚلہِ  تِم  پھیران  تھوران  آسن،  یا  رٹیٚکھ  تِتھِس  حالتس  منٛز  ییٚلہِ  زن  تِمن  پانہٕ  آسہِ  یِنہٕ  والہِ  مصیبتُک  خوف،  تہٕ  تِم  آسن  امہِ  نِشہِ  بچنہٕ  چِہ  فِکرِ  منٛز  ہُشار  روٗزِتھ؟"
  },
  {
    "verse_id": 47,
    "translation": "سُہ  یِکینژھاہ  تہِ  کرُن  ییٚژِھہ  یِم  لُکھ  چِھنہٕ  تس  عٲجز  کرنُک  طاقت  تھاوان۔  حقیقت  چھےٚ  یِہ  زِ  تُہُند  ربّ  چُھ  سیٚٹھہٕے  مہربان  تہٕ  سیٚٹھاہ  رحم  کرن  وول۔"
  },
  {
    "verse_id": 48,
    "translation": "تہٕ  کیا  یِم  لُکھ  چِھنا  اللہ  تعالیٰ  سٕندِس  پٲدٕ  کرنہٕ  آمتِس  کُنہِ  تہِ  چیزس  وُچھان  زِ،  اَمِیُک  سایِہ  کِتھہٕ  پٲٹھۍ  چُھ  اللہ  تعالیٰ  سٕندِس  حضورس  اندر  سجدہ  کران  کران  دٔچِھنۍ  تہٕ  کھۅوٕرۍ  پیوان؟  ﴿یعنی  تمام  جسمٲنی  چیزن  ہٕنزٕ  ژھایِہ  چھےٚ  امہِ  کتھہِ  ہٕنز  علامت  زِ  پہاڑ  ٲسِتن  یا  کُلۍ،  جانور  ٲستن  یا  انسان،  اند  ہیٚتھ  چِھ  سٲری  أکِس  ہمہ گیر  قانون  کِس  گرفتس  منٛز  گٔنڈِتھ،  سارِنٕے  ہٕندِس  ڈیکس  پیٚٹھ  چُھ  بندگی  ہُنٛد  داغ  لٔگِتھ،  اُلُوہیٚتس  منٛز  چُھنہٕ  کٲنٛسہِ  ہُند  رَژھ  تہِ  حصہٕ۔  ژھاے  بنٕنۍ  چھےٚ  اکہِ  چیزُک  مٲدی  آسنٕچ  ٹاکارٕہ  علامت  تہٕ  مادی  آسُن  چُھ  بندٕہ  تہٕ  مخلوق  آسنُک  کُھلہٕ  ثبوت۔﴾  یتھہٕ  پٲٹھۍ  چِھ  اندہیٚتھ  سٲری  عٲجزی  ہُند  اظہار  کران۔"
  },
  {
    "verse_id": 49,
    "translation": "زمینس  تہٕ  آسمانن  منٛز  یِم  تہِ  جاندار  مخلوق  چِھ  تہٕ  یِم  تہِ  فرشتہٕ  چِھ،  سٲری  چِھ  خُدایس  برونٛہہ  کَنہِ  سجدٕہ  کران،  تِم  چِھنہٕ  ہرگز  تکبّر  کران۔"
  },
  {
    "verse_id": 50,
    "translation": "پننِس  ربّس  یُس  تِمن  پیٚٹھہٕ کَنہِ  چُھ،  تس  چِھ  کھۅژان،  تہٕ  یِکینژھاہ  حکم  چُھ  دِنہٕ  یِوان  تمی  مُطٲبق  چِھ  کٲم  کران۔"
  },
  {
    "verse_id": 51,
    "translation": "اللہ  تعالیٰ  سُند  چُھ  فرمان  زِ،  زٕہ  خُداے  مَہ  بنٲوِو،  ﴿دۅن  خُداین  ہٕندِس  انکارس  منٛز  چُھ  دۅیو  کتھۅ  تہٕ  زیادہ  خُداین  ہُند  انکار  پٲنۍ  پانے  شٲمِل﴾  خُداے  چُھ  بس  اَکوے،  لہٰذا  کھوٚژِو  توٚہۍ  میے  یوت۔"
  },
  {
    "verse_id": 52,
    "translation": "تٔمۍ  سُندُے  چُھ  تہِ  سورُے  کینہہ  یِہ  آسمانن  منٛز  چُھ  تہٕ  یِکینژھاہ  زمینس  چُھ،  تہٕ  خالصاً  چُھ  تٔمۍ  سُندُے  دین  ﴿سٲرِسٕے  کائناتس  منٛز﴾  چلان۔  ﴿دوٚیِمیٚن  لفظن  منٛز  وَنو  زِ  تٔمۍ  سٕندِسٕے  اطاعتس  پیٚٹھ  چُھ  ییٚمہِ  کارخانۂ  ہستی  ہُند  نظام  قٲیِم﴾  پتہٕ  کیا  اللہ  تعالیٰ  ترٲوِتھ  کھوٚژِوہ  توٚہۍ  بیٚیہِ  کٲنٛسہِ؟"
  },
  {
    "verse_id": 53,
    "translation": "تۅہیِہ  یۅسہٕ  تہِ  نعمت  حٲصل  چَھو،  سۅ  چَھو  اللہ  تعالیٰ  سٕندی  طرفہٕ،  پتہٕ  ییٚلہِ  کانٛہہ  سخت  وقت  تۅہیِہ  پیٚٹھ  یِوان  چُھ،  تیٚلہِ  چِھو  خۅد  توٚہۍ  لُکھ  پنٕنۍ  فریاد  ہیٚتھ  تٔسۍ  کُن  دَوان۔"
  },
  {
    "verse_id": 54,
    "translation": "مگر  ییٚلہِ  اللہ  تعالیٰ  سُہ  وقت  تۅہیِہ  نِشہِ  دور  چُھ  کران،  تیٚلہِ  چُھ  اچانک  تۅہیِہ  منٛزٕ  اکھ  دوٚر  پننِس  ربّس  سٍتۍ  دوٚیِمیٚن  ﴿اَمہِ  مہربٲنی  ہٕندِ  شُکریِہ  خٲطرٕ﴾  شریک  کرنہِ  لگان۔"
  },
  {
    "verse_id": 55,
    "translation": "تاکہ  اللہ  تعالیٰ  سٕندِ  احسانٕچ  کرِ  ناشُکری۔  اچھا،  کٔرِو  مزٕہ،  عنقریب  لگیو  تۅہیِہ  پے۔"
  },
  {
    "verse_id": 56,
    "translation": "یِم  لُکھ  یِہندِ  حقیقت  نِشہِ  وٲقف  چِھنہٕ،  تِہٕندۍ  حصّہ  چِھ  سانہِ  عطا  کرِمَتہِ  رِزقہٕ  منٛزٕ  مُقرر  کران،  اللہ  تعالیٰ  سُند  قسم،  ضرور  یِیہِ  تۅہیِہ  پٕرٛژھنہٕ  زِ  یِم  اَپٕزۍ  کِتھہٕ  پٲٹھۍ  ٲسِو  تۅہیِہ  بنٲوِمٕتۍ۔"
  },
  {
    "verse_id": 57,
    "translation": "یِم  چِھ  اللہ  تعالیٰ  سٕندِ  خٲطرٕ  کورِ  کران  تجویز۔  ﴿عربہٕ  کیٚن  مُشرکن  ہٕندیٚن  معبودن  منٛز  ٲسۍ  دیوتا  کم  دیوی  آسہٕ  زیادٕہ،  تہٕ  یِمن  دیوی ین  متعلق  اوس  تِہُنٛد  عقیدٕہ  زِ  تِم  چِھ  خداے  سٕنزٕ  کورِ۔  یِتھے  پٲٹھۍ  ٲسۍ  تِم  فرشتن  تہِ  خُداے  سٕنزٕ  کورِ  مانان﴾  سُبحان  اللہ!  تہٕ  تِہندِ  خٲطرٕ  تہِ  یِکینژھاہ  یِم  پانہٕ  یژھن  ﴿یعنی  نیٚچوۍ﴾۔"
  },
  {
    "verse_id": 58,
    "translation": "ییٚلہِ  یِمو  منٛزٕ  کٲنٛسہِ  کوٗر  زیٚنٕچ  خۅش  خبر  چھےٚ  دِنہٕ  یِوان،  تیٚلہِ  چھےٚ  تٔمۍ  سٕندِس  بتھِس  پیٚٹھ  ہاے  کھسان،  تہٕ  تس  چھےٚ  پتہٕ  وٲنِج  رَتھ  چیٚوان  ﴿شرارت  چُھس  کھسان﴾۔"
  },
  {
    "verse_id": 59,
    "translation": "لُکن  ژوٗرِ  ژھیٚپہِ  چُھ  پکان  زِ  امہِ  بُرٕ  خبرِ  پتہٕ  کُس  بُتھ  ہاوِ  لُکن۔  سوچان  چُھ  زِ  ذلّت  سان  رَٹنہٕ  کوٗر  کِنہٕ  میٚژِ  منٛز  دباوَن؟  وُچِھو  کِتھۍ  بُرٕ  حکم  چِھ  تِم،  یِم  خُدایس  متعلق  یِم  لُکھ  لگاوان  چِھ۔  ﴿یعنی  پننہِ  خٲطرٕ  یَس  کورِ  یِم  ؤسۍ  پایِہ  تہٕ  بے  عزت  چِھ  سمجھان،  سۅے  چِھن  خُداے  سٕندِ  خٲطرٕ  بِلا  تامُل  تجویز  کران﴾"
  },
  {
    "verse_id": 60,
    "translation": "بُرٕ  صِفتو  سٍتۍ  ناو  ہیٚنس  لایق  چِھ  تِم  لُکھ  یِمن  ٲخرتس  پیٚٹھ  یقین  چُھنہٕ،  روٗد  اللہ  تعالیٰ،  تس  خٲطرٕ  چِھ  سارِوٕے  کھۅتہٕ  تہٕ  تھَدِ  پایِکۍ  صفات،  سُے  چُھ  سارِنٕے  پیٚٹھ  غٲلب  تہٕ  حکمتس  منٛز  چُھ  کٲمِل۔"
  },
  {
    "verse_id": 61,
    "translation": "اگر  اللہ  تعالیٰ  لُکن  آسِہے  تِہنزِ  زیادتی  پیٚٹھ  فوراً  رٹان،  تیٚلہِ  تراوِہے  نہٕ  روے  زمینس  پیٚٹھ  کٲنٛسہِ  جاندارس  یَلہٕ،  مگر  سُہ  چُھ  پرٛتھ  کٲنٛسہِ  أکِس  مقرر  وقتس  تام  مہلت  دِوان،  پتہٕ  ییٚلہِ  سُہ  وقت  چُھ  واتان،  تیٚلہِ  ہیکہِ  نٕہ  پتہٕ  تتھ  اکھ  گٔر  تہِ  پتھ  برونٛہہ  سپدِتھ۔"
  },
  {
    "verse_id": 62,
    "translation": "اَز  چِھ  یِم  لُکھ  اللہ  تعالیٰ  سٕند  خٲطرٕ  تِم  چیز  تجویز  کران،  یِم  پانہٕ  یِمن  پننہِ  خٲطرٕ  ناپسند  چِھ،  تہٕ  اَپُز  چھےٚ  ونان  یِہنزٕ  زیوٕ  زِ  یِہندِ  خٲطرٕ  چُھ  رٕژرٕے  رٕژَر،  یِہندِ  خٲطرٕ  چُھ  بس  اَکوے  چیز،  تہٕ  سُہ  چُھ  جہنمُک  نار۔  ضروٗر  یِن  یِم  سارِوٕے  برونٛہہ  تتھ  منٛز  واتناونہٕ۔"
  },
  {
    "verse_id": 63,
    "translation": "اللہ  تعالیٰ  سُند  قسم،  اے  نبیؐ،  تۅہیِہ  برونٛہہ  تہِ  چِھ  اسہِ  واریاہن  قومن  منٛز  رسول  سوٗزِمٕتۍ  ﴿تہٕ  گۅڈٕہ  تہِ  چُھ  یی  سپدان  روٗدمُت﴾  زِ  شیطانن  ہٲوۍ  تِہندۍ  بُرٕ  کرتوٗت  تِمن  خۅشنما  بنٲوِتھ  ﴿تہٕ  رسولن  ہٕنز  کتھ  مٲنۍ  نہٕ  تِمو﴾  سُے  شیطان  چُھ  از  تِمن  لُکن  تہِ  سرپرست  بنیومُت،  تہٕ  یِم  چِھ  دگ  تُلوٕنہِ  عذابٕکۍ  حقدار  بنان۔"
  },
  {
    "verse_id": 64,
    "translation": "اسہِ  چھےٚ  یِہ  کتاب  تۅہیِہ  پیٚٹھ  امہِ  موٗجوٗب  نٲزِل  کٔرمٕژ  زِ  توٚہۍ  مٕژرٲوِو  یِمن  پیٚٹھ  تِمن  اختلافن  ہٕنز  حقیقت  یِمن  منٛز  یِم  ہیٚنہٕ  چِھ  آمٕتۍ۔  یِہ  کتاب  چھےٚ  رہنمٲیی  تہٕ  رحمت  بٔنِتھ  نٲزِل  گٔمٕژ  تِمن  لُکن  خٲطرٕ  یِم  اتھ  مانن۔"
  },
  {
    "verse_id": 65,
    "translation": "﴿توٚہۍ  چِھو  ہمیشہ  روٗد  پیٚنہٕ  وِزِ  وُچھان  زِ﴾  خُداین  تروو  آسمانہٕ  روٗد،  تہٕ  فوراً  ترووُن  مُردٕہ  زمینس  اندر  امہِ  کہ  بدولت  زُو۔  ﴿یعنی  یِہ  منظر  چُھ  پرٛتھ  ؤرِیِہ  تُہنزو  أچھو  برونٹھۍکِنۍ  نیران  زِ  زمین  چھےٚ  بالکل  ہموار  آسان،  کُنہِ  قسمٕکۍ  زندگی  ہٕندۍ  آثار  چِھس  نہٕ  لبنہٕ  یِوان،  نہ  گاسہٕ،  نہ  درٛمُن،  نہ  یوٗٹہِ،  نہ  پوش  تہٕ  نہٕ  کُنہِ  قسمُک  سبزار۔  اَتھ  دوران  چُھ  روٗدُک  موسم  واتان  تہٕ  کینہہ  روٗدٕ  قطرٕ  پیٚنس  سٍتی  چِھ  اتھ  زمینس  اندر  زندگی  ہٕندۍ  ناگ  گرٛزٕنۍ  ہیوان،  زمین  کیٚن  تحن  تل  دَبے  مٕتیٚن  بے  شُمار  موٗلن  چُھ  زُو  اَژان  تہٕ  پرٛتھ  موٗلس  چُھ  تِی  نیران  یِہ  پٔتِمہِ  روٗدٕ  وِزِ  درٛامُت  اوس  تہٕ  پتہٕ  اوس  ختم  گوٚمُت۔  بے  شُمار  گاسہٕ  ذٲژ  یُہُند  نام  و  نشان  تہِ  گرمی  ہٕندِ  وقتہٕ  روٗدمُت  اوس  نہٕ،  فوراً  چھےٚ  تمی  شانہٕ  سان  نمودار  سپدان،  یِتھہٕ  پٲٹھۍ  پٔتِمہِ  روٗدٕ  وِزِ  وُچِھنہٕ  آسہٕ  آمژٕ۔  یِہ  سورُے  چِھو  توٚہۍ  گرِ  گرِ  پننہِ  زندگی  منٛز  وُچھان،  تہٕ  پتہٕ  چُھ  تۅہیِہ  نبی  صلی  اللہ  علیہ  علیہ و سلمن  ہٕنزِ  زبٲنۍ  یِہ  بوٗزِتھ  حٲرت  سپدان  زِ  اللہ  تعالیٰ  کرِ  انسانن  مَرنہٕ  پتہٕ  دُوبار  زندٕہ﴾۔  پٔزِپٲٹھۍ  چھےٚ  اتھ  منٛز  اکھ  نشٲنی  بوزن  والیٚن  خٲطرٕ۔"
  },
  {
    "verse_id": 66,
    "translation": "تہٕ  تُہِندِ  خٲطرٕ  چُھ  چارواین  منٛز  تہِ  اکھ  سبق  موجود۔  أسۍ  چِھو  تۅہیِہ  گُہِس  تہٕ  خونس  درمیان  اکھ  چیز  چاوان  یُس  تِہنزن  یٔڈن  منٛز  چُھ  آسان،  یعنی  خٲلِص  دۅد،  یُس  چیٚنہٕ  والیٚن  خٲطرٕ  سیٚٹھاہ  خوشگوار  چُھ۔"
  },
  {
    "verse_id": 67,
    "translation": "﴿یتھے  پٲٹھۍ﴾  کھٔزٕر  کُلیو  تہٕ  دَچھہِ  گُرنَو  نِشہِ  تہِ  چِھو  أسۍ  توٚہۍ  زٕہ  چیز  چاوان،  یُس  توٚہۍ  نَشہ  آور  تہِ  چھوٗن  بناوان  تہٕ  پاک  رِزق  تہِ  ﴿اتھ  منٛز  چُھ  اکھ  ضمنی  اِشارٕہ  شراب  کِس  حرام  آسنس  کُن  تہِ  زِ  سُہ  چُھنہٕ  پاک  رزق﴾  پٔزِپٲٹھۍ  چھےٚ  اتھ  منٛز  اکھ  نشٲنی  عقلہِ  کٲم  ہیٚنہٕ  والیٚن  خٲطرٕ۔"
  },
  {
    "verse_id": 68,
    "translation": "بیٚیہِ  وُچِھو،  تُہٕندۍ  ربّن  کٔر  تُلرِ  پیٚٹھ  یِہ  کتھ  وَحی۔  ﴿وَحی  ہُند  لُغوی  معنی  چُھ  خُفیہ  تہٕ  لطیف  اِشارٕہ۔  یَتھ  اِشارٕہ  کرن  وٲلِس  تہٕ  اشارہ  رٹن  وٲلِس  ورٲے  کانٛہہ  محسوس  ہیٚکہِ  نہٕ  کٔرِتھ۔  أتھۍ  معنیس  منٛز  چُھ  یِہ  القا  ﴿دلس  منٛز  کتھ  تراوٕنۍ﴾  تہٕ  اِلہام  ﴿مخفی  تعلیم  و  تلقین﴾  کِس  معنی  یس  منٛز  استعمال  سپدان﴾  زِ  پہاڑن  منٛز،  تہٕ  کُلیٚن  منٛز،  وَر  دار  رٲنٛٹھن  منٛز  بناو  پنٕنۍ  گرٕ  ﴿یعنی  مٲچِھ  گن،  تومبٕر﴾۔"
  },
  {
    "verse_id": 69,
    "translation": "پرٛتھ  قسمہٕ  کیٚن  میون  ہُند  رس  ژٕہہ،  تہٕ  روز  پکان  پننِس  ربّ  سٕنزن  ہموار  کرنہٕ  آمژن  وَتن  پیٚٹھ۔  أمِس  تُلرِ  منٛزٕ  چُھ  رنگ  بررنگُک  اکھ  شربت  نیران،  یتھ  منٛز  شِفا  چُھ  لُکن  خٲطرٕ،  پٔزِپٲٹھۍ  چھےٚ  اتھ  منٛز  تہِ  اکھ  نشٲنی  تِمن  لُکن  خٲطرٕ  یِم  غور  و  فکر  چِھ  کران۔"
  },
  {
    "verse_id": 70,
    "translation": "بیٚیہِ  وُچِھو،  خُداین  کٔرِنَو  توٚہۍ  پٲدٕ،  پتہٕ  چُھو  سُہ  تۅہیِہ  موت  دِوان،  تہٕ  تۅہیِہ  منٛزٕ  چُھ  کانٛہہ  بدترین  وٲنٛسہِ  یِوان  واتناونہٕ،  تاکہ  سورُے  کینہہ  زاننہٕ  پتہٕ  گژِھنہٕ  کِہِنۍ  زانُن،  حق  چُھ  یِہ  زِ  اللہ  تعالیٰ  ہٕے  چُھ  علِمس  اندر  تہِ  کٲمِل  تہٕ  قدرتس  منٛز  تہِ۔"
  },
  {
    "verse_id": 71,
    "translation": "بیٚیہِ  وُچِھو،  خُداین  چھےٚ  تۅہیِہ  منٛزٕ  کینژھن  کینژھن  پیٚٹھ  رزقس  منٛز  فضیلت  عطا  کٔرمٕژ،  پتہٕ  یِمن  لُکن  یِہ  فضیلت  دِنہٕ  آمٕژ  چھےٚ  تِم  چِھنہٕ  تِتھۍ  زِ  پنُن  رزق  آسہن  پننیٚن  غلامن  کُن  پھِران،  تاکہ  دۅشوے  بنَن  اتھ  رِزقس  منٛز  ہِوی  حصہ  دار،  تیٚلہِ  کیا  یِمن  لُکن  چھا  اللہ  تعالیٰ  سُندُے  احسان  ماننہٕ  نِشہِ  انکار؟  ﴿أزِکِس  زمانس  منٛز  چُھ  کینژھو  لُکو  یتھ  آیتس  یِہ  مطلب  کوٚڈمُت  زِ  یِمن  لُکن  خُداین  آسہِ  رزقس  منٛز  فضیلت  عطا  کٔرمٕژ،  تِمن  پزِ  پنُن  رزق  پننیٚن  نوکرن  تہٕ  غلامن  کُن  ضروٗر  پھِرُن،  اگر  نہٕ  پھِرن  تیٚلہِ  یِن  تِم  اللہ  تعالیٰ  سٕندِ  نعمتٕکۍ  مُنکر  ماننہٕ۔  حالانکہ  ہیرِ  پیٚٹھہٕ  چُھ  سورُے  تقریر  شرکہٕ  کِس  اِبطالس  منٛز  تہٕ  توحید  کِس  اثباتس  منٛز  پکان  یِوان  تہٕ  برونٛہہ  کُن  تہِ  چُھ  یۅہے  مضمون  مُسلسل  پکان۔  ہرگاہ  سیاق  و  سباق  مدِ  نظر  تھٲوِتھ  یِیہِ  وُچھنہٕ  تیٚلہِ  چُھ  صاف  پٲٹھۍ  پے  لگان  زِ  یتھ  جایِہ  چُھ  یِہ  استدلال  کرنہٕ  آمُت  زِ  ییٚلہِ  توٚہۍ  خۅد  چِھو  پننہِ  مالہٕ  منٛزٕ  پننیٚن  غلامن  تہٕ  نوکرن  ہِیوُے  درجہ  دِوان،  تیٚلہِ  کِتھہٕ  پٲٹھۍ  چِھو  ٲخر  یِہ  کتھ  صحیح  سمجھان  زِ  یِم  احسانات  خُداین  تۅہیِہ  پیٚٹھ  کٔرِمٕتۍ  چِھ  تِہندِس  شکرانس  منٛز  کٔرِیوٗکھ  خُدایس  سٍتۍ  تٔمۍ  سٕندۍ  بے  اختیار  غلام  تہِ  شریک  تہٕ  پننہِ  جایِہ  سمجھِو  یِہ  زِ  اختیاراتن  تہٕ  حقوقن  منٛز  چِھ  یِم  غلام  تہِ  تس  سٍتۍ  برابرٕکۍ  حصہٕ  دار﴾"
  },
  {
    "verse_id": 72,
    "translation": "تہٕ  سُہ  چُھ  اللہ  تعالیٰ  ہٕے  ییٚمۍ  تُہندِ  خٲطرٕ  تُہنزٕ  ہم  جنس  خاندارِنہِ  بناوِ،  تہٕ  تٔمی  کٔرِنَو  تۅہیِہ  یِمن  خاندارِنیٚن  ہٕندِ  ذریعہ  نیٚچو  تہٕ  زُرۍ  عطا،  تہٕ  جان  جان  چیز  دِتِنو  کھیٚنہٕ  خٲطرٕ  پتہٕ  کیا  یِم  لُکھ  چھا  ﴿یِہ  سورُے  وُچِھتھ  کٔرِتھ  تہِ﴾  بٲطل  مانان  ﴿یعنی  یِمن  چِھ  بے  بنیاد  تہٕ  بے  حقیقت  عقیدٕہ  زِ  یِہندۍ  قسمت  بناوٕنۍ  تہٕ  بِگاڑٕنۍ،  یِہندۍ  مُراد  پوٗرٕ  کرٕنۍ  تہٕ  دعا  بوزٕنۍ،  یِمن  اولاد  دِنۍ  یِمن  روزگار  دیاوُن،  یِہندۍ  مُقدِمہٕ  زینناوٕنۍ  تہٕ  یِم  بیماریٚو  نِشہِ  بچٲوٕنۍ  چُھ  دیوی  یَن  تہٕ  دیوتا  ہن  بیٚیہِ  جِنن  تہٕ  پٔتِمیٚن  بروٗنٹھمیٚن  بزرگن  ہٕندِس  اختیارس  منٛز﴾  تہٕ  اللہ  تعالیٰ  سٕندِس  احسانس  چِھ  انکار  کران۔"
  },
  {
    "verse_id": 73,
    "translation": "بیٚیہِ  چِھ  اللہ  تعالیٰ  ترٲوِتھ  تِمن  پوٗزان،  یِہندٕیٚن  اَتھن  منٛز  نَہ  آسمانو  پیٚٹھہٕ  کینہہ  رزق  دِیُن  چُھ  تہٕ  نَہ  زمین  نِشہِ،  تہٕ  نَہ  ہیٚکن  تِم  یِہ  کٲمٕے  کٔرِتھ؟"
  },
  {
    "verse_id": 74,
    "translation": "پس  اللہ  تعالیٰ  ہس  خٲطرٕ  مَہ  تُھرِو  مِثالہٕ،  ﴿یعنی  اللہ  تعالیٰ  مَہ  زٲنِیوٗن  دنیا  کیٚن  بادشاہن  تہٕ  راجن  مہاراجن  ہٕندۍ  پٲٹھۍ  زِ  یِتھہٕ  پٲٹھۍ  تِہندیٚن  خاص  نفرن  تہٕ  قریبی  مُلٲزمن  ہٕندِ  توسطہٕ  ورٲے  کانٛہہ  پنٕنۍ  عرضی  تِمن  تام  ہیٚکہِ  نہٕ  واتنٲوِتھ،  تِتھے  پٲٹھۍ  کٔرِو  توٚہۍ  خُدایس  متعلق  تہِ  یِہ  گُمان  زِ  سُہ  چُھ  پننِس  شٲہی  محلس  منٛز  ملٲیکن  اولیاہن  تہٕ  باقی  قریبی  نفرن  منٛزباگ  بِہِتھ،  تہٕ  کٲنٛسہِ  ہٕنز  کٲم  نیرِ  نہٕ  تِہندیٚو  واسطو  تہٕ  سُفٲرِشو  ورٲے﴾  اللہ  تعالیٰ  چُھ  زانان،  توٚہۍ  چِھو  نہٕ  زانان۔"
  },
  {
    "verse_id": 75,
    "translation": "اللہ  تعالیٰ  چُھ  اکھ  مثال  دِوان۔  اکھا  چُھ  غلام  یُس  بیٚکۍسُند  مملوک  ﴿ملکیت  چُھ،  تہٕ  پانس  چُھسنہٕ  کانٛہہ  اختیار،  بیاکھ  شخص  چُھ  تِیُتھ  یَس  اسہِ  پننہِ  طرفہٕ  جان  رزق  چُھ  عطا  کوٚرمُت،  تہٕ  سُہ  چُھ  امہِ  منٛزٕ  نَنہِ  وانہٕ  تہٕ  کھٔٹِتھ  جان  پٲٹھۍ  خرچ  کران،  ؤنِو،  کیا  یِم  دۅشوے  چھا  برابر؟  الحمدُ  للہ،  ﴿چونکہ  اَمہِ  سوال  کِس  جوابس  منٛز  ہیوٚک  نہٕ  مُشرکو  یِہ  ؤنِتھ  زِ  دۅشوے  چِھ  برابر،  اَمہِ  موجوب  آو  فرماونہٕ،  الحمدُ  للہ،  یِہ  کتھ  تٔرٕو  تۅہیِہ  فِکرِ۔﴾  مگر  اکثر  لُکھ  چِھنہٕ  ﴿یِہ  سیٚود  کتھ﴾  زانان۔"
  },
  {
    "verse_id": 76,
    "translation": "اللہ  تعالیٰ  چُھ  بیاکھ  اکھ  مثال  دِوان،  زٕہ  نفر  چِھ،  اکھ  چُھ  کوٚل  زوٚر،  کانٛہہ  کٲم  چُھنہٕ  ہیٚکان  کٔرِتھ،  پننِس  مٲلِکس  پیٚٹھ  چُھ  بور  بٔنِتھ  روٗزِتھ،  یور  تہِ  سُہ  تس  سوزِ،  سُہ  ہیٚکہِ  نہٕ  کانٛہہ  جان  کٲم  کٔرِتھ۔  بیاکھ  شخص  چُھ  تِیُتھ  زِ  انصافُک  حکم  چُھ  دِوان  تہٕ  پانہٕ  چُھ  راہِ  راستس  پیٚٹھ  قٲیِم۔  ؤنِو  کیا  یِم  دۅشوے  چھا  یکساں؟"
  },
  {
    "verse_id": 77,
    "translation": "تہٕ  زمین  و  آسمان  کیٚن  پوشیدہ  حقیقتن  ہُند  علم  چُھ  صرف  اللہ  تعالیٰ  سٕے  یوت۔  تہٕ  قیامت  برپا  سپدنُک  معاملہٕ،  کانٛہہ  تٲر  لگہِ نہٕ  مگر  بس  تیوٗتاہ  زِ  یتھ  منٛز  انسانس  أچھ  ٹیٖنٹھ  گژِھ،  بلکہ  امہِ  کھۅتہٕ  تہِ  کم،  حقیقت  چھےٚ  یِہ  زِ  اللہ  تعالیٰ  ہیٚکہِ  سورُے  کینہہ  کٔرِتھ۔"
  },
  {
    "verse_id": 78,
    "translation": "خُداین  کٔڑِنَو  توٚہۍ  تُہنزو  ماجیو  ہٕندیو  شِکمو  منٛزٕ  تتھ  حالتس  منٛز  زِ  توٚہۍ  ٲسِو  نہٕ  کِہِنۍ  زانان۔  تٔمۍ  دِتِو  تۅہیِہ  کن،  أچھ  دِژنَو،  تہٕ  سوچن  وٲلۍ  دِل  دِتِنو،  امہِ  موجوب  زِ  توٚہۍ  بٔنِو  شُکر  گزار۔"
  },
  {
    "verse_id": 79,
    "translation": "کیا  یِمو  لُکو  وُچھنا  زانٛہہ  پرندٕہ  زِ  آسمٲنۍ  فِضاہس  منٛز  کِتھہٕ  پٲٹھۍ  چِھ  مُسخّر؟  خُدایس  ورٲے  کٔمۍ  چِھ  یِم  دٔر  رٲوِتھ  تھٲوِمٕتۍ؟  اتھ  منٛز  چھےٚ  واریاہ  نِشٲنیِہ  تِمن  لُکن  خٲطرٕ  یِم  ایمان  چِھ  اَنان۔"
  },
  {
    "verse_id": 80,
    "translation": "خُداین  بنٲوۍ  تُہٕندِ  خٲطرٕ  تُہٕندۍ  گرٕ  سکونٕچ  جاے،  تٔمۍ  کٔرۍ  جانورن  ہٕندیو  مٕسلو  سٍتۍ  تُہٕندِ  خٲطرٕ  تِتھۍ  مکان  پٲدٕ،  یِم  تۅہیِہ  سفرس  تہٕ  قیامس،  دۅشٕونۍ  حالتن  منٛز  لوٚتۍ  چِھ  باسان  ﴿یعنی  دالوٕۍ  خٍمہٕ  یُہُند  رواج  عربس  منٛز  واریاہ  چُھ﴾  تٔمۍ  کٔرۍ  جانورن  ہٕندِ  ییرٕ  تہٕ  توسہٕ  تہٕ  والَو  نِشہِ  تُہُندِ  خٲطرٕ  لاگنٕکۍ  تہٕ  ورتاونٕکۍ  واریاہ  چیز  پٲدٕ،  یِم  زندگی  ہٕندِس  مقرر  وقتس  تام  تۅہیِہ  بکار  چِھو  یِوان۔"
  },
  {
    "verse_id": 81,
    "translation": "تٔمۍ  کوٚر  پننیٚو  واریاہَو  بناونہٕ  آمتیٚو  چیزو  سٍتۍ  تُہُندِ  خٲطرٕ  شیٚہجارُک  انتظام،  پہاڑن  منٛز  بنٲویٚن  تُہُندِ  خٲطرٕ  چَھپن  جایِہ،  تہٕ  تۅہیِہ  کٔرۍنو  تِتھۍ  پۅشاک  عطا  یِم  تۅہیِہ  گرمی  نِشہِ  بچاوان  چِھو،  تہٕ  بیٚیہِ  کینہہ  پۅشاک  یِم  اکھ  أکِس  سٍتۍ  جنگس  منٛز  تُہٕنز  حفاظت  چِھ  کران،  یِتھہٕ  پٲٹھۍ  چُھ  سُہ  تۅہیِہ  پیٚٹھ  پننیٚن  نعمتن  ہُند  تکمیل  کران،  شاید  زِ  توٚہۍ  بٔنِو  فرماں  بردار۔"
  },
  {
    "verse_id": 82,
    "translation": "وۅنۍ  اگر  یِم  لُکھ  بُتھ  چِھ  پھِران،  اے  نبیؐ،  تۅہیِہ  پیٚٹھ  چَھنہٕ  صاف  صاف  پیغامِ  حق  واتناونہٕ  ورٲے  بیٚیہِ  کانٛہہ  ذمہٕ  دٲری۔"
  },
  {
    "verse_id": 83,
    "translation": "یِم  چِھ  اللہ  تعالیٰ  سٕندِس  احسانس  پرزٕناوان،  پتہٕ  چِھ  تَتھ  انکار  کران  تہٕ  یِمن  منٛز  چِھ  اکثر  لُکھ  تِتھۍ  یِم  حق  ماننہٕ  خٲطرٕ  تیار  چِھنہٕ۔"
  },
  {
    "verse_id": 84,
    "translation": "﴿یِمن  چھا  کینہہ  ہوش  تہِ  زِ  تمہِ  دۅہ  کیا  بنہِ؟﴾  ییٚلہِ  پرٛتھ  اُمّت  منٛزٕ  أسۍ  اکھ  گواہ  کھڑا  کرون،  پتہٕ  نَہ  یِیہِ  کٲفرن  حُجتہٕ  پیش  کرنُک  موقع  دِنہٕ  ﴿اَمِیُک  مطلب  چُھنہٕ  یِہ  زِ  تِمن  یِیہِ  نہٕ  صفٲیی  پیش  کرنُک  موقع  دِنہٕ  بلکہ  چُھ  مطلب  یِہ  زِ  تِہندۍ  جرم  یِن  تِژھو  ٹاکارٕہ  ناقٲبلِ  انکار  تہٕ  نٲقابلِ  تاویل  شہادتو  سٍتۍ  ثٲبت  کرنہٕ  زِ  تِہندِ  خٲطرٕ  روزِ  نہٕ  صفٲیی  پیش  کرنٕچ  کانٛہہ  گُنجٲیش۔﴾  تہٕ  نَہ  یِیہِ  تِمن  توبۂ  استغفار  کُے  مطالبہٕ  کرنہٕ۔"
  },
  {
    "verse_id": 85,
    "translation": "ظٲلم  لُکھ  ییٚلہِ  اکہِ  پِھرِ  عذابُک  مزٕہ  وُچھن،  پتہٕ  نَہ  یِیہِ  تِہندِس  عذابس  منٛز  کمی  کرنہٕ،  تہٕ  نَہ  یِیہِ  تِمن  أکِس  ژِہِس  سُمب  مہلت  دِنہٕ۔"
  },
  {
    "verse_id": 86,
    "translation": "تہٕ  ییٚلہِ  تِم  لُکھ  یِمو  دُنیا  ہس  منٛز  شرک  اوس  کوٚرمُت  پننیٚن  ٹھہراونہٕ  آمتیٚن  شریکن  وُچَھن،  پتہٕ  وَنن،  اے  پروردگار،  یِمے  چِھ  تِم  سٲنۍ  شریک  یِمن  أسۍ  ژٕ  ترٲوِتھ  ناد  ٲسۍ  لایان۔  اتھ  پیٚٹھ  دِن  تِہندۍ  یِم  معبود  تِمن  صاف  جواب  زِ،  توٚہۍ  چِھو  اَپزِیٲرۍ۔  ﴿یعنی  اسہِ  اوسُو  نہٕ  تۅہیِہ  یِہ  زٕہٕنۍ  ووٚنمُت  زِ  خُداے  ترٲوِتھ  ٲسِو  توٚہۍ  اسہِ  ناد  لایان،  نَہ  ٲسۍ  أسۍ  تُہندِس  اتھ  حرکتس  پیٚٹھ  رٲضۍ  بلکہ  ٲس  نہٕ  اَسہِ  خبرٕے  زِ  توہۍ  چِھو  اسہِ  ناد  لایان﴾"
  },
  {
    "verse_id": 87,
    "translation": "تمہِ  وقتہٕ  نمن  سٲری  خُدایس  برونٛہہ  کنہِ،  تہٕ  یِہنزٕ  تِمہٕ  سارے  اِفترا  پردٲزی  ﴿یعنی  اَپزٕۍ  تہٕ  بہتان﴾  راوَن  یِمہٕ  یِم  دُنیا  ہس  منٛز  کران  روٗدِمٕتۍ  ٲسۍ۔"
  },
  {
    "verse_id": 88,
    "translation": "یِمو  لُکو  خۅد  کُفرٕچ  وتھ  اختیار  کٔر  تہٕ  باقی  رُکٲوِکھ  اللہ  تعالیٰ  سٕنزِ  وَتہِ  نِشہِ،  تِمن  دِمو  أسۍ  عذابس  پیٚٹھ  عذاب،  تمہِ  فسادٕ  بدلہٕ  یُس  تِم  دُنیا  ہس  منٛز  برپا  کران  روٗدۍ۔"
  },
  {
    "verse_id": 89,
    "translation": "﴿اے  نبیؐ،  یِم  کٔرِیوٗکھ  تمہِ  دۅہ  نِشہِ  خبردار﴾  ییٚلہِ  أسۍ  پرٛتھ  اُمّتہٕ  مںزٕ  خۅد  تمی  منٛزٕ  اکھ  گواہ  کھڑا  کرون  یُس  تمہِ  کِس  مقابلس  منٛز  شہادت  دِیِہ،  تہٕ  یِمن  لُکن  ہٕندِس  مقابلس  منٛز  اَنو  أسۍ  توٚہۍ  شہادت  دِنہٕ  خٲطرٕ۔  تہٕ  ﴿یِہ  چھےٚ  تمی  شہادتچٕ  تیاری﴾  زِ  اسہِ  چھےٚ  یِہ  کتاب  تۅہیِہ  پیٚٹھ  نٲزِل  کٔرمٕژ  یۅسہٕ  پرٛتھ  چیزس  صاف  وضاحت  کرن  واجِنۍ  چھےٚ،  بیٚیہِ  چھےٚ  ہدایت  تہٕ  رحمت  تہٕ  بشارت  تِمن  لُکن  خٲطرٕ  یِم  مسلمان  چِھ  ﴿یعنی  یِمو  سرِ  تسلیم  خم  چُھ  کوٚرمُت﴾۔"
  },
  {
    "verse_id": 90,
    "translation": "اللہ  تعالیٰ  چُھ  عدلُک  تہٕ  احسانُک  تہٕ  صلۂ  رحمی  ہُند  ﴿قرابت  دارن  تِہندۍ  حقوق  دِنُک﴾  حکم  دِوان،  بیٚیہِ  چُھ  بدی  تہٕ  بے  حیٲیی  تہٕ  ظلم  و  زیادتی  نِشہِ  ٹھاکھ  کران۔  سُہ  چُھو  تۅہیِہ  نصیحت  کران  تاکہ  توٚہۍ  رٔٹِو  سبق۔"
  },
  {
    "verse_id": 91,
    "translation": "اللہ  تعالیٰ  سُند  عہد  کٔرِو  پوٗرٕ  ییٚلہِ  تۅہیِہ  تس  سٍتۍ  کانٛہہ  عہد  آسیو  کوٚرمُت،  تہٕ  پنٕنۍ  قسم  مَہ  پھٹرٲوِو  پۅختہٕ  کرنہٕ  پتہٕ،  ییٚلہِ  زَن  تۅہیِہ  اللہ  تعالیٰ  آسیو  گواہ  بنوومُت۔  اللہ  تعالیٰ  چُھ  تُہندِیٚو  تمام  اعمالو  نِشہِ  باخبر۔"
  },
  {
    "verse_id": 92,
    "translation": "تُہٕنز  حالت  گژِھہ  نہٕ  تس  زنانہِ  ہٕندۍ  پٲٹھۍ  سپدٕنۍ،  ییٚمۍ  پننہِ  محنتہٕ  سٍتۍ  سٕتھٕر  کوٚت  تہٕ  پتہٕ  کوٚرُن  پٲنۍ  پانے  تتھ  پُژٕپار،  توٚہۍ  چِھو  پنٕنۍ  قسم  اکھ  أکۍ  سٕندیٚن  معاملاتن  منٛز  دغا  تہٕ  فریبٕکۍ  ہتھیار  بناوان،  تاکہِ  اکھ  قوم  کرِ  دوٚیِمہِ  قومہٕ  کھۅتہٕ  زیادہ  فٲیدٕہ  حٲصل،  حالانکہ  اللہ  تعالیٰ  چُھ  امہِ  عہد  و  پیمان  کہ  ذریعہ  تۅہیِہ  آزمٲیشہِ  منٛز  تراوان،  تہٕ  ضرور  مژٕراوِ  سُہ  قیامت  کہ  دۅہ  تُہندیٚن  سارِنٕے  اختلافن  ہٕنز  حقیقت۔"
  },
  {
    "verse_id": 93,
    "translation": "ہرگاہ  اللہ  تعالیٰ  سٕنز  مشیت  یِہ  آسِہے  ﴿زِ  تۅہیِہ  منٛز  گوٚژھ  نہٕ  کانٛہہ  اختلاف  آسُن﴾  تیٚلہِ  بناوِہے  سُہ  تۅہیِہ  سارِنٕے  کُنی  اُمّت،  مگر  سُہ  یَس  یژھان  چُھ  تس  چُھ  گُمرٲہی  منٛز  تراوان،  تہٕ  یس  یژھان  چُھ  تس  چُھ  سیٚز  وَتھ  ہاوان،  تہٕ  ضروٗر  سپدیو  تۅہیِہ  عملن  ہٕنز  پرٕژھگٲر۔"
  },
  {
    "verse_id": 94,
    "translation": "﴿تہٕ  اے  مسلمانو﴾  توٚہۍ  بنٲوِزیو  نہٕ  پنٕنۍ  قسم  پانہٕ  وٲنۍ  اکھ  أکِس  دوکھہٕ  دِنُک  ذریعہ،  یِنہٕ  یِہ  سپدِ  زِ  کانٛہہ  قدم  جمنہٕ  پتہٕ  گژھیو  رِکِش  ﴿یعنی  کھۅر  ژلیٚو  نِیرِتھ﴾،  تہٕ  توٚہۍ  وُچِھو  امہِ  جُرمہٕ  کِس  پاداشس  منٛز  بُرٕ  نتیجہِ،  تِکیازِ  تۅہیِہ  رُکٲوِیوکھ  اللہ  تعالیٰ  سٕنزِ  وَتہِ  نِشہِ  لُکھ،  تہٕ  بیٚیہِ  آسہِ  تُہٕندِ  خٲطرٕ  بوٚڈ  عذاب۔  ﴿یعنی  یِہ  گژِھہ  نہٕ  سپدُن  زِ  کانٛہہ  شخص  ڈلہِ  اسلام  کہ  صداقتُک  قٲیل  سپدنہٕ  پتہٕ  محض  تُہٕنز  بد  اخلٲقی  وُچِھتھ  امہِ  دین  نِشہِ،  تہٕ  امہِ  وجہ  کِنۍ  روزِ  سُہ  اہلِ  ایمانن  ہٕندِس  دٔرِس  منٛز  شٲمل  سپدنہٕ  نِشہِ  پتھ  زِ  امہِ  دَرِکیٚن  یِمن  لُکن  سٍتۍ  تس  سٲبقہٕ  پیش  آو،  تِم  وُچھنہٕ  تٔمۍ  اخلاقس  تہٕ  معاملاتن  منٛز  کٲفرو  کھۅتہٕ  مختلف  کینہہ۔﴾"
  },
  {
    "verse_id": 95,
    "translation": "اللہ  تعالیٰ  سُند  عہد  مَہ  کٕنِو  معمولی  فٲیدہ  کہ  بدلہٕ،  یِکینژھاہ  خُدایس  نِشہِ  چُھ  سُہ  چُھ  تُہندِ  خٲطرٕ  زیادہ  بہتر،  اگر  توٚہۍ  زٲنِو۔"
  },
  {
    "verse_id": 96,
    "translation": "یِکینژھاہ  تۅہیِہ  نِشہِ  چُھ،  سُہ  چُھ  خرچ  گژھن  وول،  تہٕ  یِکینژھاہ  خُدایس  نِشہِ  چُھ،  سُے  چُھ  پتھ  کُن  روزن  وول،  تہٕ  أسۍ  دِمَو  ضرور  صبرس  کٲم  ہیٚنہٕ  والیٚن  تِہندۍ  اجر،  تِہندیٚن  بہترین  اعمالن  مطٲبق۔"
  },
  {
    "verse_id": 97,
    "translation": "یُس  شخص  تہِ  نیک  عمل  کرِ،  خواہ  سُہ  مرد  ٲستن  یا  خاتوٗن،  بشرطیکہ  آسہِ  سُہ  مومن،  سُہ  کرناوون  أسۍ  دُنیاہس  منٛز  پاکیزہ  زندگی  بسر،  تہٕ  ﴿ٲخرتس  منٛز﴾  کرُو  یِتھیٚن  لُکن  یِہندۍ  اجر  یِہندیٚن  بہترین  اعمالن  مطٲبق  عطا۔"
  },
  {
    "verse_id": 98,
    "translation": "پتہٕ  ییٚلہِ  توٚہۍ  قرآن  لٲگِو  پرُن،  تیٚلہِ  مٔنگِو  شیطانِ  رجیمس  نِشہِ  اللہ  تعالیٰ  سُند  پناہ۔  ﴿امِیُک  مطلب  چُھنہٕ  صرف  یُتُے  زِ  زبٲنۍ  سٍتۍ  گژِھہ  اَعوذُ  بِاللہِ  مِنَ  الشّیطٰنِ  الرّجِیمِ  وَننہٕ  یُن،  بلکہ  گژِھہ  اتھ  سٍتۍ  پٔزِپٲٹھۍ  دِلّی  جذبہٕ  سان  خُدایس  یِہ  دُعا  تہِ  کرُن  زِ  قرآن  پرنہٕ  وقتہٕ  تھاو  مےٚ  شیطان  سٕندیو  گُمراہ  کرن  والیو  وَسوَسو  نِشہِ  محفوظ،  تِکیازِ  ییٚمۍ  ییٚتہِ  ہدایت  لوٚب  نہٕ،  سُہ  لبہِ  نہٕ  پتہٕ  بیٚیہِ  کُنہِ  جایِہ  ہدایت،  تہٕ  ییٚمۍ  ییٚمہِ  کتابہِ  نِشہِ  گُمرٲہی  اخذ  کٔر،  تس  ہیٚکہِ  نہٕ  پتہٕ  دُنیاہُک  کانٛہہ  چیز  گُمرٲہین  ہٕندِ  آولٕنہِ  منٛزٕ  کٔڑِتھ۔﴾"
  },
  {
    "verse_id": 99,
    "translation": "تس  چُھنہٕ  تِمن  لُکن  پیٚٹھ  تسلّط  حٲصل  سپدان،  یِم  ایمان  چِھ  انان،  تہٕ  پننِس  ربّس  پیٚٹھ  چِھ  بھروسہٕ  کران۔"
  },
  {
    "verse_id": 100,
    "translation": "تٔمۍ  سُند  زور  چُھ  تِمنٕے  لُکن  پیٚٹھ  چلان  یِم  تس  پنُن  سرپرست  بناوان  چِھ،  تہٕ  تٔمۍ  سٕندِ  ڈالنہٕ  سٍتۍ  چِھ  شرک  کران۔"
  },
  {
    "verse_id": 101,
    "translation": "ییٚلہِ  أسۍ  اکہِ  آیت  چِہ  جایِہ  بیاکھ  آیت  چِھ  نٲزِل  کران  تہٕ  اللہ  تعالیٰ  چُھ  بہتر  زانان  زِ  سُہ  کیا  کرِ  نٲزِل،  پتہٕ  چِھ  یِم  لُکھ  ونان  زِ  توٚہۍ  چِھو  یِہ  قرآن  پانے  بناوان،  اصلی  کتھ  چھےٚ  یِہ  زِ  یِمن  منٛز  چِھ  اکثر  لُکھ  حقیقت  نِشہِ  ناوٲقف۔"
  },
  {
    "verse_id": 102,
    "translation": "یِمن  ؤنِو  زِ  یِہ  چُھ  رُوح  القُدسَن  ٹھیک  ٹھیک  میٲنِس  ربّ  سٕندِ  طرفہٕ  ہَنہِ  ہَنہِ  نٲزِل  کوٚرمُت  ﴿رُوحُ  القُدُس  امِیُک  لفظی  ترجمہٕ  چُھ  پاک  رُوح  یا  پٲکیزگی  ہُند  رُوح۔  تہٕ  اصطلاحاً  چُھ  یِہ  لقب  حضرتِ  جبریل  علیہ  السّلامس  دِنہٕ  آمُت۔  یتھ  جایِہ  چُھ  وحی  اَنن  وٲلِس  فرشتہٕ  سٕندِ  ناو  ہیٚنہٕ  بجاے  تٔمۍ  سُند  لقب  استعمال  کرنُک  مقصد  سامعین  امہِ  حقیقت  نِشہِ  خبردار  کرٕنۍ  زِ  اَتھ  کلامس  چُھ  اکھ  یِتُتھ  رُوح  انان  یُس  بشری  کمزوریَو  تہٕ  نُقصو  نِشہِ  پاک  چُھ،  تہٕ  بالکل  امانت  دٲری  سان  چُھ  اللہ  تعالیٰ  سُند  پیغام  واتناوان۔﴾  تاکہ  ایمان  انن  والیٚن  ہُند  ایمان  کرِ  پۅختہٕ،  تہٕ  فرماں  بردارن  وَنہِ  زندگی  ہٕندیٚن  معاملاتن  منٛز  سیٚز  وَتھ،  تہٕ  تِمن  دِیِہ  فلاح  تہٕ  سعادتچٕ  خۅش  خبر۔"
  },
  {
    "verse_id": 103,
    "translation": "اسہِ  چُھ  معلوم  زِ  یِم  لُکھ  چِھ  تۅہیِہ  متعلق  ونان  زِ  أمِس  شخصس  چُھ  اکھ  نفر  ہیٚچھناوان  تہٕ  پرناوان،  حالانکہ  یُہُند  اشارہ  یس  نفرس  کُن  چُھ  تٔمۍ  سٕنز  زبان  چھےٚ  عجمی،  تہٕ  یِہ  چھےٚ  صاف  عربی  زبان۔"
  },
  {
    "verse_id": 104,
    "translation": "حقیقت  چھےٚ  یِہ  زِ  یِم  لُکھ  اللہ  تعالیٰ  سٕندۍ  آیات  چِھنہٕ  مانان،  اللہ  تعالیٰ  چُھنہٕ  تِمن  زانٛہہ  صحیح  کتھہِ  تام  واتنُک  توفیق  دِوان،  تہٕ  یِتھیٚن  لُکن  خٲطرٕ  چُھ  دگ  تُلہٕ  وُن  عذاب۔"
  },
  {
    "verse_id": 105,
    "translation": "﴿اَپزِ  کتھہٕ  چُھنہٕ  نبیؐ  بناوان  بلکہ﴾  اَپُز  چِھ  تِم  بناوان  یِم  اللہ  تعالیٰ  سٕندۍ  آیات  چِھنہٕ  مانان،  ﴿بیاکھ  ترجمہٕ  ہیٚکہِ  یِتہِ  سپدِتھ  زِ  اَپُز  چِھ  تِم  لُکھ  بناوان  یِم  اللہ  تعالیٰ  سٕندیٚن  آیاتن  پیٚٹھ  ایمان  چِھنہٕ  انان﴾  تِمے  چِھ  حقیقتس  منٛز  اَپزِیٲرۍ۔"
  },
  {
    "verse_id": 106,
    "translation": "یُس  شخص  ایمان  اَننہٕ  پتہٕ  کفر  کرِ،  ﴿سُہ  اگر﴾  مجبور  آسہِ  کرنہٕ  آمُت،  تہٕ  دل  آسہِ  تٔمۍ  سُند  ایمانس  پیٚٹھ  مطمئن  ﴿تیٚلہِ  چُھ  رٕژر﴾  مگر  ییٚمۍ  دل  چِہ  رضا  مندی  سان  کُفر  قبول  کوٚر،  تس  پیٚٹھ  چُھ  اللہ  تعالیٰ  سُند  غضب،  تہٕ  یِتھیٚن  سارِنٕے  لُکن  خٲطرٕ  چُھ  بوٚڈ  عذاب۔  ﴿یِہ  آیت  چھےٚ  تِمن  مسلمانن  متعلق  یِمن  پیٚٹھ  تَمہِ  وقتہٕ  سخت  ظلم  ٲسۍ  کرنہٕ  یِوان،  تہٕ  ناقابلِ  برداشت  تکلیف  دی  دی  ٲسۍ  کُفرس  پیٚٹھ  یِوان  مجبور  کرنہٕ،  تِمن  چُھ  وَننہٕ  آمُت  زِ  اگر  توٚہۍ  کُنہِ  ساعتہٕ  ظلم  سٍتۍ  مجبور  سپدِتھ  محض  زُو  بچاونہٕ  خٲطرٕ  کلمۂ  کُفر  زیٚو  کٔڑِو  تہٕ  دِل  آسیٚو  کُفرٕکہ  عقیدٕہ  نِشہِ  محفوظ،  تیٚلہِ  یِیَو  معاف  کرنہٕ۔  البتہ  اگر  دِلہٕ  سٍتۍ  تۅہیِہ  کُفر  قبول  کوٚرُو،  تیٚلہِ  ہرگاہ  دُنیا  منٛزٕ  توٚہۍ  زُو  بچٲوِو،  اللہ  تعالیٰ  سٕندِ  عذاب  نِشہِ  ہیکِو  نہٕ  بٔچِتھ۔﴾"
  },
  {
    "verse_id": 107,
    "translation": "یِہ  چُھ  امہِ  موجوب  زِ  تِمو  کٔر  ٲخرت  کِس  مقابلس  منٛز  دُنیاہٕچ  زندگی  پسند،  تہٕ  اللہ  تعالیٰ  سُند  قٲعدٕہ  چُھ  زِ  سُہ  چُھنہٕ  تِمن  لُکن  نجاتچٕ  وَتھ  ہاوان  یِم  تٔمۍ  سٕندِ  نعمتُک  انکار  کرن۔"
  },
  {
    "verse_id": 108,
    "translation": "یِم  چِھ  تِم  لُکھ  یِہندیٚن  دِلن  تہٕ  کنن  تہٕ  أچھن  پیٚٹھ  خُداین  مۅہر  چھےٚ  لگٲوِمٕژ،  یِم  چِھ  غفلتس  منٛز  ڈُبیمٕتۍ۔"
  },
  {
    "verse_id": 109,
    "translation": "ضروری  چُھ  زِ  ٲخرتس  منٛز  روزن  یِمے  لُکھ  خسارس  منٛز۔  ﴿یِہ  اِرشاد  چُھ  تِمن  لُکن  متعلق  یِمو  ایمانٕچ  وَتھ  کِریٖٹھ  وُچِھتھ  امہِ  نِشہِ  توبہٕ  اوس  کورمُت،  تہٕ  پتہٕ  ٲسۍ  پننِس  کٲفر  تہٕ  مشرک  قومس  منٛز  واپس  گٔمٕتۍ﴾"
  },
  {
    "verse_id": 110,
    "translation": "اتھ  برعکس  یِمن  لُکن  ہُند  حال  یِہ  چُھ  زِ  ییٚلہِ  ﴿ایمان  اننہٕ  کہ  وجہِ  کِنۍ﴾  تِم  ستاونہٕ  آے،  تِمو  ترٲوۍ  گرٕبار،  ہجرت  کٔرٕکھ،  اللہ  تعالیٰ  سٕنزِ  وَتہِ  منٛز  کریکھ  سختیِہ  برداشت،  تہٕ  صبرس  ہیٚژٕکھ  کٲم،  تِہِندِ  خٲطرٕ  چُھ  یقیناً  تُہُند  ربّ  مغفرت  کرن  وول  تہٕ  سیٚٹھاہ  مہربان۔  ﴿یِمن  سارِنٕے  ہُند  فٲصلہٕ  سپدِ  تمہِ  دۅہ﴾"
  },
  {
    "verse_id": 111,
    "translation": "ییٚلہِ  پرٛتھ  کانٛہہ  نفس  پننی  بچاوچہِ  فِکرِ  منٛز  لٔگِتھ  آسہِ،  تہٕ  پرٛتھ  کٲنٛسہِ  یِیہِ  تٔمۍ  سٕندِ  کرِمتِیُک  بدلہٕ  پوٗرٕ  پٲٹھۍ  دِنہٕ،  تہٕ  کٲنٛسہِ  پیٚٹھ  ہیکہِ  نہٕ  ذرّس  سُمب  ظلم  سپدِتھ۔"
  },
  {
    "verse_id": 112,
    "translation": "اللہ  تعالیٰ  چُھ  اکہِ  بستی  ہٕنز  مِثال  دِوان،  سۅ  ٲس  اَمن  و  اطمینانٕچ  زندگی  بسر  کران،  تہٕ  پرٛتھ  طرفہٕ  اوس  اَتھ  فراغتہٕ  سان  رزق  واتان،  تٔمۍ  لوگ  پتہٕ  اللہ  تعالیٰ  سٕنزن  نعمتن  ہُند  کفران  کرُن،  اللہ  تعالیٰ  ہن  ہوو  پتہٕ  امہِ  کیٚن  باشندن  تِہندیٚن  کرتوٗتن  ہُند  یِہ  مزٕہ  زِ  بۅچِھہ  ہٕندۍ  تہٕ  خوفٕکۍ  مصیبت  گٔے  تِمن  پیٚٹھ  سوار۔"
  },
  {
    "verse_id": 113,
    "translation": "تِمن  نِشہِ  آو  تِہندِ  پننہِ  قوم  منٛزٕ  اکھ  رسول  مگر  تِمو  کوٚر  تَس  انکار،  ٲخر  کار  رٔٹۍ  تِم  عذابن  ییٚلہِ  زن  تِم  ظٲلِم  ٲسۍ  سپدمٕتۍ  ﴿حضرت  ابن  عباس  رضی  اللہ  تعالیٰ  عنہ  سُند  قول  چُھ  زِ  یتھ  جایِہ  چُھ  ناو  ہیٚنہٕ  ورٲے  خۅد  مکُک  ناو  مِثالہِ  رٔنگۍ  پیش  کرنہٕ  آمُت۔  اَمہِ  تفسیر  مُطٲبق  ییٚمہِ  خوفُک  تہٕ  بۅچھہِ  ہٕندِ  مصیبتُک  یتھ  جایِہ  ذِکر  چھےٚ  آمٕژ  کرنہٕ،  تمہِ  نِشہِ  چُھ  مُراد  سُہ  قحط  یُس  نبی  صلی  اللہ  علیہ و سلمن  ہٕندِ  بعثت  پتہٕ  أکِس  وقتس  تام  مکہٕ  کیٚن  لُکن  پیٚٹھ  مُسلّط  روٗد۔﴾"
  },
  {
    "verse_id": 114,
    "translation": "پس  اے  لوٗکو،  خُداین  یِکینژھاہ  حلال  تہٕ  پاک  رزق  تۅہیِہ  عطا  چُھو  کوٚرمُت  سُہ  کھیٚیِو،  تہٕ  اللہ  تعالیٰ  سٕندِ  احسانُک  کٔرِو  شُکر  اگر  توٚہۍ  پزی  تٔمۍ  سٕنز  بندگی  کرن  وٲلۍ  چِھو۔"
  },
  {
    "verse_id": 115,
    "translation": "خُداین  یِکینژھاہ  تۅہیِہ  پیٚٹھ  حرام  چُھ  کوٚرمُت  سُہ  چُھ  مۅردار  تہٕ  خوٗن  تہٕ  خنزیر  سُند  ماز،  بیٚیہِ  سُہ  جانور  یس  پیٚٹھ  اللہ  تعالیٰ  سٕندِ  ورٲے  بیٚیہِ  کٲنٛسہِ  ہُند  ناو  آسہِ  ہیٚنہٕ  آمُت،  البتہٕ  اگر  کانٛہہ  بۅچِھہ  سٍتۍ  مجبور  تہٕ  بے  قرار  سپدِتھ  یِمن  چیزن  کھیٚیِہ،  امہِ  ورٲے  زِ  سُہ  آسہِ  قانونِ  اِلہٰی  چِہ  خلاف  ورزی  ہُند  خوٲہش  مند،  یا  آسہِ  ضرورت  کہ  حدٕ  نِشہِ  نیرنُک  مُرتکب،  تیٚلہِ  چُھ  پٔزِپٲٹھۍ  اللہ  تعالیٰ  معاف  کرن  وول  تہٕ  رحم  کرن  وول۔"
  },
  {
    "verse_id": 116,
    "translation": "بیٚیہِ  یِہ،  تُہٕنزٕ  یِمہٕ  زبانہٕ  اپزٕۍ  احکام  چھےٚ  لگاوان  روزان  زِ  یِہ  چیز  چُھ  حلال  تہٕ  ہُہ  چُھ  حرام  ﴿یِہ  آیت  چھےٚ  نٔنۍ  پٲٹھۍ  وضاحت  کران  زِ  خُدایس  ورٲے  چُھنہٕ  حلال  تہٕ  حرام  کرنُک  حق  بیٚیہِ  کٲنٛسہِ۔  بیاکھ  یُس  تہِ  شخص  جٲیزُک  تہٕ  ناجٲیزُک  فٲصلہٕ  کرنُک  جُرات  کرِ  سُہ  کرِ  پننہِ  حدٕ  نِشہِ  تجاوُز،  الّا  یِہ  زِ  قانونِ  الہٰی  سَنَد  مٲنِتھ  وَنہِ  تَمہِ  کیو  فرمانَو  نِشہِ  نتیجہِ  کٔڑِتھ  زِ  فلٲنۍ  چیز  یا  فلٲنۍ  کٲم  چھےٚ  جٲیز  تہٕ  فلٲنۍ  چھےٚ  ناجٲیز۔  خۅد  مختار  بٔنِتھ  کانٛہہ  چیز  حلال  یا  حرام  بناونس  چُھ  خُدایس  پیٚٹھ  اَپُز  تہٕ  بہتان  امہِ  موجوب  فرماونہٕ  آمُت  زِ  یُس  شخص  امہِ  قسمٕکۍ  احکام  چُھ  لگاوان،  تٔمۍ  سٕنز  یِہ  کٲم  ہیٚکہِ  نہٕ  دۅیو  کَتھو  نِشہِ  خٲلی  ٲسِتھ،  اکھ  یِہ  زِ،  یا  چُھ  سُہ  امہِ  کتھہِ  ہُند  دعویٰ  کران  زِ  یتھ  سُہ  کتاب  الہٰی  کہِ  سَنَدٕ  نِشہِ  بے  نیاز  سپدِتھ  جٲیز  یا  ناجٲیز  چُھ  ونان  سُہ  چُھ  خُداین  جٲیز  یا  ناجٲیز  ٹھہروومُت،  یا  چُھ  تٔمۍ  سُند  دعویٰ  یِہ  زِ  خُداین  چُھ  تحلیل  و  تحریم  ﴿حلال  تہٕ  حرام﴾  کیو  اختیارو  نِشہِ  دست  بردار  سپدِتھ  خۅد  انسان  پننہِ  مرضی  ہُند  قانون  بناونہٕ  خٲطرٕ  آزاد  تروومُت۔  یِمو  منٛزٕ  یُس  دعویٰ  تہِ  سُہ  کرِ  سُہ  چُھ  ضرور  اَپُز  تہٕ  خُدایس  پیٚٹھ  بہتان﴾  امہِ  قسمٕکۍ  حکم  لگٲوِتھ  مَہ  دِیو  اَپزِس  واٹھ  خُدایس  سٍتۍ،  یِم  لُکھ  خُدایس  پیٚٹھ  اَپزۍ  بہتان  چِھ  لگاوان،  تِم  چِھنہٕ  ہرگز  فلاح  لبان۔"
  },
  {
    "verse_id": 117,
    "translation": "دُنیاہُک  عیش  چُھ  کینہہ  دۅہ۔  ٲخر  کار  چُھ  تِہندِ  خٲطرٕ  دگ  تُلوُن  عذاب۔"
  },
  {
    "verse_id": 118,
    "translation": "تِم  چیز  ٲسۍ  اسہِ  خاص  طور  یہوٗدیٚن  خٲطرٕ  حرام  کٔرِمٕتۍ،  یِہٕنز  ذکر  ییٚمہِ  برونٛہہ  اسہِ  تۅہیِہ  نِش  کٔرمٕژ  چھےٚ،  تہٕ  یِہ  اوس  نہٕ  تِمن  پیٚٹھ  سون  ظُلم،  بلکہ  اوس  تِمن  پننُے  ظلم  یُس  تِم  پانس  پیٚٹھ  کران  ٲسۍ۔"
  },
  {
    "verse_id": 119,
    "translation": "البتہ  یِمو  لُکو  جہالت  کِس  بنیادس  پیٚٹھ  بُرٕ  کٲم  کٔر،  پتہٕ  کوٚرُکھ  توبہٕ  کٔرِتھ  پننہِ  کامہِ  ہُند  اصلاح،  تیٚلہِ  چُھ  یقیناً  توبہٕ  تہٕ  اصلاح  پتہٕ  تُہُند  ربّ  تِہندِ  خٲطرٕ  مغفرت  کرن  وول  تہٕ  سیٚٹھاہ  مہربان۔"
  },
  {
    "verse_id": 120,
    "translation": "حقیقت  چھےٚ  یِہ  زِ  ابراہیمؑ  اوس  پننِس  ذاتس  اندر  پوٗرٕ  اکھ  اُمّت،  اللہ  تعالیٰ  سٕندِ  فرمانُک  مُطیع  تہٕ  یکسُو،  سُہ  اوس  نہٕ  زٕہٕنۍ  مُشرک۔"
  },
  {
    "verse_id": 121,
    "translation": "اللہ  تعالیٰ  سٕنزن  نعمتن  ہُند  اوس  شکر  کرن  وول،  خُداین  کوٚر  سُہ  منتخب  تہٕ  سِیٔز  وَتھ  ہٲونس۔"
  },
  {
    "verse_id": 122,
    "translation": "دُنیا  ہس  اندر  دِیتُن  تس  رٕژر،  تہٕ  ٲخرتس  منٛز  آسہِ  سُہ  یقیناً  صالحینو  منٛز۔"
  },
  {
    "verse_id": 123,
    "translation": "پتہٕ  سوز  اسہِ  تۅہیِہ  کُن  وَحی،  زِ  یکسوٗ  سپدِتھ  پٔکِو  ابراہیمؑ  سٕندِس  طریقس  پیٚٹھ،  تہٕ  سُہ  اوس  نہٕ  مُشرکو  منٛز۔"
  },
  {
    "verse_id": 124,
    "translation": "روٗد  سبت،  سُہ  اوس  اَسہِ  تِمن  لُکن  پیٚٹھ  مُسلّط  کوٚرمُت،  یِمو  تمہِ  کیٚن  احکامن  منٛز  اختلاف  کوٚر،  تہٕ  یقیناً  کرِ  تُہُند  ربّ  قیامت  کہ  دۅہ  تِمن  درمیان  سارِنٕے  کتھن  ہُند  فٲصلہٕ،  یِمن  منٛز  تِم  اختلاف  چِھ  کران  روٗدِمٕتۍ۔"
  },
  {
    "verse_id": 125,
    "translation": "اے  نبیؐ،  پننِس  ربّ  سٕنزِ  وَتہِ  کُن  دِیِو  دعوت  حکمتہٕ  سان  تہٕ  بہترین  نصیحتہٕ  سان،  تہٕ  لُکن  سٍتۍ  کٔرِو  مُباحثہٕ  تِتھس  طریقس  پیٚٹھ  یُس  بہترین  آسہِ،  تُہُند  ربٕے  چُھ  بہتر  زانان  زِ  کُس  چُھ  تٔمۍ  سٕنزِ  وَتہِ  نِشہِ  ڈٔلِتھ،  تہٕ  کُس  چُھ  سیٚزِ  وَتہِ  پیٚٹھ۔"
  },
  {
    "verse_id": 126,
    "translation": "  تہٕ  اگر  توٚہۍ  لُکھ  بدلہٕ  ہیٚیِو،  تیٚلہِ  ہیٚیِو  بس  تِیُتُے  ییٖژاہ  تۅہیِہ  پیٚٹھ  زیادتی  آسہِ  کرنہٕ  آمٕژ۔  البتہٕ  اگر  توٚہۍ  صبر  کٔرِو،  تیٚلہِ  چُھ  یقیناً  یِہ  صبر  کرن  والیٚن  ہٕندِ سٕے  حقس  منٛز  بہتر۔"
  },
  {
    "verse_id": 127,
    "translation": "اے  نبیؐ،  صبرٕ  سان  روٗزِو  کٲم  کران،  تہٕ  تُہُند  یِہ  صبر  چُھ  اللہ  تعالیٰ  سٕندِی  توفیق  سٍتۍ،  یِمن  لُکن  ہٕندیٚن  حرکاتن  پیٚٹھ  مَہ  کٔرِو  غم،  تہٕ  نہ  مَہ  گٔژِھنو  یِہزن  چال  بٲزِیَن  پیٚٹھ  دِل  تنگ۔"
  },
  {
    "verse_id": 128,
    "translation": "اللہ  تعالیٰ  چُھ  تِمن  لُکن  سٍتۍ  یِم  تقویٰ  ہس  چِھ  کٲم  ہیٚوان،  بیٚیہِ  چِھ  احسانس  پیٚٹھ  عمل  کران۔"
  }
]