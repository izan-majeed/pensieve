[
  {
    "verse_id": 1,
    "translation": "سیٚٹھاہ  بزرگ  تہٕ  برتر  چُھ  سُہ  ییٚمۍ  سٕنٛدِس  اَتھس  منٛز  ﴿کائناتچٕ﴾  سلطنت  چھےٚ،  تہٕ  سُہ  چُھ  پرٛتھ  چیزس  پیٚٹھ  قدرت  تھاوان۔  ﴿یعنی  یِکینٛژھاہ  ییٚژِھہ  تہِ  ہیٚکہِ  کٔرِتھ،  کانٛہہ  چیز  چُھنہٕ  تس  رُکاون  وول  زِ  تس  آسہِ  کانٛہہ  کٲم  کرٕنۍ  تہٕ  سُہ  کیا  ہیٚکہِ  نہٕ  کٔرِتھ﴾"
  },
  {
    "verse_id": 2,
    "translation": "ییٚمۍ  موت  تہٕ  زندگی  ایجاد  کٔر  تاکہِ  تۅہیِہ  لُکن  وُچِھ  آزمٲوِتھ  زِ  تۅہیِہ  منٛز  کُس  چُھ  بہتر  عمل  کرن  وول۔  ﴿یعنی  دُنیاہس  منٛز  چُھ  تٔمۍ  انسانن  ہٕنٛدِ  مرنُک  تہٕ  زندٕہ  روزنُک  یِہ  سلسلہٕ  امہِ  موجوب  شروع  کوٚرمُت  زِ  یِمن  ہیٚیِہ  امتحان،  بیٚیہِ  وُچھہِ  کَس  انسان  سٕنٛز  عمل  چھےٚ  زیادٕہ  بہتر۔﴾  بیٚیہِ  چُھ  سُہ  زبردست  تہِ  تہٕ  درگُزر  کرن  وول  تہِ۔"
  },
  {
    "verse_id": 3,
    "translation": "ییٚمۍ  پیوٚٹُھس  پیٚٹھ  ستھ  آسمان  بنٲوۍ،  ﴿اے  انسانہٕ﴾  ژٕ  لبکھ  نہٕ  رحمان  سٕنٛدِس  تخلیقس  منٛز  کُنہِ  قسمٕچ  بےٚ  ربطی۔  ﴿دراصل  چُھ  لفظ  تَفاوُت  وَرتاونہٕ  آمُت،  اَتھ  چُھ  معنی  عدمِ  تناسُب۔  اکھ  چیز  بیٚکِس  چیزس  سٍتۍ  نَہ  رَلُن،  بے  جوڑ  آسُن﴾  پتہٕ  وُچھ  پوٚت  پھیٖرِتھ،  کُنہِ  جایِہ  چھےٚ  نہٕ  ژےٚ  کانٛہہ  خلل  نظرِ  گژھان؟  ﴿دراصل  چُھ  لفظ  فطُور  وَرتاونہٕ  آمُت،  اَتھ  چُھ  معنی،  پھرٛاٹھ،  رُم،  پھاس،  رخنہٕ،  پھوٚٹمُت  آسُن،  پُھٹمُت  آسُن۔  مطلب  چُھ  یِہ  زِ  پوٗرٕ  کائناتچٕ  بندِش  چھےٚ  تِژھہ  چُست  تہٕ  زمین  کہ  اکہِ  ذرٕہ  پیٚٹھہٕ  عظیم  کہکشانن  تام  چُھ  پرٛتھ  کانٛہہ  چیز  تِیُتھ  مربوط  زِ  کُنہِ  جایِہ  چُھنہٕ  کائنات  کہ  نظمُک  تسلسل  پُھٹان۔  توٚہۍ  کٔرِتَو  خواہ  کوتاہ  تہِ  جستجو  تۅہیِہ  ہیکیو  نہٕ  اَتھ  منٛز  کُنہِ  جایِہ  رخنہٕ  میٖلتھ۔﴾"
  },
  {
    "verse_id": 4,
    "translation": "پتہٕ  وُچھتہٕ  پھِرۍ  پھِرۍ،  چٲنۍ  نظر  پھیرِ  تھٔکِتھ  ناکام  گٔژِھتھ  واپس۔"
  },
  {
    "verse_id": 5,
    "translation": "اَسہِ  چُھ  تُہُنٛد  نزدیکُک  آسمان  عظیمُ  الشان  ژانگیو  سٍتۍ  سجوومُت۔  ﴿نزدیکُک  آسمان  چُھ  مُراد  سُہ  آسمان  ییٚمکۍ  تارک  تہٕ  سیّارٕہ  دوٗربینہِ  ورٲے  أسۍ  وُچھان  چِھ۔﴾  تہٕ  تِم  چِھ  اَسہِ  شیطان  ژٔلراونٕکۍ  ذریعہ  بنٲوِمٕتۍ۔  یِمن  شیطانن  خٲطرٕ  چُھ  اَسہِ  سُہ  نار  دستیاب  تھوومُت  یَتھ  لمبَک  آسن  وۅتھان۔"
  },
  {
    "verse_id": 6,
    "translation": "یِمو  لُکو  پننِس  ربّس  سٍتۍ  کُفر  کوٚر،  تِہنٛدِ  خٲطرٕ  چُھ  جہنمُک  عذاب  تہٕ  سُہ  چُھ  سیٚٹھٕے  بُرٕہ  ٹِھکانہٕ۔"
  },
  {
    "verse_id": 7,
    "translation": "ییٚلہِ  تِم  تتھ  منٛز  چَھکنہٕ  یِن،  تِم  بوزن  تَمہِ  چِہ  ہولناک  آوازٕ۔  ﴿اتھ  ہیٚکہِ  یِتہِ  معنی  ٲسِتھ  زِ  یِہ  آسہِ  خۅد  جہنمٕچ  آواز،  تہٕ  یِتہِ  ہیٚکیٚس  ٲسِتھ  زِ  یِہ  آواز  آسہِ  جہنم  منٛزٕ  یِوان  ییٚتہِ  تِم  لُکھ  آسن  کرٛیکہٕ  دِوان  یِم  یِمن  برونٛہہ  آسن  تور  چھکنہٕ  آمٕتۍ۔﴾  تہٕ  سُہ  آسہِ  جوش  ماران۔"
  },
  {
    "verse_id": 8,
    "translation": "غضب  کہ  شِدّتہٕ  سٍتۍ  آسہِ  پھٹان،  پرٛتھ  وِزِ  ییٚلہِ  تتھ  منٛز  کانٛہہ  کھیٚج  ترٛاونہٕ  یِیہِ  تمِکۍ  کارِندٕہ  پٕرٚژھن  تِمن  لُکن،  کیا  تۅہیِہ  نِشہِ  اوسنا  کانٛہہ  خبردار  کرن  وول  آمُت؟"
  },
  {
    "verse_id": 9,
    "translation": "تِم  دن  جواب،  آ !  خبردار  کرن  وول  اوس  اَسہِ  نِشہِ  آمُت،  مگر  اَسہِ  پھِیرُ  تس  بُتھ  بیٚیہِ  ووٚن  خُداین  چُھنہٕ  کِہٕنۍ  تہِ  نٲزِل  کوٚرمُت،  توٚہۍ  چِھو  بجہِ  گُمرٲہی  منٛز۔"
  },
  {
    "verse_id": 10,
    "translation": "تہٕ  تِم  وَنن  کاش  أسۍ  بوزہَو  یا  سمجھِہ  ہَو،  تیٚلہِ  گژھہَو  نہٕ  اَز  ییٚمہِ  شعلہٕ  وُنہِ  نارٕ  کیٚن  سزاوارن  منٛز  شٲمل۔"
  },
  {
    "verse_id": 11,
    "translation": "یِتھہٕ  پٲٹھۍ  کرن  تِم  پننہِ  قصُورُک  پانہٕ  اعتراف،  لعنت  چھےٚ  یِمن  جہنمی  یَن  پیٚٹھ۔"
  },
  {
    "verse_id": 12,
    "translation": "یِم  لُکھ  ربس  وُچھنہٕ  ورٲے  چِھ  کھۅژان،  پٔزۍ  پٲٹھۍ  چھےٚ  تِہنٛدِ  خٲطرٕ  مغفرت  تہٕ  سیٚٹھاہ  بوٚڈ  اجر۔"
  },
  {
    "verse_id": 13,
    "translation": "توٚہۍ  کٔرِتَو  لۅتہِ  لۅتہِ  کتھ  یا  کٔرِو  تَو  بَڈِ  ﴿خُدایس  خٲطرٕ  چُھ  یکساں﴾  سُہ  چُھ  دِلن  ہُنٛد  حال  تام  زانان۔"
  },
  {
    "verse_id": 14,
    "translation": "کیا  سُے  آسہِ  نا  زانان  ییٚمۍ  پٲدٕ  چُھ  کوٚرمُت؟  ﴿بیاکھ  ترجمہٕ  ہیٚکیس  یِتہِ  ٲسِتھ  زِ  کیا  پننِس  مخلوق  سٕے  زانہِ  نا  سُہ؟﴾  حالانکہ  سُہ  چُھ  باریک  بین  تہٕ  باخبر۔"
  },
  {
    "verse_id": 15,
    "translation": "سُے  چُھ  ییٚمۍ  تُہُنٛدِ  خٲطرٕ  زمین  چھےٚ  تھٲومٕژ  تابع  کٔرِتھ،  پٔکِو  تمہِ  کِس  سینس  پیٚٹھ  تہٕ  کھیٚیِو  اللہ  تعالیٰ  سُنٛد  رِزق،  تٔمۍ  سٕنٛدِ سٕے  دربارس  منٛز  چُھ  تۅہیِہ  دوبارہ  زندٕہ  سپدِتھ  واتُن۔"
  },
  {
    "verse_id": 16,
    "translation": "کیا  توٚہۍ  چِھوا  تمہِ  نِشہِ  بےخوف  یِہ  آسمانن  منٛز  چُھ۔  ﴿اَمیُک  چُھنہٕ  یِہ  مطلب  زِ  اللہ  تعالیٰ  چُھ  آسمانس  منٛز  روزان،  بلکہ  چھےٚ  یِہ  کتھ  اَمہِ  لحاظہٕ  فرماونہٕ  آمٕژ  زِ  انسان  ییٚلہِ  فطری  طور  چُھ  خُدایس  سٍتۍ  رجوع  کرُن  یژھان  تیٚلہِ  چُھ  آسمانس  کُن  وُچھان۔  ییٚلہِ  دُعا  چُھ  منگان  تیٚلہِ  چُھ  آسمانس  کُن  اَتھہٕ  تُلان۔  کُنہِ  آفت  کِس  موقعس  پیٚٹھ  ییٚلہِ  تمام  سہارَو  نِشہِ  نااُمید  چُھ  سپدان،  تیٚلہِ  چُھ  آسمانس  کُن  بُتھ  کٔرِتھ  خُدایس  فریاد  کران،  کانٛہہ  ناگہانی  بلاے  چھےٚ  یِوان  تیٚلہِ  چُھ  وَنان  یِہ  ؤژھ  ہیٚری  آسمانہٕ۔  غیر  معمولی  طور  حٲصِل  سپدن  وٲلِس  چیزس  متعلق  چُھ  وَنان  یِہ  چُھ  عالم  بالا  پیٚٹھہٕ  آمُت۔  اللہ  تعالیٰ  سٕنٛزن  سوزنہٕ  آمژٕ  کتابن  چُھ  کُتبِ  آسمٲنی  یا  کتبِ  سماوی  وَننہٕ  یِوان۔  یِمو  سارِوٕیَو  کَتھو  نِشہِ  چُھ  ظٲہر  سپدان  زِ  یِہ  کتھ  چھےٚ  انسان  سٕنٛدِس  فطرت  سٕے  منٛز  زِ  ییٚلہِ  تہِ  سُہ  اللہ  تعالیٰ  سُنٛد  تصّور  چُھ  کران  تیٚلہِ  چُھنہٕ  تٔمۍ  سُنٛد  ذہن  بۅن  زمینس  کُن  گژھان  بلکہ  چُھ  ہیوٚر  آسمانس  کُن  گژھان۔﴾  تۅہیِہ  والیو  زمینس،  تہٕ  اچانک  لاگہِ  یِہ  زمین  ہیٚٹھ  ہیٚٹھ  کرٕنۍ؟"
  },
  {
    "verse_id": 17,
    "translation": "کیا  توٚہۍ  چِھوا  اَمہِ  نِشہِ  بےخوف  زِ  سُہ  یُس  آسمانس  منٛز  چُھ  سوزِ  تۅہیِہ  پیٚٹھ  پتھراو  کرن  وول  ہوا؟  پتہٕ  لگیو  تۅہیِہ  پے  زِ  میون  نہیب  کِیُتھ  چُھ  آسان۔"
  },
  {
    "verse_id": 18,
    "translation": "یِمَو  بروٗنٹھمِیو  گزریمتیو  لُکو  چُھ  بُتھ  پھِیرمُت،  پتہٕ  وُچِھو  میٲنۍ  گرفت  کٲژاہ  سخت  ٲس۔"
  },
  {
    "verse_id": 19,
    "translation": "کیا  یِم  لُکھ  چِھنا  پانس  پیٚٹھۍ  کِنۍ  وُڑن  وٲلۍ  جاناوار  پکھہٕ  مٕژراوان  تہٕ  وَٹان  وُچھان؟  خداے  رحمانس  ورٲے  چُھنہٕ  کانٛہہ  یُس  یِمن  تھپھ  کٔرِتھ  آسہِ،  سُے  چُھ  پرٛتھ  چیزُک  نگہبان۔"
  },
  {
    "verse_id": 20,
    "translation": "ؤنِو،  کُس  لشکر  چُھ  ٲخر  تۅہیِہ  نِشہِ  سُہ  یُس  خداے  رحمان  سٕنٛدِس  مقابلس  منٛز  تۅہیِہ  مدد  ہیٚکہِ  کٔرِتھ؟  ﴿بیاکھ  ترجمہٕ  ہیٚکہِ  یِتہِ  ٲسِتھ  زِ   خداے  رحمانس  ورٲے  کُس  چُھ  یُس  تُہُنٛد  لشکر  بٔنِتھ  تۅہیِہ  دستگیری  آسہِ  کران۔﴾  حقیقت  چھےٚ  یِہ  زِ  یِم  مُنکر  چِھ  دوکھس  منٛز  پیٚتھ۔"
  },
  {
    "verse_id": 21,
    "translation": "نَتہٕ  ؤنۍ  تو،  کُس  چُھ  یُس  تۅہیِہ  رزق  ہیٚکہِ  دِتھ  اگر  خداے  رحمان  پنُن  رِزق  رُکاوِ؟  دراصل  چِھ  یِم  لُکھ  سرکشی  کرنس  تہٕ  حق  نِشہِ  پوٚت  ہیٚنس  پیٚٹھ  ڈٔٹِتھ۔"
  },
  {
    "verse_id": 22,
    "translation": "ہَنا  سوٗنچِتَو،  یُس  شخص  بُتھ  بۅن  کُنُے  رٔٹِتھ  پکان  آسہِ،  ﴿یعنی  چاروٲے  سٕندۍ  پٲٹھۍ  آسہِ  گردن  بۅن  رٔٹِتھ  تٔتھۍ  وَتہِ  پیٚٹھ  پکان  یَتھ  پیٚٹھ  کٲنٛسہِ  سُہ  تروومُت  آسہِ﴾  سُہ  چھا  زیادہ  صحیح  وَتھ  لبَن  وول،  کِنہٕ  سُہ  یُس  کلہٕ  تھوٚد  تُلِتھ  ہموار  سڑکہِ  پیٚٹھ  آسہِ  پکان؟"
  },
  {
    "verse_id": 23,
    "translation": "یِمن  ؤنِو  اللہ  تعالیٰ  ہے  چُھ  ییٚمۍ  توٚہۍ  پٲدٕہ  کٔرِنَو،  تۅہیِہ  دِتۍنَو  بوزنٕکۍ  تہٕ  وُچھنٕکۍ  طاقت،  بیٚیہِ  دِتۍنَو  سونچن  سمجھن  وٲلۍ  دِل،  مگر  توٚہۍ  چِھو  کمٕے  کران  شُکر  ادا۔  ﴿یعنی  تۅہیِہ  آسنو  خُداین  علم  و  عقل  تہٕ  سماعت  و  بینٲیی  ہٕنٛزٕ  یِمہٕ  نعمتہٕ  حق  شنٲسی  خٲطرٕ  دِژمَژٕ۔  توٚہۍ  چِھو  ناشکری  کران  زِ  یِمن  چِھو  سارے  کامہِ  ہیٚوان،  مگر  بس  سۅے  یٲژ  کٲم  چھوٗکھ  نہٕ  ہیوٚان  ییٚمہِ  خٲطرٕ  یِمہٕ  دِنہٕ  آسہٕ  آمژٕ۔﴾"
  },
  {
    "verse_id": 24,
    "translation": "یِمن  ؤنِو،  اللہ  تعالیٰ  ہٕے  چُھ  ییٚمۍ  توٚہۍ  زمینس  منٛز  چِھنو  پٔھہلٲوِمٕتۍ،  تہٕ  تٔسۍ  کُن  یِیِو  توٚہۍ  ؤٹِتھ  نِنہٕ۔"
  },
  {
    "verse_id": 25,
    "translation": "یِم  چِھ  وَنان،  اگر  توٚہۍ  پٔزِیٲرۍ  چِھو  تیٚلہِ  ؤنِو  یِہ  وعدٕہ  کر  گژِھہ  پوٗرٕ؟"
  },
  {
    "verse_id": 26,
    "translation": "ؤنِو،  اَمیُک  علم  چُھ  خُدایس  نِشہِ،  بٕہ  چُھس  بس  صاف  صاف  خبردار  کرن  وول۔"
  },
  {
    "verse_id": 27,
    "translation": "پتہٕ  ییٚلہِ  یِم  تتھ  چیزس  نکھہٕ  وُچھن،  تِمن  سارِنٕے  لُکن  ہٕندیٚن  بُتھیٚن  گژِھہ  مسخہٕ  صورت  یِمو  انکار  چُھ  کوٚرمُت،  تہٕ  تمہِ  وقتہٕ  یِیہِ  تِمن  وَننہٕ  زِ  یۅہے  چُھ  سُہ  چیز  ییٚمہِ  خٲطرٕ  توٚہۍ  تقاضہٕ  آسِو  کران۔"
  },
  {
    "verse_id": 28,
    "translation": "یِمن  ؤنِو،  زانٛہہ  سونچوٕ  تۅہیِہ  یِتہِ  زِ  اللہ  تعالیٰ  کٔرِتن  خواہ  مےٚ  تہٕ  میانیٚن  سٲتھِین  ہلاک  یا  کٔرِتن  اَسہِ  پیٚٹھ  رحم،  کٲفرن  کُس  بچاوِ  دگ  تُلہٕ وٕنہِ  عذاب  نِشہِ؟  ﴿مکہ  معظّمس  منٛز  ییٚلہِ  رسول  اللہ  صلی  اللہ  علیہ و سلمن  ہٕنٛدِ  دعوتُک  آغاز  سپُد،  تہٕ  قریشن  ہٕنٛدیٚن  مختلف  خاندانن  سٍتۍ  تعلق  تھاون  والیو  نفرو  لوگ  اسلام  قبول  کرُن،  گرن  ہٕنٛدۍ  گرٕ  لٔگۍ  حضور  صلی  اللہ  علیہ و سلمن  تہٕ  تِہنٛدیٚن  سٲتھِیَن  بددُعا  کرنہِ۔  جٲدۍ  تہٕ  تعویزٕہ  لٲگِہَکھ  کرٕنۍ  تاکہ  تِم  گژھۍ  مَرٕنۍ۔  حتیٰ  کہ  قتلٕکۍ  منصوبہٕ  تہِ  لٲگِکھ  سونچِنۍ۔  اَتھ  پیٚٹھ  آو  یِہ  فرماونہٕ  زِ  یِمن  ؤنِو  زِ  أسۍ  خواہ  ہلاک  گژھو  یا  روزَو  اللہ  تعالیٰ  سٕنٛدِ  فضل  سٍتۍ  زِندٕہ،  اَمہِ  سٍتۍ  کیا  گژھیو  تۅہیِہ  حٲصل؟  توٚہۍ  کٔرِو  پنٕنۍ  فِکر  زِ  اللہ  تعالیٰ  سٕنٛدِ  عذاب  نِشہِ  کِتھہٕ  پٲٹھۍ  بٔچِو۔﴾"
  },
  {
    "verse_id": 29,
    "translation": "یِمن  ؤنِو  زِ  سُہ  چُھ  سیٚٹھاہ  مہربان،  تٔسۍ  پیٚٹھ  چُھ  اَسہِ  ایمان  اوٚنمُت،  تہٕ  تٔسۍ  پیٚٹھ  چُھ  اسہِ  بھروسہٕ،  عنقریب  لگیو  تۅہیِہ  پے  زِ  کُس  چُھ  ٹاکارٕہ  گُمرٲہی  منٛز  ہیٚنہٕ  آمُت۔"
  },
  {
    "verse_id": 30,
    "translation": "یِمن  ؤنِو،  زانٛہہ  سونچوٕ  تۅہیِہ  یِتہِ  زِ  اگر  تُہٕندیٚن  کرِیریٚن  ہُنٛد  آب  زمینس  تل  وَسہِ،  تیٚلہِ  کُس  چُھ  یُس  تۅہیِہ  پکہٕ  وُن  آب  ﴿آبِ  رواں﴾  ہیکیو  أنِتھ  دِتھ۔"
  }
]