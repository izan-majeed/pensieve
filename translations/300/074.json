[
  {
    "verse_id": 1,
    "translation": "اے  وُرُن  ووٚلُتھ  کٔرِتھ  لَر  تراوان  والہِ!  ﴿ییٚمہِ  سُورٕکۍ  ابتدٲیی  ستھ  آیات  چِھ  تِم  یِمن  منٛز  سارِوٕے  برونٛٹھ  رسول  اللہ  صلی  اللہ  علیہ و سلمن  اسلام کہ  تبلیغُک  حکم  آو  دِنہٕ۔  یِہ  چھےٚ،  اِقرأ  بِسمِ  رَبِّکَ  الَّذی  خَلَقَ۔۔۔،  پتہٕ  دوٚیم  وَحی  یۅسہٕ  حضور  صلی  اللہ  علیہ و سلمن  پیٚٹھ  نٲزِل  سپٕژ۔﴾"
  },
  {
    "verse_id": 2,
    "translation": "ؤتِھو  تہٕ  کٔرِو  خبردار۔"
  },
  {
    "verse_id": 3,
    "translation": "تہٕ  پننِس  ربّ  سٕنٛدِ  بجرُک  کٔرِو  اعلان۔"
  },
  {
    "verse_id": 4,
    "translation": "تہٕ  پنٕنۍ  پلو  تھٲوِو  پاک۔"
  },
  {
    "verse_id": 5,
    "translation": "تہٕ  گندگی  نِشہِ  روٗزِو  دُور۔"
  },
  {
    "verse_id": 6,
    "translation": "تہٕ  احسان  مَہ  کٔرِو  زیادٕہ  حٲصل  کرنہٕ  خٲطرٕ۔"
  },
  {
    "verse_id": 7,
    "translation": "تہٕ  پننِس  ربّس  خٲطرٕ  کٔرِو  صبر۔"
  },
  {
    "verse_id": 8,
    "translation": "اچھا،  ییٚلہِ  صُورس  یِیہِ  پھۅکھ  دِنہٕ  ﴿یِہ  حصّہ  سپُد  ابتدٲیی  آیاتو  پتہٕ  کینہہ  ریٚتھ  گٔژِھتھ  نٲزِل  ییٚلہِ  رسول  اللہ  صلی  اللہ  علیہ و سلمن  ہٕنٛدِ  طرفہٕ  اسلامُک  تبلیغ  اعلانیہ  شروع  سپدنہٕ  پتہٕ  گۅڈنِچہِ  لٹہِ  حجُک  وقت  ووت،  تہٕ  قریش  کیو  سردارَو  کوٚر  اکھ  کانفرس  کٔرِتھ  یِہ  طے  زِ  نیبرٕ  پیٚٹھہٕ  یِنہٕ  والیٚن  حاجن  گِژھ  قرآن  تہٕ  محمد  صلی  اللہ  علیہ و سلمن  نِشہِ  بدگُمان  کرنہٕ  خٲطرٕ  پروپگنڈچ  اکھ  زبردست  مُہم  چلاونہٕ  یِنۍ۔﴾"
  },
  {
    "verse_id": 9,
    "translation": "سُہ  دۅہ  آسہِ  سیٚٹھاہ  سخت  دۅہ۔"
  },
  {
    "verse_id": 10,
    "translation": "کٲفرن  خٲطرٕ  آسہِ  نہٕ  لوٚت  کینہہ۔"
  },
  {
    "verse_id": 11,
    "translation": "ترٲوِو  مےٚ  بیٚیہِ  ترٲوِیوٗن  سُہ  شخص  یُس  مےٚ  کُنُے  زوٚن  پٲدٕ  کوٚر۔  ﴿اَمہِ  نِشہِ  چُھ  مُراد  ولید  بن  مغیرہ  یُس  أندرۍ  أندرۍ  قرآن کہ  کلام  الہٰی  آسنُک  قٲیل  اوس  سپُدمُت  مگر  مکس  منٛز  پنٕنۍ  سردٲری  قٲیِم  تھاونہٕ  خٲطرٕ  دِیُت  أمۍ  مذکورٕہ  کانفرنسہِ  منٛز  کٲفرن  یِہ  مشورٕہ  زِ  حضورؐ  کٔرِیوٗن  جادوگر  سٕندِ  حیثیت  تہٕ  قرآن  کٔرِیوٗن  جادِ  کہ  حیثیت  مشہور﴾"
  },
  {
    "verse_id": 12,
    "translation": "واریاہ  مال  دِیُت  تس۔"
  },
  {
    "verse_id": 13,
    "translation": "تہٕ  تِم  فرزند  دِتِس  یِم  تس  برونٛہہ  کنہِ  حٲضر  ٲسۍ  روزان۔"
  },
  {
    "verse_id": 14,
    "translation": "تہٕ  أمۍ  سٕندِ  خٲطرٕ  کٔر  ریاستچٕ  ﴿سردٲری  ہٕنٛز﴾  وَتھ  تہِ  ہموار۔"
  },
  {
    "verse_id": 15,
    "translation": "پتہٕ  چُھ  تس  طمع  زِ  بٕہ  گژِھہ  تس  بیٚیہِ  زیادٕہ  دِیُن۔"
  },
  {
    "verse_id": 16,
    "translation": "ہرگز  نَہ،  تس  چُھ  سانیٚن  آیاتن  سٍتۍ  ضِد۔"
  },
  {
    "verse_id": 17,
    "translation": "بہٕ  کھالناوَن  سُہ  عنقریب  أکِس  دُشوار  چڑھایِہ۔"
  },
  {
    "verse_id": 18,
    "translation": "تٔمۍ  سُونچ  تہٕ  کینہہ  کتھ  بناونٕچ  کرٕن  کوشش۔"
  },
  {
    "verse_id": 19,
    "translation": "ؤسۍ  تن  اللہ  تعالیٰ  سُنٛد  مار  تَس  پیٚٹھ،  کِژھ  کَتھ  بناونٕچ  کٔرٕن  کوٗشش۔"
  },
  {
    "verse_id": 20,
    "translation": "آ،  ؤسۍ  تن  اللہ  تعالیٰ  سُند  مار  تَس  پیٚٹھ،  کِژھ  کتھ  بناونٕچ  کرٕن  کوٗشش۔"
  },
  {
    "verse_id": 21,
    "translation": "پتہٕ  وُچُھن  ﴿لُکن  کُن﴾۔"
  },
  {
    "verse_id": 22,
    "translation": "پتہٕ  ژٕکرووُن  ڈیٚکہٕ  تہٕ  کھولُن  بُتھ۔"
  },
  {
    "verse_id": 23,
    "translation": "پتہٕ  پھیوٗر  پوٚت  تہٕ  پیوٚو  تکبرس  منز۔"
  },
  {
    "verse_id": 24,
    "translation": "ٲخر  کار  ووٚن  تٔمۍ  زِ  یِہ  چُھنہٕ  کِہِنۍ  مگر  اکھ  جود  یُس  برونٛہہ  پیٚٹھہٕ  چُھ  چلان  پکان۔"
  },
  {
    "verse_id": 25,
    "translation": "یِہ  چُھ  اکھ  انسٲنۍ  کلام۔"
  },
  {
    "verse_id": 26,
    "translation": "عنقریب  چھکن  بٕہ  سُہ  جہنمس  منٛز۔"
  },
  {
    "verse_id": 27,
    "translation": "تہٕ  توٚہۍ  کیا  زٲنِو  زِ  کیا  چُھ  سُہ  جہنم۔"
  },
  {
    "verse_id": 28,
    "translation": "نہ  تھاوِ  باقی  نہ  تراوِ  ﴿یعنی  سُہ  تھاوِنہٕ  عذاب  کیو  حقدارو  منٛزٕ  کٲنٛسہِ  باقی  یُس  تٔمۍ  سٕنٛدِس  گرفتس  منٛز  یِیِہ،  عذاب  دِنہٕ  ورٲے  تراوِ  نہٕ  تس﴾۔"
  },
  {
    "verse_id": 29,
    "translation": "اِنسانس  مٕسلہٕ  والن  وول۔"
  },
  {
    "verse_id": 30,
    "translation": "کُنوُہ  کار  کُن  چِھ  تتھ  پیٚٹھ  مُقرر۔"
  },
  {
    "verse_id": 31,
    "translation": "اسہِ  چِھ  دوزخٕکۍ  یِم  کارکُن  فرشتہٕ  بنٲوِمٕتۍ،  ﴿ییٚتہِ  پیٚٹھہٕ،  تُہٕندیٚن  ربّ  سٕندیٚن  لشکرن  چُھنہٕ  پانہٕ  تس  ورٲے  کٕہٕنۍ  زانان،  اوٚت  تام  چھےٚ  یِہ  پوٗرٕ  عبارت  اکھ  جملۂ  معترضہ  یُس  دورانِ  تقریر  کلامُک  سلسلہٕ  پُھٹرٲوِتھ  تِمن  اعتراض  کرن  والیٚن  درجواب  چُھ  فرماونہٕ  آمُت  یِمو  رسول  اللہ  صلی  اللہ  علیہ و سلمن  ہٕنٛزِ  زبٲنۍ  یِہ  بوٗزِتھ  زِ  دوزخ  کیٚن  کارکُن  ہُنٛد  تعداد  آسہِ  صرف  19  اَتھ  ٹسنہٕ  ٲسۍ  لٲگِمٕتۍ  کرٕنۍ۔  تِمن  باسے  یِہ  کتھ  عجیب  زِ  اَکہ  پاسہٕ  چُھ  اَسہِ  وَننہٕ  یِوان  زِ  آدمؑ  سٕندِ  وقتہٕ  پیٚٹھہٕ  قیامتس  تام  یِمو  انسانَو  تہِ  کُفر  تہٕ  بٔڈۍ  گناہ  چِھ  کٔرِمٕتۍ  تِم  یِن  دوزخس  منٛز  تراونہٕ،  تہٕ  دوٚیِمہِ  پاسہٕ  چھےٚ  اَسہِ  یِہ  خبر  دِنہٕ  یِوان  زِ  یِیتِس  بٔڈِس  دوزخس  منٛز  یٖتِہین  بے شمار  انسانن  عذاب  دِنہٕ  خٲطرٕ  آسن  صرف  19  کارکُن  مقرر﴾  تہٕ  یُہُند  تعداد  چُھ  کٲفرن  خٲطرٕ  فتنہٕ  بنوومُت  تاکہ  اہلِ  کتابن  یِیہِ  یقین،  تہٕ  ایمان  والیٚن  ہُنٛد  ایمان  ہُرِ  تہٕ  اہلِ کتاب  تہٕ  مُومن  روزن  نہٕ  کُنہِ  شکس  منٛز،  ﴿چونکہ  اہلِ  کتاب  تہٕ  اہلِ  ایمان  چِھ  فرشتن  ہٕندیو  غیر  معمولی  طاقتو  نِشہِ  وٲقف،  اَمہِ  موجوب  آسہِ  نہٕ  تِمن  اَتھ  منٛز  کُنہِ  قسمُک  شک  زِ  19  فرشتہٕ  چِھ  دوزخُک  انتظام  کرنہٕ  خٲطرٕ  سیٚٹھاہ۔﴾  تہٕ  دِلٕکۍ  بیمار  تہٕ  کُفّار  وَنن  یِہ  زِ  خُدایس  کیا  ہیٚکہِ  امہِ  کتھہِ  نِشہِ  مطلب  ٲسِتھ۔  یِتھہٕ  پٲٹھۍ  یَس  اللہ  تعالیٰ  یژھان  چُھ  تس  چُھ  گُمراہ  کران  تہٕ  یس  یژھان  چُھ  تس  ہدایت  بخشان،  تہٕ  تُہندِس  ربّ  سٕندیٚن  لشکرن  چُھنہٕ  پانہٕ  تس  ورٲے  کانٛہہ  زانان۔  تہٕ  ییٚمہِ  دوزخٕچ  ذکر  چَھنہٕ  امہِ  ورٲے  بیٚیہِ  کُنہِ  غرضہٕ  کرنہٕ  آمٕژ  زِ  لُکن  سپدِ  امہِ  سٍتۍ  نصیحت۔"
  },
  {
    "verse_id": 32,
    "translation": "ہرگز  نہٕ،  ﴿یعنی  یِہ  چَھنہٕ  کانٛہہ  ہوٲیی  کتھ  یتھ  اَمہِ  طریقہٕ  چِھ  ہزٕل  یِوان  کرنہٕ﴾  قسم  چُھ  زوٗنہٕ  ہُند،"
  },
  {
    "verse_id": 33,
    "translation": "تہٕ  رٲژ  ہُند  ییٚلہِ  سۅ  پوٚت  پھیران  چھےٚ،"
  },
  {
    "verse_id": 34,
    "translation": "تہٕ  صُبحُک  ییٚلہ  سُہ  روشن  چُھ  سپدان،"
  },
  {
    "verse_id": 35,
    "translation": "یِہ  دوزخ  تہِ  چُھ  بڈیو  چیزو  منٛز  اکھ۔  ﴿یعنی  یِتھہٕ  پٲٹھۍ  زوٗن  تہٕ  رات  تہٕ  دۅہ  اللہ  تعالیٰ  سٕندِ  قدرتٕکۍ  عظیم  نشانات  چِھ  تِتھے  پٲٹھۍ  چُھ  دوزخ  تہِ  قدرت  کیو  عظیم  چیزو  منٛز  اکھ  چیز﴾"
  },
  {
    "verse_id": 36,
    "translation": "انسانن  خٲطرٕ  کھۅژناون  وول۔"
  },
  {
    "verse_id": 37,
    "translation": "تۅہیِہ  منزٕ  پرٛتھ  تس  شخصس  خٲطرٕ  کھۅژناون  وول  یُس  برونٛہہ  چُھ  یژھان  پکُن  یا  چُھ  پتھ  یژھان  روزُن۔"
  },
  {
    "verse_id": 38,
    "translation": "پرٛتھ  کانٛہہ  شخص  چُھ  پننہِ  کسبہٕ  بدلہٕ  گِرو۔"
  },
  {
    "verse_id": 39,
    "translation": "دٔچِھنہِ  اَندٕ  والیو  ورٲے۔"
  },
  {
    "verse_id": 40,
    "translation": "یِم  جنتن  منٛز  آسن  تِم  پرٛژھن،"
  },
  {
    "verse_id": 41,
    "translation": "مجرمن  ﴿یعنی  جنتس  منٛز  روٗزِتھ  کرن  تِم  جہنمِیَن  سٍتۍ  کتھ  تہٕ  کرنکھ  یِہ  سوال﴾"
  },
  {
    "verse_id": 42,
    "translation": "توٚہۍ  کٔمۍ  چیزن  نِینو  دوزخس؟"
  },
  {
    "verse_id": 43,
    "translation": "تِم  ونن،  أسۍ  ٲسۍ  نہٕ  نماز  پرن  والیو  منٛزٕ۔"
  },
  {
    "verse_id": 44,
    "translation": "تہٕ  مسکین  ٲسِن  نہٕ  کھیٚن  کھیاوان۔"
  },
  {
    "verse_id": 45,
    "translation": "تہٕ  حقس  خلاف  کتھہٕ  بناون  والیٚن  سٍتۍ  رٔلِتھ  ٲسۍ  أسۍ  تہِ  کتھہٕ  بناونہِ  لگان۔"
  },
  {
    "verse_id": 46,
    "translation": "تہٕ  روزِ  جزا  ٲسۍ  اَپُز  دِوان  قرار۔"
  },
  {
    "verse_id": 47,
    "translation": "یوٚت  تام  زن  اَسہِ  تتھ  یقینی  چیزس  سٍتۍ  سابقہٕ  آو  پیش۔"
  },
  {
    "verse_id": 48,
    "translation": "تمہِ  وقتہٕ  یِیہِ  نہٕ  سفارش  کرن  والیٚن  ہٕنز  کانٛہہ  سفارش  تِمن  کُنہِ  بکار۔"
  },
  {
    "verse_id": 49,
    "translation": "ٲخر  کیا  چُھ  یِمن  لُکن  گوٚمُت  زِ  یِم  چِھ  ییٚمہِ  نصیحت  نِشہِ  بُتھ  پِھران۔"
  },
  {
    "verse_id": 50,
    "translation": "زنتہٕ  یِم  جنگلی  خَر  چِھ۔"
  },
  {
    "verse_id": 51,
    "translation": "یِم  سٕہَس  کھوٚژِھ  ژٔلِمٕتۍ  چِھ،  ﴿یِہ  چُھ  اکھ  عربی  محاورٕہ۔  جنگلی  خرن  چُھ  یِہ  عادت  آسان  زِ  ییٚلہِ  تِمن  خطرُک  مُشکُے  یوت  چُھ  یِوان،  تِم  چِھ  تِتھہٕ  پٲٹھۍ  بدحواس  سپدِتھ  ژلان  زِ  بیاکھ  کانٛہہ  جانور  چُھنہٕ  یِتھہٕ  پٲٹھۍ  ژلان۔﴾"
  },
  {
    "verse_id": 52,
    "translation": "بلکہ  چُھ  یِمو  منٛزٕ  پرٛتھ  کانٛہہ  یِہ  یژھان،  زِ  تٔمۍ  سٕندِ  ناوٕ  گژھن  کھلہٕ  خط  یِنۍ  سوزنہٕ۔  ﴿یعنی  تِم  چِھ  یژھان  زِ  اگر  خُداین  پٔزۍ پٲٹھۍ  محمدؐ  نبی  چِھ  مُقرر  کٔرِمٕتۍ،  تیٚلہِ  سوٗزِن  سُہ  مکہٕ  کِس  أکِس  أکِس  سردارس  تہٕ  أکِس  أکِس  شیخ  سٕندِ  ناوٕ  خط  لیٚکھِتھ  زِ  محمدؐ  چِھ  سٲنۍ  نبی،  توٚہۍ  کٔرِو  یِہٕنز  پیروی  قبول﴾"
  },
  {
    "verse_id": 53,
    "translation": "ہرگز  نہٕ،  اصلی  کتھ  چھےٚ  یِہ  زِ  یِمن  چُھنہٕ  ٲخرتُک  خوف۔"
  },
  {
    "verse_id": 54,
    "translation": "ہرگز  نہٕ  ﴿یعنی  یُہُند  کانٛہہ  یُتھ  مطالبہٕ  یِیہِ  نہٕ  ہرگز  پوٗرٕ  کرنہٕ﴾  یِہ  چھےٚ  اکھ  نصیحت۔"
  },
  {
    "verse_id": 55,
    "translation": "وۅنۍ  ییٚمۍ  سُند  دِل  ییٚژِھہ  سُہ  کٔرِتن  امہِ  نِشہِ  سبق  حٲصل۔"
  },
  {
    "verse_id": 56,
    "translation": "تہٕ  یِم  کرن  نہٕ  کانٛہہ  سبق  حٲصل  اِلّا  یِہ  زِ  اللہ  تعالیٰ  ہٕے  اگر  ییژِھہ۔  سُہ  چُھ  امِیُک  حقدار  زِ  تس  نِشہِ  گژِھہ  یُن  تقویٰ  کرنہٕ،  تہٕ  سُہ  چُھ  امِیُک  اہل  زِ  ﴿تقویٰ  کرن  والیٚن﴾  کرِ  مغفرت۔"
  }
]