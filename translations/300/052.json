[
  {
    "verse_id": 1,
    "translation": "طُورُک  قسم،"
  },
  {
    "verse_id": 2,
    "translation": "بیٚیہِ  اکہِ  تِژِھہ  کُھلہٕ  کتابہِ  ہُند،"
  },
  {
    "verse_id": 3,
    "translation": "یۅسہٕ  رقیق  جِلدس  منٛز  لیٚکھِتھ  چھےٚ،"
  },
  {
    "verse_id": 4,
    "translation": "بیٚیہِ  آباد  گرک،"
  },
  {
    "verse_id": 5,
    "translation": "تہٕ  تھدِ  چَھتُک،"
  },
  {
    "verse_id": 6,
    "translation": "بیٚیہِ  مَوجَزن  ﴿جوش  ہَتہِ﴾  سمندرُک،"
  },
  {
    "verse_id": 7,
    "translation": "زِ  تُہندِس  ربّ  سُند  عذاب  چُھ  ضرور  واقع  سپدن  وول۔"
  },
  {
    "verse_id": 8,
    "translation": "یتھ  کانٛہہ  دفع  کرن  وول  چُھنہٕ۔  ﴿ربّ  سٕندِ  عذاب  نِشہِ  چُھ  مُراد  ٲخرت  تِکیازِ  انکار  کرن  والیٚن  خٲطرٕ  چُھ  تمِیُک  یُنُے  عذاب۔  امہِ  کِس  یِنَس  پیٚٹھ  چُھ  پانژن  چیزن  ہُند  قسم  کھیٚنہٕ  آمُت،  یعنی  یِم  چیز  چِھ  امہِ  کِس  یِنَس  پیٚٹھ  دلالت  کران۔  ﴿1﴾  طُور،  ییٚتہِ  اَکھ  مظلوم  قوم  تھوٚد  تُلنُک  تہٕ  اکھ  ظٲلِم  قوم  گِراونُک  فٲصلہٕ  آو  کرنہٕ۔  یِہ  فٲصلہٕ  چُھ  امہِ  کتھہِ  ہٕنز  علامت  زِ  خُداے  سٕنز  یِہ  خُدٲیی  چُھنہٕ  انہِ  گٔٹۍ  شہر۔  ﴿2﴾  مُقدّس  کتابن  ہُند  مجموعہ  یُس  پرٲنِس  زمانس  منٛز  أکِس  رقیق  جِلدس  پیٚٹھ  لیٚکھنہٕ  اوس  یِوان  تہٕ  سُہ  چُھ  اَتھ  پیٚٹھ  گواہ  زِ  پرٛتھ  زمانس  منٛز  چھےٚ  خُداے  سٕندِ  طرفہٕ  یِنہٕ  والیو  پیغمبرو  ٲخرت  کہِ  یِنٕچ  خبر  دِژمٕژ۔  ﴿3﴾  آباد  گرٕ  یعنی  خانہ  کعبہ  یُس  أکِس  وٲرانس  منٛز  بناونہٕ  آو  تہٕ  پتہٕ  بخٕش  خُداین  اَتھ  سۅ  آبٲدی  یۅسہٕ  دُنیاہس  منٛز  کُنہِ  عمارتس  آیِہ  نہٕ  بخشنہٕ۔  یِہ  چھےٚ  امہِ  کتھہِ  ہٕنز  کُھلہٕ  نِشٲنی  زِ  اللہ  تعالیٰ  سٕندۍ  پیغمبر  چِھنہٕ  ہوٲیی  کتھہٕ  کران۔  حضرت  ابراہیم  علیہ  السّلامو  ییٚلہِ  خانہ  کعبہ  سنسان  پہاڑن  منٛز  باگ  تعمیر  کٔرِتھ  حج  خٲطرٕ  آلَو  اوس  کوٚرمُت  تمہِ  وقتہٕ  ہیٚکہِ  ہے  نہٕ  کانٛہہ  اندازٕہ  تہِ  کٔرِتھ  زِ  ساسہٕ  بدیٚن  ؤرِ  یِن  تام  روزِ  دُنیا  اَتھ  کُن  دوران  یِوان۔  ﴿4﴾  تھوٚد  چھت  یعنی  آسمان  تہٕ  ﴿5﴾  موجزن  سمندر،  یِم  چِھ  اللہ  تعالیٰ  سٕندِ  قدرتِکۍ  کھُلہٕ  علامات۔  تہٕ  گوٲہی  چِھ  دِوان  زِ  تِمن  ہُند  بناون  وول  ہیٚکہِ  نہٕ  ٲخرت  برپا  کرنہٕ  نِشہِ  عٲجز  ٲسِتھ﴾۔"
  },
  {
    "verse_id": 9,
    "translation": "سُہ  سپدِ  تمہِ  دۅہ  واقع  ییٚلہِ  آسمانس  وُلٹہٕ  پٲٹھۍ  تھرٕ  تھرٕ  وۅتھہِ۔"
  },
  {
    "verse_id": 10,
    "translation": "تہٕ  پہاڑ  پھیرن  وُڑان  وُڑان۔"
  },
  {
    "verse_id": 11,
    "translation": "تبٲہی  چھےٚ  تمہِ  دۅہ  تِمن  اِنکار  کرن  والیٚن  خٲطرٕ،"
  },
  {
    "verse_id": 12,
    "translation": "یِم  اَز  کھیلہِ  ہٕندِ  رٔنگۍ  پننیٚن  حُجت  بٲزِیَن  منٛز  لٔگِتھ  چِھ۔"
  },
  {
    "verse_id": 13,
    "translation": "ییٚمہِ  دۅہ  تِم  دکہٕ  دی  دِی  یِن  نارِ  جہنمس  کُن  نِنہٕ۔"
  },
  {
    "verse_id": 14,
    "translation": "تمہِ  ساعتہٕ  یِیہِ  تِمن  وننہٕ  زِ  یِہ  چُھ  سُے  نار  یتھ  نہٕ  توٚہۍ  پژھ  ٲسِو  کران۔"
  },
  {
    "verse_id": 15,
    "translation": "وۅنۍ  ؤنِو  یِہ  چھا  جود  کِنہٕ  تۅہیِہ  چُھوو  نہٕ  اَتھہِ  یِوان؟"
  },
  {
    "verse_id": 16,
    "translation": "گٔژِھو  وۅنۍ  دٔزِو  اَتھ  منٛز،  توٚہۍ  صبر  کٔرِتو  یا  متہٕ  کٔرِتو،  تُہندِ  خٲطرٕ  چھےٚ  ہِشی  کتھاہ،  تۅہیِہ  چُھو  تِیُتھے  بدلہٕ  دِنہٕ  یِوان  یِژھہ  عملہٕ  توٚہۍ  کران  ٲسِو۔"
  },
  {
    "verse_id": 17,
    "translation": "مُتقی  لُکھ  آسن  تَتہِ  باغن  تہٕ  نعمتن  منٛز۔"
  },
  {
    "verse_id": 18,
    "translation": "لُطف  آسن  تُلان  تِمن  چیزن  یِم  تِہُند  ربّ  تِمن  دِیِہ،  تہٕ  تِہُند  ربّ  بچاوِ  تِمن  جہنم  کہِ  عذاب  نِشہِ۔  ﴿تِمن  یِیہِ  وَننہٕ﴾"
  },
  {
    "verse_id": 19,
    "translation": "کھیٚیِو  تہٕ  چیٚیِو  مزٕہ  سان  پننیٚن  تِمن  عملن  ہٕندِ  بدلہٕ  یِم  توٚہۍ  کران  چِھو  روٗدِمٕتۍ۔"
  },
  {
    "verse_id": 20,
    "translation": "تِم  آسن  اکھ  أکِس  برونٛہہ  کنہِ  تھاونہٕ  آمتین  تختن  پیٚٹھ  تکیِہ  لگٲوِتھ  بِہِتھ،  تہ  أسۍ  کرَو  خوبصورت  أچھ  واجِنیٚن  حوٗرن  سٍتۍ  تِمن  خاندر۔"
  },
  {
    "verse_id": 21,
    "translation": "یِمو  لُکو  ایمان  چُھ  اوٚنمُت،  تہ  تِہندۍ  اولاد  تہِ  چِھ  کُنہِ  ایمان  کِس  درجس  منٛز  تِہندِس  نقشِ  قدمَس  پیٚٹھ  پٔکِمتۍ،  تِہندۍ  تِم  اولاد  تہِ  رَلاووکھ  أسۍ  ﴿جنّتس  منٛز﴾  تِمن  سٍتۍ،  تہٕ  تِہنٛزِ  عملہِ  منٛز  دِمَو  نہٕ  تِمن  کانٛہہ  خسارٕہ۔  پرٛتھ  شخص  چُھ  پننہِ  کسب  کہِ  بدلہٕ  گِرَو  ﴿یعنی  یِتھہٕ  پٲٹھۍ  کانٛہہ  شخص  قرض  نکھہٕ  والنہٕ  ورٲے  گرِو  تھاونہٕ  آمُت  چیز  مۅکلٲوِتھ  ہیٚکہِ  نہٕ،  تِتھے  پٲٹھۍ  ہیٚکہِ  نہٕ  کانٛہہ  شخص  فرض  ادا  کرنہٕ  ورٲے  پنُن  پان  اللہ  تعالیٰ  سٕندِ  مواخذٕہ  نِشہِ  بچٲوِتھ۔  اولاد  اگر  پانہٕ  نیک  چُھنہٕ،  مٲلِس  بُڈِ  بب  سٕنز  نیکی  ہیٚکہِ  نہٕ  تٔمۍ  سُند  گِرو  تھاونہٕ  آمُت  چیز  یَلہٕ  ترٛاونٲوِتھ﴾"
  },
  {
    "verse_id": 22,
    "translation": "أسۍ  روزَو  تِمن  پرٛتھ  قسمٕکۍ  میوٕہ  تہٕ  ماز  یُس  چیز  تہِ  تِمن  دل  منگہِ،  سۅلبہٕ  سۅلبہٕ  سیٚٹھاہ  دِوان۔"
  },
  {
    "verse_id": 23,
    "translation": "تِم  آسن  اکھ  أکِس  نِشہِ  شرابُک  جام  پِلن  کٔرۍ  کٔرۍ  رٹان،  یتھ  منٛز  نَہ  بکواس  آسہِ،  تہٕ  نَہ  بدکٲری۔  ﴿یعنی  سُہ  شراب  آسہِ  نہٕ  نَشہِ  پٲدٕ  کرن  وول  زِ  سُہ  چیٚتھ  سپدن  تِم  بدمست  تہٕ  لاگن  بے  ہوٗدٕ  بکواس  کرُن،  یا  لاگن  لیٚکہٕ  تہٕ  بدرَد  وَنُن،  یا  لاگن  تِژٕھہ  فحش  حرکتہٕ  کرنہٕ  یِژٕھہ  حرکتہٕ  دُنیاہکۍ  شراب  چیٚنہٕ  وٲلۍ  چِٕھ  کران۔﴾"
  },
  {
    "verse_id": 24,
    "translation": "تہٕ  تِہندِس  خدمتس  منٛز  آسن  تِم  لڑکہٕ  دوران  پھیران  یِم  تِہندی  ﴿خدمت﴾  خٲطرٕ  مخصوص  آسن۔  تِتھۍ  خوبصورت  زنتہٕ  ژوٗرِ  تھاونہٕ  آمٕتۍ  مۅختہٕ  ﴿موتی﴾۔"
  },
  {
    "verse_id": 25,
    "translation": "یِم  لُکھ  پٕرٛژھن  پانہٕ  وٲنۍ  اکھ  أکِس  ﴿دُنیاہس  منٛز  گُزریمٕتۍ﴾  حالات۔"
  },
  {
    "verse_id": 26,
    "translation": "یِم  وَنن  زِ  أسۍ  ٲسۍ  برونٛہہ  پننیٚن  گر  کیٚن  منٛز  کھوٚژۍ  کھوٚژۍ  زندگی  بسر  کران،  ﴿یعنی  أسۍ  ٲسۍ  نہٕ  تَتہِ  عٲشس  منٛز  روٗزِتھ  تہٕ  پننِس  دُنیاہس  منٛز  مَست  سپدِتھ  غفلتچٕ  زندگی  گزاران  بلکہ  اوس  اَسہِ  پرٛتھ  ساعتہٕ  یِہ  ڈر  روزان  زِ  اسہِ  گٔژھ  نہٕ  تِژھہ  کانٛہہ  کٲم  سرزد  سپدٕنۍ  یتھ  پیٚٹھ  أسۍ  خدایس  نِشہِ  رٹنہٕ  یِمو۔  یتھ  جایِہ  چھےٚ  خاص  پننیٚن  گر  کیٚن  درمیان  کھوٚژۍ  کھوٚژۍ  زندگی  گُزرانٕچ  ذِکر  امہِ  موجوب  کرنہٕ  آمٕژ  زِ  انسان  ییٚمہِ  وجہ  کِنۍ  زیادہ  پہن  گناہن  منٛز  ہیٚنہٕ  چُھ  یِوان  سۅ  چھےٚ  پنٕنۍ  شُرۍ  بٲژ  عٲش  کرناونٕچ  تہٕ  تِہُنٛد  دُنیا  بناونٕچ  فِکر  آسان﴾"
  },
  {
    "verse_id": 27,
    "translation": "ٲخر  کار  کوٚر  خُداین  اسہِ  پیٚٹھ  فضل،  تہٕ  أسۍ  بچٲوِن  پُھسٕر  والن  والہِ  ہوا  کہ  عذاب  نِشہِ۔"
  },
  {
    "verse_id": 28,
    "translation": "أسۍ  ٲسۍ  پٔتِمہِ  زندگی  منٛز  تٔمۍ  سٕے  دُعا  منگان۔  سُہ  چُھ  پٔزِپٲٹھۍ  سارِوٕے  کھۅتہٕ  بوٚڈ  مُحسن  تہٕ  رحیم۔"
  },
  {
    "verse_id": 29,
    "translation": "لہٰذا،  اے  نبیؐ،  توٚہۍ  روٗزِو  نصیحت  کران،  پننِس  ربّ  سٕندِ  فضل  سٍتۍ  نَہ  چِھو  توٚہۍ  کاہن  تہٕ  نَہ  چِھو  مجنون۔  ﴿ٲخرتچٕ  تصویر  پیش  کرنہٕ  پتہٕ  چُھ  وۅنۍ  تقریرُک  رۅخ  کُفّارِ  مکن  ہٕنزن  تِمن  ہٹ  دھرمِیَن  کُن  پھیران  یِمو  سٍتۍ  تِم  رسول  اللہ  صلی  اللہ  علیہ و سلمن  ہٕندِ  دعوتُک  مقابلہٕ  ٲسۍ  کران۔  یتھ  آیتس  منٛز  چُھ  خطاب  بظٲہر  حضور  صلی  اللہ  علیہ و سلمن  مگر  حضور  صلی  اللہ  علیہ  وسلمن  ہٕندِ  ذریعہ  چُھ  مقصد  یِہ  کتھ  کُفّارِ  مکہ  بوز  ناوٕنۍ۔﴾"
  },
  {
    "verse_id": 30,
    "translation": "کیا  یِم  لُکھ  چھا  ونان  زِ  یِہ  شخص  چُھ  شٲعر،  ییٚمۍ  سٕندِس  حقس  منٛز  أسۍ  زمانہٕ  کیٚن  حٲدثاتن  چِھ  انتظار  کران؟  ﴿یعنی  اَسہِ  چُھ  انتظار  زِ  أمِس  شخصس  کر  یِیہِ  کانٛہہ  آفت  تہٕ  أسۍ  گژھو  أمِس  نِشہِ  آزاد﴾"
  },
  {
    "verse_id": 31,
    "translation": "یِمن  ؤنِو  اچھا،  کٔرِو  انتظار،  بٕتہِ  کرٕ  تۅہیِہ  سٍتۍ  انتظار۔"
  },
  {
    "verse_id": 32,
    "translation": "کیا  یِہٕنزٕ  عقلہٕ  چھا  یِمن  یِژھے  کتھہٕ  کرنہٕ  خٲطرٕ  وَنان؟  کِنہٕ  درحقیقت  چِھ  یِم  سرکش  لُکھ؟  ﴿یِمن  مختصر  کتھن  منٛز  چُھ  مخٲلِفن  ہٕندیٚن  تمام  پروپگنڈن  پھۅکھ  آمُت  کڑنہٕ۔  اِستدلالُک  خلاصہٕ  چُھ  یِہ  زِ  یِم  قریش  سردار  تہٕ  مشٲیخ  چِھ  بَڈٕ  عقلمند  بٔنِتھ  پھیران،  مگر  کیا  یِہٕنز  عقل  چھا  یی  ونان  زِ  یُس  شخص  شٲعر  چُھنہٕ  تس  ؤنِو  شٲعر،  یَس  سورُے  قوم  دانا  انسان  سٕندِ  حیثیت  زانان  چُھ  تس  ؤنِو  مجنون۔  تہٕ  یس  شخصس  کہانتس  سٍتۍ  کنہِ  قسمُک  واٹھٕے  چُھنہٕ  تس  ؤنِو  خواہ  مخواہ  کاہن۔  پتہٕ  اگر  عقلہِ  ہٕندِسٕے  بُنیادس  پیٚٹھ  یِم  حُکم  لگاوہن  تیٚلہِ  گٔژِھۍ  کانٛہہ  اَکوے  حُکم  لگاوٕنۍ۔  واریاہ  مُتضاد  حُکم  ہیکہَن  نہٕ  اَکی  ساعتہٕ  لگٲوِتھ۔  اکھ  شخص  کتہِ  ہیٚکہِ  ٲخر  بیک  وقت  شاعر،  مجنون  تہٕ  کاہن  ٲسِتھ۔﴾"
  },
  {
    "verse_id": 33,
    "translation": "یِم  چھا  ونان  زِ  أمۍ  شخصن  چُھ  یِہ  قرآن  پانے  بنوومُت؟  اصل  کتھ  چھےٚ  یِہ  زِ  یِم  چِھنہٕ  یژھان  ایمان  اَنُن۔"
  },
  {
    "verse_id": 34,
    "translation": "اگر  یِم  پننِس  اتھ  قولَس  منٛز  پٔزِیٲرۍ  چِھ  تیٚلہِ  أنۍ  تن  اَمی  شانُک  کانٛہہ  کلام  بنٲوِتھ۔"
  },
  {
    "verse_id": 35,
    "translation": "کیا  یِم  چھا  کٲنٛسہِ  خٲلِق  سٕندِ  ورٲے  پانے  پٲدٕ  گٔمٕتۍ؟  کِنہٕ  پانہٕ  چِھ  یِم  پنٕنۍ  خٲلِق؟"
  },
  {
    "verse_id": 36,
    "translation": "کِنہٕ  زمین  تہٕ  آسمان  چِھ  یِمو  پٲدٕ  کٔرِمٕتۍ؟  کتھ  چھےٚ  یِہ  زِ  یِم  چِھنہٕ  یقین  تھاوان  ﴿یعنی  زیوِ  سٍتۍ  چِھ  تسلیم  کران  زِ  یُہُند  تہٕ  ساری  دُنیاہُک  خٲلِق  چُھ  اللہ  مگر  ییٚلہِ  وَننہٕ  چُھ  یِوان  زِ  تیٚلہِ  کٔرِو  بندگی  تہِ  تٔسۍ  خُداے  سٕنز،  تیٚلہِ  چِھ  اورٕ  لڑایِہ  وۅتھان،  یِہ  چُھ  امہِ  کتھہِ  ہُند  ثبوت  زِ  یِمن  چُھنہٕ  خُدایس  پیٚٹھ  یقین۔﴾"
  },
  {
    "verse_id": 37,
    "translation": "کیا  تُہندِس  ربّ  سٕندۍ  خزانہٕ  چھا  یِہندِس  قبضس  منٛز؟  کِنہٕ  تِمن  پیٚٹھ  چُھ  یُہندُے  حُکم  چلان؟  ﴿یِہ  چُھ  کُفّارِ  مکن  ہٕندِ  تمہِ  اعتراضُک  جواب  زِ  ٲخر  کیازِ  آے  محمد  بن  عبد  اللہ  ﴿صلی  اللہ  علیہ و سلمٕے﴾  رسول  بناونہٕ۔  امہِ  جوابُک  مطلب  چُھ  یِہ  زِ  یِم  لُکھ  گُمرٲہی  منٛزٕ  کڑنہٕ  خٲطرٕ  اوس  بہر  حال  کانٛہہ  نَتہٕ  کانٛہہ  رسول  بناونُے۔  وۅنۍ  چُھ  سوال  یِہ  زِ  یِہ  فٲصلہٕ  کرُن  کٔمۍ  سٕنز  کٲم  چھےٚ  زِ  خُداے  کَس  بناوِ  پنُن  رسول  تہٕ  کس  بناونہٕ؟  اگر  یِم  لُکھ  خُداے  سٕندِس  بناونہٕ  آمٕتِس  رسولس  انکار  چِھ  کران،  تیٚلہِ  چُھ  اَمِیُک  معنی  یِہ  زِ،  یا  چُھ  خُداے  سٕنزِ  خُدایی  ہُند  مٲلِک  یِمو  پنُن  پان  سمجھمُت،  نَتہٕ  چُھ  یِمن  یِہ  خام  خیال  زِ  پننہِ  خُدٲیی  ہُند  مٲلِک  ٲسِتن  خُداے  پانے  مگر  اتھ  منٛز  گژِھہ  یُہُند  حُکم  چلُن۔﴾"
  },
  {
    "verse_id": 38,
    "translation": "کیا  یِمن  نِشہِ  چھا  کانٛہہ  ہیر  یَتھ  پیٚٹھ  کھٔسِتھ  یِم  پیٚٹھِمہِ  عالمٕچ  کتھ  باتھ  چِھ  بوزان؟  یِمو  منٛزٕ  ییٚمۍ  کٲنٛسہِ  کینہہ  بوٗزمُت  چُھ  سُہ  أنِنۍ  کانٛہہ  ٹاکارٕہ  دلیل۔"
  },
  {
    "verse_id": 39,
    "translation": "کیا  خُدایس  خٲطرٕ  چھا  بس  کورِ،  تہٕ  تۅہیِہ  لُکن  خٲطرٕ  چِھ  نیٚچِوۍ؟  ﴿یعنی  اگر  تۅہیِہ  رسول  سٕنز  کتھ  ماننس  انکار  چُھو،  تیٚلہِ  کُس  ذریعہ  چُھو  خۅد  پانس  نِشہِ  تۅہیِہ  حقیقت  زاننُک؟  کیا  تۅہیِہ  منٛزٕ  چھا  کانٛہہ  شخص  عالمِ  بالاہس  منٛز  ووتمُت،  تہٕ  تٔمۍ  چھا  خدایس  نِشہِ،  یا  تٔمۍ  سٕنٛدیٚن  فرشتن  نِشہِ  براہِ  راست  یِہ  معلوم  کوٚرمُت  زِ  تِم  عقیدٕہ  چِھ  حقیقتس  مطٲبق  یِمن  پیٚٹھ  تۅہیِہ  پننہِ  دینُک  کٕن  چُھو  تھوومُت؟  اگر  یِہ  دعویٰ  تۅہیِہ  چُھوو  نہٕ،  تیٚلہِ  کٔرِو  پانے  غور  زِ  امہِ  کھۅتہٕ  مُضحکہ  انگیز  ﴿یعنی  پھٲتِر﴾  عقیدہ  کیا  ہیٚکہِ  بیٚیہِ  ٲسِتھ  زِ  اللہ  ربّ  العالمین  سٕندِ  خٲطرٕ  چِھو  توٚہۍ  اولاد  تجویز  کران،  تِمہٕ  تہِ  کورِ،  یِمہٕ  توٚہۍ  پننہِ  خٲطرٕ  حقارت  چَھو  باسان﴾۔"
  },
  {
    "verse_id": 40,
    "translation": "کیا  توٚہۍ  چِھوٕ  یِمن  کانٛہہ  اجر  منگان،  زِ  یِم  چِھ  تَتھ  چیٚٹہِ  ہٕندِس  بارس  تل  دٔبِتھ  گژھان  یۅسہٕ  یِمن  زبردستی  چھےٚ  تراونہٕ  آمٕژ؟"
  },
  {
    "verse_id": 41,
    "translation": "کیا  یِمن  نِشہِ  چھا  غیب  کیٚن  حقٲیقن  ہُند  علم  زِ  تمہِ  کِس  بِناہس  پیٚٹھ  آسن  یِہ  لیکھان؟  ﴿یعنی  کیا  یِم  لُکھ  ہیٚکنہٕ  لیٛکھِتھ  دِتھ  زِ  غیب  چن  حقیقتن  متعلق  چِھ  یِم  رسوُل  سٕندیٚن  بیاناتن  ہُند  تکذیب  اتھ  بناہس  پیٚٹھ  کران  زِ  غیب  کہِ  پردٕہ  تٔلۍ  چُھ  یِمو  وُچھمُت  زِ  حقیقت  چَھنہٕ  سۅ  یۅسہٕ  رسوُل  چُھ  بیان  کران؟﴾"
  },
  {
    "verse_id": 42,
    "translation": "یِم  چھا  کانٛہہ  چال  یژھان  گِندٕنۍ؟  اگر  یِہ  کتھ  چھےٚ  تیٚلہِ  گژِھہ  کُفر  کرن  والیٚن  تِہنز  چال  پوٚت  پھِرِت  نٲلۍ۔"
  },
  {
    "verse_id": 43,
    "translation": "خُدایس  ورٲے  چھا  یِمن  بیٚیہِ  کانٛہہ  معبوٗد؟  اللہ  تعالیٰ  چُھ  پاک  تمہِ  شرکہٕ  نِشہٕ  یُس  یِم  لُکھ  کران  چِھ۔"
  },
  {
    "verse_id": 44,
    "translation": "یِم  لُکھ  اگر  آسمانٕکۍ  ٹکُرٕ  تہِ  وُچَھن  بۅن  پیٚوان،  تیٚلہِ  وَنن  یِہ  چُھ  اوٚبُر  یُس  گنان  گنان  چُھ  پکان۔"
  },
  {
    "verse_id": 45,
    "translation": "لہٰذا،  اے  نبیؐ،  یِم  ترٲویوٗکھ  یِہندِس  حالس  پیٚٹھ،  یوٚت  تام  زَن  یِم  پننِس  تتھ  دۅہس  واتن  ییٚلہِ  یِمن  ہوشی  یِن  نہٕ  تھاونہٕ،"
  },
  {
    "verse_id": 46,
    "translation": "ییٚمہِ  دۅہ  نَہ  یِہٕنز  کانٛہہ  چال  یِمن  بکار  یِیِہ،  تہٕ  نَہ  یِیہِ  یِمن  کانٛہہ  مدد  کرنہٕ۔"
  },
  {
    "verse_id": 47,
    "translation": "تہٕ  سُہ  وقت  یِنہٕ  برونٛہہ  تہِ  چُھ  ظٲلِمن  کِیُت  اکھ  عذاب،  مگر  یِمو  منٛزٕ  چِھنہٕ  اکثر  زانان۔"
  },
  {
    "verse_id": 48,
    "translation": "اے  نبیؐ،  پننِس  ربّ  سُند  فٲصلہٕ  یِنَس  تام  کٔرِو  صبر،  توٚہۍ  چِھو  سانیٚن  نظرن  منٛز۔  توٚہۍ  ییٚلہِ  ؤتھِو،  تیٚلہِ  کٔرِو  پننِس  ربّ  سٕندِ  حمدٕ  سان  تٔمۍ  سٕنز  تسبیح۔  ﴿یعنی  ییٚلہِ  توٚہۍ  نمازِ  خٲطرٕ  تھوٚد  ؤتھِو  تیٚلہِ  کٔرِو  اللہ  تعالیٰ  سٕندِ  حمد  و  تسبیح  سٍتۍ  اَمِیُک  آغاز۔  اَمی  حُکم  کِس  تعلیمس  منٛز  چُھ  رسول  اللہ  صلی  اللہ  علیہ و سلمو  یِہ  ہدایت  فرموومُت  زِ  نمازِ  ہُند  ابتدا  گژِھہ  تکبیرِ  تحریمہ  پتہٕ  یِمو  لفظو  سٍتۍ  کرنہٕ  یُن۔  ﴿سُبحٰنکَ  اللّھُمّ  وَ  بِحَمدِکَ  وَ  تَبَارَکَ  السّمُکَ  وَ  تَعَالیٰ  جَدُکَ  وَلَااِلٰہَ  غَیرُک﴾"
  },
  {
    "verse_id": 49,
    "translation": "رات  کِیُت  تہِ  ٲسِو  تٔمۍ  سٕنز  تسبیح  کران  تہٕ  تارک  ییٚلہِ  پھیران  چِھ  تمہِ  وقتہٕ  تہِ۔  ﴿مُراد  چُھ  فجر  نمازِ  ہُند  وقت﴾"
  }
]