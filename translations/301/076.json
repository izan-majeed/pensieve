[
  {
    "verse_id": 1,
    "translation": "بے  شک  أمِس  انسانس  پٮ۪ٹھ  گُزریوو  زمانہٕ  منٛزٕ  اَکھ  وقتَہ  یَتھ  وقتس  منٛز  اوسنہٕ  سُہ  کانٛہہ  چیزَہ  زیٚوِ  پٮ۪ٹھ  ہیوٚن  لایق  (یعنی  قٲبلِ  ذکر  انسان  اوسنہٕ  بلکہ  اوس  نطفہٕ،  تَمہِ  برونٛٹھ  اوس  غذا،  تَمہِ  برٛونٹھ  اوس  اکھ  چیزَہ  جماداتو  اندرٕہ۔)"
  },
  {
    "verse_id": 2,
    "translation": "اَسی  کوٚر  پٲدٕہ  یہِ  انسان  مِلناونہٕ  آمتِس  آبِ  نطفس  یعنی  مردٕ  سٕندِس  آبس  تہٕ  زنانہِ  ہٕندِس  آبس  سٍتۍ  مِلنٲوِتھ،  (کیازِ  زنانہِ  ہٕںز  منی  چھےٚ  اندٕرۍ  أندری  تٔہندِس  شِکمس  یعنی  بچہِ  دانہِ  اندر  جمع  سپدان  توپتہٕ  چھِ  تِم  دۅشوے  آب  پانہٕ  وٲنۍ  رلان  تہٕ  مِلناونہٕ  یِوان،  تٔتھۍ  چھُ  انسان  بنان۔  یِتہِ  ہیٚکہِ  معنی  ٲسِتھ  کہ  سُہ  مادٕہ  چھُ  مختلف  چیزو  سٍتۍ  مرکب  آسان  سپُدمُت  یا  یتھ  نُطفس  سٍتۍ  قبرِ  ہنٛز  مِیٔژ  مِالناونہٕ  یِوان  چھےٚ  غرض  یِتھہِ  سٕے  نُطفس  کوٚر  پٲدٕہ  اَسہِ  یہِ  انسان۔  ییٚمہِ  طریقہٕ  کہ  أسۍ  کَرہون  سُہ  مکلف  یعنی  پنٕنۍ  احکام  اوٲمر  تہٕ  نوٲہی  واتناوو  تَس  نِشہِ،  دَپہُوس  یہِ  کر  تہٕ  یہِ  مہ  کر۔)  امی  سٍتۍ  کرو  أسۍ  تَس  آزمٲیش  تہٕ  امتحان،  تمی  مۅکھہٕ  کوٚر  اَسہِ  سُہ  بوزوُن  تہٕ  وُچھوُن۔  (بیٚیہِ  کٔر  اَسہِ  تس  عقل  و  فکر  عطا  غرض  کہ  سۅ  ہیئت  تہٕ  تِم  صفت  کٔرۍ  اَسہِ  تَس  عطا  یِمَو  سٍتۍ  تٔمِس  اندرٕہ  مکلف  بنہٕ  نٕچ  قٲبلیت  سپٕز  پٲدٕہ،  تَمہِ  پتہٕ  ییلہِ  تس  مکلف  بننُک  وقت  ووت۔)"
  },
  {
    "verse_id": 3,
    "translation": "اَسہِ  کوٚر  سُہ  مطلع  رٕژن  کامیٚن  پٮ۪ٹھ  تہِ  یچھ  کامیٚن  پٮ۪ٹھ  تہِ،  توپتہٕ  ہٲوٕس  اَسہِ  سِیٔز  وَتھ  یعنی  پننیو  احکامو  سٍتۍ  کوٚر  اَسہِ  تس  کُن  خطاب۔  (تَمہِ  سٍتۍ  سپُد  سُہ  یا  شکر  گُزار  با ایمان  یا  سپُد  نا شکر  گزار  کٲفر  یعنی  ییٚمہِ  وَتہِ  تَس  دوٚپ  پکُن  ہرگاہ  تمی  وَتہِ  پوٚک  تیٚلہِ  گوٚو  با ایمان،  ہرگاہ  تَمہِ  وَتہِ  پوٚک  نہٕ  تیٚلہِ  گوٚو  کٲفر۔  وۅنۍ  چھُ  بیان  یِوان  کرنہٕ  یِمن  دۅشوٕنۍ  ہُنٛد  جزا  و  سزا۔)"
  },
  {
    "verse_id": 4,
    "translation": "اسہِ  چھُ  تیار  تھوومُت  کٲفرن  ہٕندِ  خٲطرٕہ  ہانکلہٕ  تہٕ  طوق  بیٚیہِ  دَزٕہ  وُن  نار۔"
  },
  {
    "verse_id": 5,
    "translation": "بے  شک  یِم  نیکو  کار  آسن  تِم  چیٚن  جنتُک  شرابِ  طہور  پیالو  سٍتۍ،  یَتھ  شرابِ  طہورس  مِلناونہٕ  آسہِ  آمُت  جنتہٕ  کہ  کوفوٗرٕ  منٛزٕ  موے  ہَنہ۔  (جنتس  منٛز  چھُ  اَکھ  چشمَہ  اَکھ  ناگَہ  یُس  اللہ  تعالیٰ  ہن  چھُ  مخصوص  کوٚرمُت  مقرّب  بندن  ہٕندِ  خٲطرٕہ۔  سُہ  آسہِ  خۅشبو  تہٕ  فرحت  افزا  تہٕ  سفید،  تمی  مناسبتہٕ  آس  وَننہٕ  کافوٗر۔)"
  },
  {
    "verse_id": 6,
    "translation": "اکھ  چشمَہ  ییٚمہِ  منٛزٕ  چیٚن  اللہ  تعالیٰ  سٕندۍ  خاص  بندٕہ،  تَتھ  آسن  تِم  خاص  بندٕہ  پھِران  یوکُن  تِمن  خۅش  آسہِ  کران،  سُہ  آسہِ  بوٚن  کُن  پکان  ہیوٚرکُن  پکان۔  (جنتہٕ  چہِ  جویہِ  آسن  جنتِیَن  تابع،  تِہٕندِ  اشارٕہ  سٍتۍ  توکُن  پکان  یوکُن  تِہٕنز  خوٲہش  آسہِ۔  دُرّ  منثورس  اندر  چھےٚ  اَکھ  روایت  کہ  جنتِیَن  آسن  اَتھن  منٛز  سۅنہٕ  سٕںزٕ  لۅرِ،  تِموٕے  سٍتۍ  آسن  جوین  کُن  اشارٕہ  کران،  تِمہٕ  جویہِ  آسن  تِہندِ  اشارٕہ  سٍتۍ  تٔتھۍ  طرفس  پکان  یتھ  طرفس  کُن  تِہٕنز  خوٲہش  آسہِ  گژھان۔)"
  },
  {
    "verse_id": 7,
    "translation": "تِم  عبادُ  اللہ  خداے  سٕندۍ  بندٕہ  گٔے  تِمے  یِم  پوٗرٕہ  چھِ  کران  تِم  واجبات  یعنی  نذر  و  نیاز  یِم  تِمَو  پانس  پٮ۪ٹھ  مَٹہِ  ہیٚتمٕتۍ  آسن  چھِ،  (ییٚلہِ  تِم  پانے  مٹہِ  ہیٚتمٕتۍ  چیز  پورٕہ  کران  چھِ،  وۅنۍ  یِم  چیز  اللہ  تعالیٰ  پانہٕ  چھُ  تِمن  پٮ۪ٹھ  وٲجب  تہٕ  مَٹہِ  کران  تِمن  چیزن  ہٕنز  چھَنہ  کتھٕے  کہ  تِم  کِتھہٕ  پٲٹھۍ  آسن  سُہ  پوٗرٕہ  کران۔)  واجبات  ربّانی  چھِ  بکمالِ  اخلاص  پوٗرٕہ  کران  کیازِ  تِم  چھِ  کھۅژان  تتھ  دۅہس  ییٚمہِ  دۅہٕچ  سختی  آسہِ  پرٛتھ  أکِس  واتہٕ  وٕنۍ،  (اِلّا  ما  شاء  اللہ۔)"
  },
  {
    "verse_id": 8,
    "translation": "تِم  پروردِگارٕ  سٕندۍ  بندٕہ  گٔے  تِمے  یِم  تٔہندِ  محبتہٕ  پَنُں  تیار  کوٚرمُت  غذا  چھِ  کھیاوان  مسکینن  یتیٖمن  تہٕ  قٍدیٚن۔  (قٍدۍ  اگر  مظلوم  آسہِ  تمۍ  سُنٛد  مستحق  آسُن  چھُ  ظٲہرٕے،  ہرگاہ  ظٲلم  تہِ  آسہِ  سُہ  کھیاوُن  تہِ  چھُ  سخت  حاجتہٕ  وِزِ  جانٕے۔  طعام  کھیاوان  کھیاوان  چھِ  تِم  زیٚوِ  سٍتۍ  ونان  تِمن۔)"
  },
  {
    "verse_id": 9,
    "translation": "أسۍ  چھِ  توٚہۍ  کھیاوان  یہِ  طعام  محض  خداے  سٕندِ  رضا  مندی  خٲطرٕہ،  أسۍ  چھِنہٕ  تۅہیہِ  نِشہِ  اَمِیُک  عوض  تہٕ  بدلہٕ  یژھان  نَہ  چھِ  زیٚوِ  سٍتۍ  اَمِیُک  شکر  و  سپاس  تہٕ  تعریف  و  ثنا  خوانی  یژھان۔  (أسۍ  چھِو  توٚہۍ  محض  خداے  سٕندِ  رضا  مندی  خٲطرٕہ  ییٚمہِ  مۅکھ  کھیاوان)"
  },
  {
    "verse_id": 10,
    "translation": "أسۍ  چھِ  باوجودِ  آں  پننِس  پروردِگار  سٕندِس  تتھ  دۅہس  کھۅژان  یُس  بُتھ  ژٕکرِتھ  تہٕ  سٮ۪ٹھاہ  سخت  آسہِ،  (امید  چھِ  تھاوان  کہ  مخلصانہٕ  عملن  ہٕندِ  برکتہٕ  تھاوِ  سُہ  اَسہِ  تَمہِ  دۅہ  چہِ  سختی  تہٕ  تلخی  نِشہِ  محفوظ۔  اَمہِ  اندرٕ  سپُد  معلوم  کہ  ٲخرت  کہ  خوفہٕ  سببہٕ  کانٛہہ  کٲمَہ  کرٕنۍ  چھُنہٕ  خلافِ  اخلاص۔)"
  },
  {
    "verse_id": 11,
    "translation": "پس  رَچھہِ  تِمن  اللہ  تعالیٰ  اطاعت  و  اخلاص  کہ  برکتہٕ  تَمہِ  دۅہ  چہِ  پرٛتھ  سختی  نِشہِ  بیٚیہِ  کریٚکھ  بُتھیٚن  ہٕںز  تازگی  تہٕ  دِلن  ہٕنز  خوشی  عطا  یعنی  بُتھیُک  نوٗر  تہٕ  دِلُک  سروٗر۔"
  },
  {
    "verse_id": 12,
    "translation": "بیٚیہِ  دِیہِ  تِمن  تِہُنٛد  اللہ  تعالیٰ  صبر  و  استقامت  بدلہٕ  جنت  تہٕ  جنتٕکۍ  پاٹیوٗ  جامہٕ۔"
  },
  {
    "verse_id": 13,
    "translation": "یتھ  حالس  منٛز  کہ  تِم  آسن  تِمن  جنتن  منٛز  پادشاہن  ہٕندۍ  پٲٹھۍ  لعل  و  جوٲہرو  سٍتۍ  جٔرمٕتیٚن  تختن  پٮ۪ٹھ  عزت  و  آرام  سان  بِہِتھ۔  نہ  لبن  تَتہِ  آفتابٕچ  تٔپِش  تہٕ  گرمی،  نہ  لبن  تٍر  تہٕ  سردی،  (بلکہ  آسہِ  تتہِ  خۅشگوار  موسم،  گاش  آسہِ  تَتہِ  عرشِ  مجیدُک  نوٗر۔)"
  },
  {
    "verse_id": 14,
    "translation": "جنتہٕ  کیٚن  کُلیٚن  ہُنٛد  خۅشگوار  سایہِ  آسہِ  تِمن  نکھہٕ  تل،  نوٚمراونہٕ  آسہِ  آمُت  تِمن  کُلیٚن  ہُنٛد  میوٕہ  تیوٗت  کہ  تکلیف  و  مشقت  ورٲے  آسن  تِم  سُہ  میوٕہ  استعمال  کٔرِتھ  ہیٚکان  پرٛتھ  حالس  اندر،  وۅدنہِ  تہِ  بِہِتھ  تہِ  شوٚنگِتھ  تہِ۔  (سُہ  آسہِ  تِمن  طابع  تھاونہٕ  آمُت  یِتھہٕ  پٲٹھۍ  خۅش  آسیٚکھ  کران  تِتھہٕ  پٲٹھۍ  آسن  کھیٚوان۔)"
  },
  {
    "verse_id": 15,
    "translation": "بیٚیہِ  یِن  تِمن  نِشہِ  کھیٚنہٕ  چیٚنٕکۍ  چیز  پیش  کرنہٕ  رۅپہٕ  سٕندیٚن  بانن  تہٕ  رۅپہٕ  سٕندیٚن  ژٔکۍدار  آبخوٚرن  منٛز  یِم  رۅپھ  ہِی  آسن  سفید  شیشہٕ  ہِی  آسن  شفاف  تہٕ  صاف۔"
  },
  {
    "verse_id": 16,
    "translation": "رۅپہٕ  سٕندۍ  ٲسِتھ  آسن  شیشہٕ  ہِوۍ،  شیشِو  ٲسِتھ  آسن  رۅپھ  ہِوۍ،  یِمن  آنجورن  منٛز  پھِرن  وٲلۍ  اکہِ  خاص  اندازٕہ  موجوٗب  پھِران  آسن  تہٕ  یَتھ  کُن  جنتِیَن  خوٲہش  گژھان  آسہِ۔"
  },
  {
    "verse_id": 17,
    "translation": "بیٚیہِ  یِن  جنتی  تِمن  جنتن  اندر  (تَمہِ  شرابہٕ  علاوٕہ  یَتھ  کافوٗر  مِلناونہٕ  آسہِ  آمُت  بیٚیہِ  تہِ  بیاکھ  قٕسمُک  شرابُک)  چاونہٕ  یَتھ  منٛز  شونٛٹھ  ہیوٗ  ذٲیقہٕ  تہٕ  مزٕہ  لبنہٕ  یِوان  آسہِ۔"
  },
  {
    "verse_id": 18,
    "translation": "اَمہِ  قسمہٕ  کہ  شرابُک  تہِ  آسہِ  اَکھ  چشمَہ  یَتھ  تَتہِ  وننہٕ  آسہِ  یِوان  سلسبیل۔"
  },
  {
    "verse_id": 19,
    "translation": "بیٚیہِ  آسن  تِمن  برونٛٹھ  کُن  چیز  ہیٚتھ  یِوان  گژھان  تِم  خوبصورت  لۅکٕٹۍ  بچہِ  یِم  تَمہِ  قسمہٕ  حسین  و  جمیل  آسن  کہ  ییٚلہِ  ژٕہ  اے  مخٲطب  تِم  وُچھہکھ  اورٕہ  یور  کران،  ژٕہ  کرکھ  گُمان  یِم  ما  چھِ  چٔھکرنہٕ  آمٕتۍ  مۅختہٕ  پٔھلۍ،  (تِتھۍ  آسن  تِم  نُندٕہ  بٲنۍ۔)"
  },
  {
    "verse_id": 20,
    "translation": "اے  مخاطب!  جنتُک  حال  کیا  یِیہِ  وَننہٕ،  سُہ  سپدی  ژےٚ  تیٚلہِ  معلوم  ییٚلہِ  ژٕہ  پانہٕ  وُچھکھ،  وُچھکھ  ژٕہ  کمہٕ  کمہٕ  عظیمُ  الشان  نعمژٕہ  بیٚیہِ  سٮ۪ٹھاہ  بٔڈ  سلطنت،  (یۅسہٕ  ادنیٰ  جنتِیَس  عطا  یِیہِ  کرنہٕ  سۅ  گٔے  کہَن  دنیاہن  برابر۔)"
  },
  {
    "verse_id": 21,
    "translation": "پٮ۪ٹھیُم  پۅشاک  تِہُنٛد  آسہِ  زٲوِیُل  سبز  پوٹ  تہٕ  سوٗت  ووٗنمُت  پوٹ،  بیٚیہِ  یِن  لاگنہٕ  جنتِیَن  رۅپہٕ  سٕندۍ  کٔرۍ  یِمن  کریٚن  ہُنٛد  حسن  و  خوبی  بیانٕے  ہیٚکہِ  نہٕ  کانٛہہ  کٔرِتھ،  بیٚیہِ  چاوِہ  تِمن  پنُن  پروردِگار  پاک  و  پٲکیزٕہ  شراب،  (یُس  نہٕ  دنیاکہ  شرابٕکۍ  پٲٹھۍ  عقل  زٲیل  کروُن  آسہِ  یا  بدبو  دار  آسہِ  بلکہ  آسہِ  سُہ  معطر  تہٕ  مُشک  دار،  حدیث  شریفس  منٛز  چھُ  آمُت  یُس  دنیاکہ  شرابُک  اَکھ  قطرٕہ  چیٚیہِ  سُہ  سپدِ  محروم  ٲخرتس  اندر  جنتہٕ  کہ  شرابِ  طہور  نِشہِ۔)"
  },
  {
    "verse_id": 22,
    "translation": "وَننہٕ  یِیَکھ  بے  شک  اے  جنتیو!  یہِ  چھےٚ  تُہندِ  خٲطرٕ  تُہٕنزن  عملن  ہٕںز  موٚزوٗرۍ،  تُہٕنز  کوشش  تہٕ  جد  و  جہد  چھےٚ  قابلِ  قبول  تہٕ  قابلِ  تعریف۔  (یہِ  بوٗزِتھ  گژھن  جنتی  زیادٕہ  خۅش۔  اے  پیغمبر!  تۅہیہِ  بوٗزوٕہ  کہ  تُہٕندیٚن  مُوافقن  کۅسہٕ  رٕژ  موٚزوٗرۍ  یِیہِ  عطا  کرنہٕ۔  تہٕ  تُہٕندیٚن  مخٲلفن  کُس  سزا  یِیہِ  دِنہٕ،  لہٰذا  مَہ  کٔرِو  توٚہۍ  تِہنزِ  مخالفتُک  کانٛہہ  پرواہ۔  توٚہۍ  روٗزِو  مشغول  پننہِ  کامہِ  سٍتۍ۔)"
  },
  {
    "verse_id": 23,
    "translation": "بے  شک  اَسہِ  کوٚر  نٲزل  تۅہیہِ  یہِ  قرآنِ  مجید  وارٕہ  وارٕہ  ہَنہِ  ہَنہِ،  (یُتھ  توٚہۍ  تہِ  واتہٕ  نٲوِو  لوٗکن  وارٕہ  وارٕہ  تہٕ  ہَنہِ  ہَنہِ،  ییٚمہِ  سٍتۍ  تِمن  آسٲنی  سپدِ،  وارٕہ  وارٕہ  زانن  تِم  پَنُن  نیک  و  بد۔  بیٚیہِ  تگیٚکھ  زانُن  کَمو  رٕژَو  علمو  سٍتۍ  چھُ  حٲصل  یِوان  کرنہٕ  رضاے  خدا،  ہرگاہ  یِتھہٕ  پٲٹھۍ  فکرِ  تارنہٕ  سٍتۍ  تہِ  تِم  مانن  نہٕ،  پننہِ  سٕے  انکارس  پٮ۪ٹھ  روزن  قٲیِم۔)"
  },
  {
    "verse_id": 24,
    "translation": "توٚہۍ  روٗزِو  پننِس  پروردِگار  سٕندِس  حکمس  پٮ۪ٹھ  مضبوط  تہٕ  محکم  بیٚیہِ  پیٲرِو  تٔہٕندِس  ٲخری  فٲصلس۔  توٚہۍ  روٗزِو  بدستور  تبلیغ  و  دعوت  کران،  احکامِ  الہٰی  لوٗکن  واتناوان  اَتھ  اندر  مَہ  مٲنِو  توٚہۍ  کٲنسہِ  فٲسقہٕ  سٕنز  یا  کٲفرٕ  سٕنز  کانٛہہ  کتَھہ۔  (کٲفرو  اندرٕہ  عتبہ  تہٕ  ولید  وغیرٕہ  ٲسۍ  نبی  کریم  صلی  اللہ  علیہ و سلمن  دنیٲوی  لالٕچ  دِتھ  تبلیغ  و  دعوت  نِشہِ  پتھ  رَٹان،  اللہ  تعالیٰ  ہن  فرمووُکھ  کہ  یِمَو  منٛزٕ  یُتھ  نہٕ  توٚہۍ  کٲنسہِ  ہٕنز  کتھ  مٲنِو۔  یہِ  تبلیغ  و  دعوت  گٔیہِ  سۅ  عبادت  ییمِیُک  فیض  بیٚیَن  واتان  چھُ۔  امہِ  پتہٕ  چھُ  اللہ  تعالیٰ  فرماوان  تَمہِ  عبادتُک  حکم  ییمیُک  فٲیدٕہ  خاص  پننِس  ذاتس  چھُ۔)"
  },
  {
    "verse_id": 25,
    "translation": "بیٚیہِ  ٲسِو  پننِس  پروردگارٕ  سُنٛد  نامِ  پاک  یاد  کران  صُبحس  تہٕ  شامس۔"
  },
  {
    "verse_id": 26,
    "translation": "بیٚیہِ  ٲسِو  رٲژ  ہٕندِس  کُنہِ  حصس  منٛز  تَس  سجدٕہ  دِوان۔  (اَمہِ  أندرٕ  چھُ  مُراد  شام  نٮ۪ماز  تہٕ  خۅفتن  نٮ۪ماز۔)  بیٚیہِ  ٲسِو  تٔہنٛز  پٲکی  بیان  کران  شب  کِس  زیٖٹھِس  حصس  منٛز۔  (تَمہِ  اندرٕہ  چھُ  مُراد  نٮ۪مازِ  تہجُد،  واللہ  اعلم۔)"
  },
  {
    "verse_id": 27,
    "translation": "بے  شک  یِم  تُہٕندۍ  دشمن  یِم  نہٕ  تُہٕنز  نصیحت  تہٕ  ہدایت  قبول  چھِ  کران  یِم  چھِ  دنیاہُک  محبت  تھاوان  تَمی  چھَکھ  نہٕ  اَتھ  وَتھ  یِوان  تُہُنٛد  حکم  ماننس  کُن۔  دنیاہٕکۍ  محبتن  چھِ  تِم  أنۍ  تہٕ  زٔرۍ  کٔرِمٕتۍ  بیٚیہِ  چھِ  تِم  پتھ  کُن  ترٛاوان  سُہ  دۅہ  یُس  گوٚب  یعنی  سٮ۪ٹھاہ  مشکل  تہٕ  خطرناک  چھُ  بلکہ  چھِ  یِم  تتھ  دۅہس  انکارٕے  کران۔  (یِم  چھِ  زانان  کہ  قبرِ  ہٕنزِ  میٚژِ  منٛز  روٗزِتھ  کُس  کرِ  اَسہِ  بیٚیہِ  پٲدٕہ،  اللہ  تعالیٰ  چھُکھ  تتھ  جواب  فرماوان  کہ)"
  },
  {
    "verse_id": 28,
    "translation": "اَسی  کٔرۍ  تِم  گۅڈٕہ  پٲدٕہ،  اَسہ  کٔرۍ  تِہٕندۍ  بند  تہٕ  اُستخوان  مضبوط۔  اَز  تہِ  چھےٚ  اَسہِ  سۅ  قدرت  بدستور  موجود۔  أسۍ  ہرگاہ  یژھو  أسۍ  ہیٚکو  یِہٕنز  موجودٕہ  ہستی  ختم  کٔرِتھ  توپتہٕ  ہیٚکوکھ  أسۍ  یِمنٕے  ہِوۍ  یِمن  بدل  پٲدٕہ  کٔرِتھ۔"
  },
  {
    "verse_id": 29,
    "translation": "بے  شک  یہِ  سورُے  یہِ  بیان  آو  کرنہٕ،  یہِ  چھےٚ  اَکھ  نصیحتَہ،  زور  جبر  کرنٕچ  چھَنہٕ  ضرورت۔  پس  یَس  خۅش  کرِ  یہِ  نصیحت  بوٗزِتھ  سُہ  کٔرِن  اختیار  پننِس  پروردِگارس  نِشہِ  واتنٕچ  وَتھ۔  (یہِ  قرآنِ  مجید  چھُ  یقیناً  در  ذاتِ  خۅد  اَکھ  بٔڈ  نصیحتَہ  لیکن)"
  },
  {
    "verse_id": 30,
    "translation": "توٚہۍ  ہیٚکِو  نہٕ  کانٛہہ  چیز  ییٚژِتھ  مگر  تِی  یہِ  اللہ  تعالیٰ  ییٚژِھہ۔  بعضے  لوٗکن  ہٕندِ  حقہٕ  چھِ  آسان  خداے  سٕندِس  نہ  یژھنس  اندر  بجہِ  بجہِ  حِکمژٕہ  کیازِ  اللہ  تعالیٰ  چھُ  بوڈ  زانن  وول  سٮ۪ٹھاہ  حکمت  وول۔"
  },
  {
    "verse_id": 31,
    "translation": "سُہ  یَس  یژھان  چھُ  تَس  چھُ  بے  شک  سٮ۪ٹھاہ  رحمتس  منٛز  واتناوان۔  (یَس  یژھان  چھُ  تَس  چھُ  شرک  و  کفرس  مبتلا  کران،  شرک  اَننہٕ  مۅکھہٕ  چھِ  تِم  ظٲلم  بنان)  ظٲلمن  ہٕندِ  خٲطرٕہ  چھُ  تٔمۍ  تیار  تھوومُت  دگ  تہٕ  دُووَد  تُلہٕ  وُن  عذاب۔"
  }
]