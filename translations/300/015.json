[
  {
    "verse_id": 1,
    "translation": "ا۔  ل۔  ر۔  یِم  آیات  چِھ  اللہ  تعالیٰ  سٕنزِ  کتابہِ  ہٕندۍ  تہٕ  قرآنِ  مُبینٕکۍ۔  ﴿قرآن  خٲطرٕ  چُھ  لفظ  مُبین  صفتہٕ  رٔنگۍ  ورتاونہٕ  آمُت۔  اَمِیُک  مطلب  چُھ  یِہ  زِ  یِم  آیات  چِھ  تمہِ  قرآنٕکۍ  یُس  پنُن  مُدعا  صاف  پٲٹھۍ  چُھ  ظٲہر  کران﴾"
  },
  {
    "verse_id": 2,
    "translation": "یِہ  کتھ  چَھنہٕ  دوٗر  زِ  اکھ  وقت  واتہِ  سُہ  ییٚلہِ  تِمے  لُکھ  یِمو  اَز  ﴿اسلامٕچ  دعوت  قبول  کرنہٕ  نِشہِ﴾  انکار  چُھ  کوٚرمُت،  دٕیاں  دٕیاں  وَنن،  زِ  کاش  آسِہے  اَسہِ  تسلیم  کوٚرمُت  ﴿یعنی  أسۍ  آسہَو  مسلمان﴾۔"
  },
  {
    "verse_id": 3,
    "translation": "ترٲویوٗکھ  یِم،  کھیٚیِن  چیٚیِن،  مزٕہ  کٔرِن،  تہٕ  ترٲوِن  مَشرپھَس  منٛز  یِمن  یِہٕنز  اَپز  اُمید،  عنقریب  لگہِ  یِمن  پے۔"
  },
  {
    "verse_id": 4,
    "translation": "اَسہِ  یۅسہٕ  تہِ  بستی  ییٚمہِ  برونٛہہ  ہلاک  چھےٚ  کٔرمٕژ،  تمہِ  خٲطرٕ  ٲس  اکھ  خاص  عملہِ  ہٕنز  مہلت  لیٚکھنہٕ  آمٕژ۔"
  },
  {
    "verse_id": 5,
    "translation": "کانٛہہ  قوم  ہیٚکہِ  نہٕ  پننہِ  مقرر  وقتہٕ  برونٛہہ  ہلاک  سپدِتھ۔  نہَ  ہیٚکہِ  تمہِ  پتہٕ  یلہٕ  گٔژِھتھ۔"
  },
  {
    "verse_id": 6,
    "translation": "یِم  لُکھ  چِھ  ونان،  اے  سُہ  شخصہٕ  یَس  پیٚٹھ  یِہ  ذِکر  نٲزِل  چھےٚ  سپزمٕژ۔  ﴿لفظ  ذِکر  چُھ  قرآنس  اندر  اصطلاحاً  کلامِ  الہٰی  خٲطرٕ  ورتاونہٕ  آمُت  یُس  سراسر  نصیحت  بٔنِتھ  چُھ  یِوان۔  گۅڈٕہ  گۅڈٕہ  ییژاہ  کِتابہٕ  انبیاہن  پیٚٹھ  نٲزِل  آسہٕ  گٔمژٕ  تِمہٕ  سارے  تہِ  آسہٕ  ذِکر  تہٕ  یِہ  قرآن  تہِ  چُھ  ذِکر۔  اَمِیُک  اصلی  معنی  چُھ  یاد  پاوُن،  وُزٕناوُن  تہٕ  نصیحت  کرٕنۍ۔  یِہ  ونُن  زِ،  اے  سُہ  شخصہٕ  یس  پیٚٹھ  یِہ  ذِکر  چھےٚ  نٲزِل  سپزمٕژ،  یِہ  کتھ  ٲسۍ  تِم  ہزلہٕ  رٔنگۍ  ونان۔  تِمن  اوسنہٕ  یِہ  تسلیمٕے  زِ  یِہ  ذِکر  چھےٚ  نبی  صلی  اللہ  علیہ و سلمس  پیٚٹھ  نٲزِل  سپژمٕژ۔  دراصل  اوس  تِہندِ  وننُک  مطلب  یِہ۔  اے  سُہ  شخصہٕ  ییٚمۍ  سُند  دعویٰ  چُھ  زِ  مےٚ  پیٚٹھ  چھےٚ  ذِکر  نٲزِل  سپژمٕژ۔﴾  ژٕ  چُھکھ  یقیناً  دیوانہٕ۔"
  },
  {
    "verse_id": 7,
    "translation": "ہرگاہ  ژٕ  پٔزِیور  چُھکھ،  تیٚلہِ  کیازِ  چُھکھ  نہٕ  ژٕ  اسہِ  برونٛہہ  کُن  فرشتہٕ  اَنان؟"
  },
  {
    "verse_id": 8,
    "translation": "أسۍ  چِھنہٕ  فرشتہٕ  یِتھے  کران  نٲزِل  کینہہ۔  ییٚلہِ  تِم  وسان  چِھ  تیٚلہِ  چِھ  حق  سان  وسان،  تہٕ  پتہٕ  چَھنہٕ  یِوان  لُکن  مہلت  دِنہٕ۔  ﴿یعنی  فرشتہٕ  چِھنہٕ  محض  تماشہِ  ہاونہٕ  خٲطرٕ  نٲزِل  یِوان  کرنہٕ  زِ  ییٚلہِ  کٲنٛسہِ  قَومن  ووٚن  زِ  بُلٲوِو  فرشتہٕ  تہٕ  تِم  سپدن  فوراً  حٲضر۔  فرشتہٕ  سوزنُک  وقت  چُھ  سُہ  ٲخری  وقت  آسان  ییٚلہِ  کُنہِ  قومُک  فٲصلہٕ  چُکاونُک  ارادٕہ  چُھ  یِوان  کرنہٕ۔  حق  سان  چِھ  وَسان  چُھ  مُراد  حق  ہیٚتھ  وَسُن۔  یعنی  تِم  چِھ  اللہ  تعالیٰ  سُند  برحق  فٲصلہٕ  ہیٚتھ  یِوان  تہٕ  تتھ  چِھ  ضرور  نٲفذ  کران﴾"
  },
  {
    "verse_id": 9,
    "translation": "روٗز  وۅنۍ  یِہ  ذِکر،  یِہ  چھےٚ  اسہِ  نٲزِل  کٔرمٕژ،  تہٕ  أسۍ  چِھ  پانہٕ  اَمِکۍ  حفاظت  کرن  وٲلۍ۔"
  },
  {
    "verse_id": 10,
    "translation": "اے  نبیؐ،  اَسہِ  چِھ  تۅہیِہ  برونٛہہ  واریاہن  گُزریمتیٚن  قومن  منٛز  رسول  سوٗزِمٕتۍ۔"
  },
  {
    "verse_id": 11,
    "translation": "زانٛہہ  سپُد  نہٕ  یِہ  زِ  تِمن  نِشہِ  آو  کانٛہہ  رسول  تہٕ  تِمو  آسہِ  نہٕ  تس  ہزٕل  کوٚرمُت۔"
  },
  {
    "verse_id": 12,
    "translation": "مُجرمن  ہٕندیٚن  دِلن  منٛز  چِھ  أسۍ  یِہ  ذِکر  یِتھے  پٲٹھی  ﴿سلاخٕکۍ  پٲٹھۍ  تاران﴾۔  ﴿دراصل  چُھ  لفظ  نَسلُکُہ  وَرتاونہٕ  آمُت۔  سَلک  چِھ  عربی  زبٲنۍ  منٛز  کانٛہہ  چیز  دوٚیمِس  چیزس  منٛز  چلاونس،  تارنس  تہٕ  برنس  وَنان،  یِتھہٕ  پٲٹھۍ  سٕژٕنۍ  پٔہِس  پن  تارُن  چُھ۔  لہٰذا  چُھ  آیتُک  مطلب  یِہ  زِ  اہلِ  ایمانن  اندر  چھےٚ  یِہ  ذِکر  دِلُک  شیہجار  تہٕ  رُوحُک  غذا  بٔنِتھ  وَسان۔  مگر  مُجرمن  ہٕندیٚن  دِلن  منٛز  چُھ  یِہ  شورٕ  سۅیِتہِ  ہٕندۍ  پٲٹھۍ  دٔزِتھ  تِیُتھ  نار  رَٹان،  زنتہٕ  اکھ  گرم  سِیخ  اوس  یُس  سینس  اکہِ  طرفہٕ  ژاو  تہٕ  دوٚیِمہِ  طرفہٕ  درٛاو﴾"
  },
  {
    "verse_id": 13,
    "translation": "تِم  چِھنہٕ  اَتھ  پیٚٹھ  ایمان  انان،  پتہٕ  وَتھ  چُھ  امہِ  قسمہٕ کیٚن  لُکن  ہُند  یۅہے  طریقہٕ  پکان  روٗدمُت۔"
  },
  {
    "verse_id": 14,
    "translation": "اگر  أسۍ  تِمن  پیٚٹھ  آسمانُک  کانٛہہ  دروازٕہ  یلہٕ  تراوہَو،  تہٕ  تِم  لاگہن  دۅہلی  تتھ  منٛز  کُھسُن  تہِ،"
  },
  {
    "verse_id": 15,
    "translation": "تیٚلہِ  تہِ  ونہن  تِم  یی  زِ  سانیٚن  أچھن  چُھ  دۅکھہٕ  لگان،  بلکہ  چُھ  اَسہِ  پیٚٹھ  جود  آمُت  کرنہٕ۔"
  },
  {
    "verse_id": 16,
    "translation": "یِہ  چھےٚ  سٲنۍ  کار  فرمٲیی  زِ  آسمانس  منٛز  بنٲوۍ  اَسہِ  واریاہ  مضبوط  قٕلعہ،  ﴿دراصل  چُھ  لفظ  بُروج  وَرتاونہٕ  آمُت۔  بُرُج  چِھ  عربی  زبٲنۍ  منٛز  قلعس،  محلس  تہٕ  مُستحکم  عمارتس  ونان۔  امہِ  پتہٕ  یُس  مضمون  چُھ  تتھ  پیٚٹھ  غور  کرنہٕ  سٍتۍ  چُھ  باسان  زِ  شاید  چُھ  امہِ  نِشہِ  مُراد  عالَم  بالاہکۍ  تِم  خٕطہٕ  یِمن  منٛز  پرٛتھ  کانٛہہ  خٕطہٕ  سیٚٹھاہ  مستحکم  سرحدَو  چُھ  دوٚیِمہِ  خٕطہٕ  نِشہِ  الگ  کٔرِتھ  تھوومُت۔  امہِ  مفہوم  کہ  لحاظہٕ  چِھ  أسۍ  بُروج  محفوظ  خٕطہٕ  کِس  معنیس  منٛز  نِیُن  زیادہ  صحیح  سمجھان﴾  تِم  کٔرۍ  وُچھن  والیٚن  ہٕندِ  خٲطرٕ  ﴿تارکَو  سٍتۍ﴾  آراستہٕ۔"
  },
  {
    "verse_id": 17,
    "translation": "تہٕ  پرٛتھ  شیطانِ  مردودس  نِشہِ  کٔرۍ  تِم  محفوظ۔"
  },
  {
    "verse_id": 18,
    "translation": "کانٛہہ  شیطان  ہیٚکہِ  نہٕ  یِمن  منٛز  وَتھ  لٔبِتھ،  اِلاّ  یِہ  زِ  ژوٗرِ  ژوٗرِ  بوزِ  کینہہ  ﴿یعنی  تِم  شیطان  یِم  پننیٚن  مددگارن  خٲطرٕ  غیب  چِہ  خبرٕ  اَننٕچ  کوٗشش  چِھ  کران۔  درحقیقت  چِھنہٕ  تِمن  نِشہِ  غیب  چِہ  خبرٕ  اننٕکۍ  ذرائع  بالکُلے۔  کائنات  چَھنہٕ  تِہندِ  خٲطرٕ  یلہٕ  زِ  یوٚت  یژھن  توٚت  گژھن  تہٕ  پتہٕ  کرن  اللہ  تعالیٰ  سٕندۍ  اَسرار  معلوم۔  تِم  چِھ  ژوٗرِ  ژوٗرِ  بوزنٕچ  کوٗشش  ضرور  کران،  مگر  درحقیقت  چُھنہٕ  تِمن  کِہِنۍ  پَلہِ  ہیٚوان۔﴾  تہٕ  ییٚلہِ  سُہ  ژوٗرِ  ژوٗرِ  بوزنٕچ  کوٗشش  چُھ  کران  تیٚلہِ  چُھ  اکھ  روشن  شعلہٕ  تس  پتے  دَوان۔  ﴿شہابِ  مُبین  اتھ  چُھ  لُغوی  معنی  روشن  شعلہٕ۔  دوٚیِمہِ  جایِہ  چُھ  قرآنِ  مجیدس  منٛز  امہِ  خٲطرٕ  شہابِ  ثاقب  ورتاونہٕ  آمُت،  یعنی  اَنہِ گٔٹِس  گوٚد  کرن  وول  شعلہٕ۔  ضروری  چُھنہٕ  زِ  امہِ  نِشہِ  آسہِ  مُراد  سُے  پھُٹَن  وول  تارُک  یتھ  اُردو  زبٲنۍ  منٛز  اصطلاحاً  شہاہب  ثاقب  چِھ  ونان۔  بنان  چُھ  زِ  یِم  آسن  بیٚیہِ  کُنہِ  قسمہٕ چِہ  زٕژٕ،  مثلاً  کائنٲتی  زٕژٕ  یا  یِمو  کھۅتہٕ  تہِ  زیادہ  شدید  بیٚیہِ  کینہہ،  یِم  وُنہِ  سٲنِس  علمس  منٛز  آسن  نہٕ  آمژٕ۔  تاہم  چُھ  یِتہِ  ممکن  زِ  یِمے  آسن  شہابِ  ثاقب،  یِمن  کُنہِ  کُنہِ  وِزِ  سانہِ  أچھ  چھےٚ  وُچھان  زمینس  پیٚٹھ  پیٚوان  تہٕ  یِمے  آسن  عالَم  بالاہس  کُن  شیطانن  ہٕندِس  پروازس  اندر  رُکاوٹ  بنان﴾"
  },
  {
    "verse_id": 19,
    "translation": "اَسہِ  وَہرٲو  زمین،  اَتھ  منٛز  جمٲوۍ  پہاڑ،  اَتھ  منٛز  وۅپدٲوۍ  پرٛتھ  قسمٕکۍ  نباتات  ٹھیک  ٹھیک  میٖنِتھ  توٗلِتھ  مقدارٕ  سان۔"
  },
  {
    "verse_id": 20,
    "translation": "تہٕ  اتھ  منٛز  کٔرۍ  معیشتٕکۍ  اسباب  فراہم  تُہندِ  خٲطرٕ  تہِ،  تہٕ  تِمن  واریاہن  مخلوقن  خٲطرٕ  تہِ  یِہٕندۍ  رِزق  دِنہٕ  وٲلۍ  توٚہۍ  چِھو  نہٕ۔"
  },
  {
    "verse_id": 21,
    "translation": "کانٛہہ  چیز  چُھنہٕ  تِیُتھ  ییٚمکۍ  خزانہٕ  اَسہِ  نِشہِ  آسن  نہٕ،  تہٕ  یُس  چیز  تہِ  أسۍ  نٲزِل  چِھ  کران  أکِس  مقرر  مقدارس  منٛز  چِھن  نٲزِل  کران۔"
  },
  {
    "verse_id": 22,
    "translation": "بار  آور  ہوا  چِھ  أسی  سوزان،  پتہٕ  چِھ  آسمانہٕ  پیٚٹھہٕ  آب  تراوان،  تہٕ  تمہِ  آبہٕ  سٍتۍ  چِھو  تۅہیِہ  سٲراب  کران  امہِ  دولتٕکۍ  خزانہٕ  دار  چِھو  نہٕ  توٚہۍ۔"
  },
  {
    "verse_id": 23,
    "translation": "زندگی  تہٕ  موت  چِھ  أسۍ  دِوان،  تہٕ  أسی  چِھ  سارِنٕے  ہٕندۍ  وٲرث  سپدن  وٲلۍ۔  ﴿یعنی  تۅہیِہ  پتہٕ  چِھ  أسی  باقی  روزن  وٲلۍ،  تۅہیِہ  یِکینژھاہ  تہِ  حٲصل  چُھ  سپُدمُت،  سُہ  چُھ  محض  عارضی  استعمال  خٲطرٕ  میوٗلمُت۔  ٲخر  کار  سپدِو  سون  دِیتمُت  پرٛتھ  کانٛہہ  چیز  ییتی  تراوِتھ  خٲلی  اَتھو  رۅخصت  تہٕ  یِم  سٲری  چیز  روزن  اَمی  آیِہ  سٲنِس  خزانس  منٛز﴾"
  },
  {
    "verse_id": 24,
    "translation": "گۅڈٕہ  یِم  لُکھ  تۅہیِہ  منٛزٕ  نیرِتھ  گُزرے،  تِم  تہِ  چِھ  اسہِ  وُچِھتھ  تھٲوِمٕتۍ،  تہٕ  یِم  امہِ  پتہٕ  یِن  تِم  تہِ  چِھ  سانہِ  نظرِ  منٛز۔"
  },
  {
    "verse_id": 25,
    "translation": "پٔزپٲٹھۍ  کرِ  تُہُند  ربّ  تِمن  سارِنٕے  جمع،  سُہ  چُھ  حکمت  وول  تہِ  تہٕ  زانن  وول  تہِ۔"
  },
  {
    "verse_id": 26,
    "translation": "اَسہِ  بنوو  انسان  دۅدریمژِ  میٚژِ  ہٕنزِ  ہۅچِھ  رَبہِ۔  ﴿یتھ  جایِہ  چُھ  قرآن  امہِ  کتھہِ  ہٕنز  صاف  وضاحت  کران  زِ  انسان  چُھنہٕ  حیوٲنی  مٔنٛزِلَو  نِشہِ  ترقی  کران  کران  بشریت  کیٚن  حدوٗون  منٛز  آمُت،  یِتھہٕ  پٲٹھۍ  زن  نوِ  دورٕکۍ  ڈاروِنیت  نِشہِ  متٲثر  قرآنٕکۍ  مفسر  ثٲبت  کرنٕچ  کوٗشش  چِھ  کران۔  بلکہِ  چُھ  أمۍ  سٕندِ  تخلیقُک  ابتدا  براہِ  راست  ارضی  مادَو  سٍتۍ  سپُدمُت  ییٚمِچ  کیفیت  خُداین  چھےٚ  صَلصَالِ  مِّن  حَمَاِ  مّسنُون  لفظن  منٛز  فرماومٕژ۔  یِم  لفظ  چِھ  صرف  ظٲہر  کران  زِ  رَبہِ  ہُند  اکھ  پُتلہٕ  اوس  بناونہٕ  آمُت  یُس  پتہٕ  خشک  سپُد،  تہٕ  پتہٕ  آو  اَتھ  منٛز  روح  تراونہٕ۔﴾"
  },
  {
    "verse_id": 27,
    "translation": "تہٕ  امہِ  برونٛہہ  چِھ  اسہِ  جِن  نارٕ  لمبکہٕ  نِشہِ  پٲدٕ  کٔرِمٕتۍ۔  ﴿سَمُوم  چِھ  گرم  ہوا  ہس  ونان۔  تہٕ  نارس  ییٚلہِ  سَمو  مَس  کُن  نسبت  چِھ  دِوان،  تَمہِ  کِس  صوٗرتس  منٛز  چُھ  اَمِیُک  معنی  نارٕ  بجاے  تیز  حرارت  بنان۔  امہِ  سٍتۍ  چھےٚ  تِمن  جاین  ہٕنز  تشریح  سپدان  یِمن  جاین  قرآنِ  مجیدس  منٛز  یِہ  فرماونہٕ  چُھ  آمُت  زِ  جِن  چِھ  نارٕ  نِشہِ  پٲدٕ  آمٕتۍ  کرنہٕ﴾"
  },
  {
    "verse_id": 28,
    "translation": "پتہٕ  کٔرِو  یاد  سُہ  موقع  ییٚلہِ  تُہٕندۍ  ربّن  فرشتن  ووٚن  زِ،  بٕہ  کرن  دۅدریمژِ  میٚژِ  ہٕنزِ  ہۅچِھمژِ  رَبہِ  نِشہِ  اکھ  بشر  پٲدٕ۔"
  },
  {
    "verse_id": 29,
    "translation": "ییٚلہِ  بٕہ  سُہ  مۅکلاون  بنٲوِتھ،  تہٕ  تس  منٛز  چھکہٕ  پننہِ  روح  سٍتۍ  پھۅکھ  دِتھ  کینہہ،  توٚہۍ  سٲری  کٔرۍزیو  تس  برونٛہہ  کنہِ  سجدٕہ۔"
  },
  {
    "verse_id": 30,
    "translation": "چنانچہ  تمام  فرشتو  کوٚر  سجدٕہ،"
  },
  {
    "verse_id": 31,
    "translation": "ابلیسس  ورٲے  زِ  تٔمۍ  کوٚر  سجدہ  دِنہٕ  والیٚن  ساتھ  دِنس  انکار۔"
  },
  {
    "verse_id": 32,
    "translation": "ربّن  پُرٛژھنس،  اے  ابلیس!  ژےٚ  کیا  گوے  زِ  ژےٚ  دِیتُتھ  نہٕ  سجدٕہ  کران  والیٚن  ساتھ؟"
  },
  {
    "verse_id": 33,
    "translation": "تٔمۍ  ووٚن،  میٲنۍ  کٲم  چَھنہٕ  یِہ  زِ  بٕہ  کرٕ  أمِس  بشرس  سجدٕہ،  یُس  ژےٚ  دۅدریمژِ  میٚژِ  ہٕنزٕ  ہۅچھمژِ  رَبہِ  نِشہِ  پٲدٕ  چُھتَھن  کوٚرمُت۔"
  },
  {
    "verse_id": 34,
    "translation": "ربّن  فرموونس،  اچھا  نیر  ژٕ  ییٚتہِ،  تِکیازِ  ژٕ  چُھکھ  مَردُود۔"
  },
  {
    "verse_id": 35,
    "translation": "تہٕ  وۅنۍ  چھےٚ  روزِ  جزاہس  تام  ژےٚ  پیٚٹھ  لعنت۔"
  },
  {
    "verse_id": 36,
    "translation": "تٔمۍ  کوٚر  عرض،  میانہِ  ربّہِ،  اگر  یِہ  کتھ  چھےٚ  تیٚلہِ  دِم  تتھ  دۅہس  تام  مہلت  ییٚلہِ  زن  سٲری  انسان  یِن  دُوبارٕہ  تُلنہٕ۔"
  },
  {
    "verse_id": 37,
    "translation": "فرماونہٕ  آس،  اچھا،  ژےٚ  چھےٚ  مہلت،"
  },
  {
    "verse_id": 38,
    "translation": "تتھ  دۅہس  تام  ییٚمیُک  وقت  اَسہِ  معلوم  چُھ۔"
  },
  {
    "verse_id": 39,
    "translation": "تٔمۍ  ووٚن،  میانہِ  ربّہٕ،  یِتھہٕ  پٲٹھۍ  ژےٚ  بٕہ  گمراہ  کوٚرتھس،  تِتھے  پٲٹھۍ  کرکھ  بٕہ  وۅنۍ  زمینس  اندر  تِہندِ  خٲطرٕ  دل  فریبیِہ  پٲدٕ  کٔرِتھ  تِم  سٲری  گمراہ،"
  },
  {
    "verse_id": 40,
    "translation": "سِواے  چانیو  تِمو  بندو،  یِم  ژےٚ  تِمو  منٛزٕ  خٲلص  آسنے  کٔرمٕتۍ۔"
  },
  {
    "verse_id": 41,
    "translation": "فرمووُکھ،  یِہ  چھےٚ  وتھ  یوسہٕ  سیٚودُے  مےٚ  تام  چھےٚ  واتان۔  ﴿ھٰذا  صِرَاط  عَلَیّ  مُستقِیم،  اتھ  ہیٚکن  زٕہ  معنی  ٲسِتھ۔  اکھ  معنی  چُھس  سُہ  یُس  اَسہِ  ترجمس  منٛز  بیان  کوٚر۔  دوٚیِم  معنی  چُھس  زِ  یِہ  کتھ  چھےٚ  دُرست،  بٕتہِ  روزٕ  اَمِیُک  پابند﴾"
  },
  {
    "verse_id": 42,
    "translation": "بے  شک  یِم  میٲنۍ  حقیقی  بندہ  چِھ  تِمن  گژھکھ  نہٕ  زور،  ژٕ  گژھکھ  تِمنٕے  وَتہِ  ڈلِمٕتیٚن  زور  یِم  چٲنۍ  پیروی  کرن۔  ﴿اتھ  ہیٚکہِ  بیاکھ  مطلب  یِتہِ  ٲسِتھ  زِ  میانین  بندن  ﴿یعنی  عام  انسانن﴾  پیٚٹھ  سپدی  نہٕ  ژےٚ  کانٛہہ  اقتدار  حٲصل  زِ  ژٕ  بناوہکھ  تِم  زبردستی  نافرمان،  البتہ  یِم  خۅد  پانے  آسن  ڈٔلِمٕتۍ  تہٕ  خۅد  یژھن  چٲنۍ  پیروی  کرٕنۍ،  تِم  یِن  چانہِ  وَتہِ  پیٚٹھ  گژھنہٕ  خٲطرٕ  یلہٕ  تراونہٕ،  تِم  کروکھ  نہٕ  أسۍ  زبردستی  تمہِ  نِشہِ  پتھ  رٹنٕچ  کوٗشش﴾"
  },
  {
    "verse_id": 43,
    "translation": "تہٕ  تِمن  سارِنٕے  خٲطرٕ  چھےٚ  جہنمٕچ  وعید  ﴿سزاہُک  وعدٕہ﴾۔"
  },
  {
    "verse_id": 44,
    "translation": "یِہ  جہنم  ﴿ییٚمِچ  وعید  ابلیس  سٕندیٚن  پیرو  کارن  کرنہٕ  آیِہ﴾  اتھ  چِھ  ستھ  دروازٕہ،  پرٚتھ  دروازٕہ  خٲطرٕ  چُھ  تِمو  منٛزٕ  اکھ  حصہٕ  بٲگرٲوِتھ  آمُت  تھاونہٕ۔  ﴿جہنمٕکۍ  یِم  دروازٕہ  آسن  غالباً  گُمرٲہِین  تہٕ  گناہَن  ہٕندِ  لحاظہٕ  یِمن  پیٚٹھ  پٔکِتھ  انسان  پننہِ  خٲطرٕ  جہنمٕچ  وَتھ  چُھ  کھولان۔  مثلاً  کانٛہہ  چُھ  دہریت  چِہ  وتہِ  جہنمس  کُن  گژھان۔  کانٛہہ  چُھ  شرکہٕ  چِہ  وتہِ،  کانٛہہ  چُھ  نِفاق  چِہ  وتہِ،  کانٛہہ  چُھ  نفس  پرستی  تہٕ  فسق  و  فجور  چِہ  وتہِ،  کانٛہہ  چُھ  ظلم  و  ستم  تہٕ  خلق  آزٲری  ہٕنٛزِ  وتہِ،  کانٛہہ  چُھ  تبلیغِ  ضلالت  تہٕ  اِقامتِ  کفرٕ  چِہ  وتہِ،  تہٕ  کانٛہہ  چُھ  فحش  کامہِ  پھہلاونہٕ  چِہ  وتہِ،  یَس  شخصہٕ  سُند  یُس  وصف  زیادہ  نوٚن  آسہِ،  تمی  لحاظہٕ  سپدِ  تٔمۍ  سٕندِ  خٲطرٕ  جہنمس  کُن  گژھنہٕ  خٲطرٕ  تٔمۍ  سٕنز  وَتھ  متعین۔﴾"
  },
  {
    "verse_id": 45,
    "translation": "اتھ  برعکس  آسن  متقی  لُکھ  باغن  تہٕ  ناگن  منٛز۔"
  },
  {
    "verse_id": 46,
    "translation": "تہٕ  تِمن  یِیہِ  وَننہٕ  زِ  گٔژِھو  دٲخل  یِمن  منٛز  سلامتی  سان  کُنہِ  خوفہٕ  تہٕ  ڈرٕ  ورٲے۔"
  },
  {
    "verse_id": 47,
    "translation": "تِہندیٚن  دِلن  منٛز  یِکینژھاہ  کم  زیادہ  کھۅچر  آسہِ  سُہ  کڑو  أسۍ،  تِم  روزن  اکھ  أکِس  برونٛٹھہٕ  کنہِ  باین  ہٕندۍ  پٲٹھۍ  تختن  پیٚٹھ  بِہِتھ۔"
  },
  {
    "verse_id": 48,
    "translation": "تِمن  نہ  پیٚیِہ  تتہِ  کانٛہہ  مشقت  تُلٕنۍ،  تہٕ  نہ  یِن  تِم  تتہِ  کڑنہٕ۔"
  },
  {
    "verse_id": 49,
    "translation": "اے  نبیؐ،  میانیٚن  بندن  دِیو  خبر  زِ  بٕہ  چُھس  سیٚٹھاہ  درگزر  کرن  وول  تہٕ  نہایت  مہربان۔"
  },
  {
    "verse_id": 50,
    "translation": "مگر  اتھ  سٍتۍ  چُھ  میون  عذاب  تہِ  سیٚٹھاہ  دَگ  تُلوُن  عذاب۔"
  },
  {
    "verse_id": 51,
    "translation": "بیٚیہ  بوزنٲوِتوکھ  یِم  ابراہیمؑ  سٕندیٚن  پژھیٚن  ہُند  قصہٕ۔"
  },
  {
    "verse_id": 52,
    "translation": "ییٚلہِ  تِم  تس  نِشہِ  ژاے  تہٕ  ووٚنُکھ،  سلام  ٲسِن  ژےٚ  پیٚٹھ۔  تٔمۍ  ووٚن،  بٕہ  چھسَو  تۅہیِہ  کھۅژان۔"
  },
  {
    "verse_id": 53,
    "translation": "تِمَو  دِیُت  جواب،  کھۅژ مَہ،  أسۍ  چِھی  ژےٚ  علمہٕ  وٲلِس  لڑکہٕ  سٕنز  بشارت  دِوان۔  ﴿یعنی  حضرت  اسحاقؑ  سٕندِ  زیٚنٕچ  بشارت،  یِتھہٕ  پٲٹھۍ  زن  سورۂ  ہوٗدس  منٛز  وضاحت  سان  بیان  چُھ  سپُدمُت﴾"
  },
  {
    "verse_id": 54,
    "translation": "ابراہیم  علیہ  السلامن  ووٚن،  کیا  توٚہۍ  چِھو  مےٚ  یتھ  بُجرس  منٛز  اولاد  سٕنز  بشارت  دِوان؟  ذرا  سوٗنچتو  زِ  یِہ  کِژھ  بشارت  چِھو  مےٚ  توٚہۍ  دِوان؟"
  },
  {
    "verse_id": 55,
    "translation": "تِمو  دِیُت  جواب،  أسۍ  چھی  ژےٚ  برحق  بشارت  دِوان،  ژٕ  مَہ  گژھ  ناامید۔"
  },
  {
    "verse_id": 56,
    "translation": "ابراہیمؑ  چِھ  ونان،  پننِس  ربّ  سٕندِ  رحمت  نِشہِ  چِھ  گُمراہ  لُکھٕے  ناامید  گژھان۔"
  },
  {
    "verse_id": 57,
    "translation": "پتہٕ  چِھ  ابراہیمؑ  پرٛژھان،  اے  اللہ  تعالیٰ  سٕندِیو  فرشتو،  سۅ  مُہم  کیا  چھےٚ  یتھ  پیٚٹھ  تۅہیِہ  تشریف  چُھو  اوٚنمُت۔"
  },
  {
    "verse_id": 58,
    "translation": "تِمو  ووٚن،  أسۍ  چِھ  أکِس  مُجرم  قومس  کُن  سوزنہٕ  آمٕتۍ۔"
  },
  {
    "verse_id": 59,
    "translation": "صرف  چِھ  لوطؑ  سٕندۍ  بٲژ  اَمہِ  نِشہِ  مُچھہِ،  تِم  سٲری  بچاووکھ  أسۍ،"
  },
  {
    "verse_id": 60,
    "translation": "سِواے  تٔمۍ  سٕنز  خاندارنۍ،  یَس  متعلق  ﴿اللہ  تعالیٰ  چُھ  فرماوان  زِ﴾  اسہِ  چُھ  فٲصلہٕ  کوٚرمُت  زِ،  سۅ  روزِ  پتھ  روزن  والیٚن  منٛز  شٲمل۔"
  },
  {
    "verse_id": 61,
    "translation": "پتہٕ  ییٚلہِ  فرشتہٕ  حضرت  لوط  علیہ  السلامس  نِشہِ  وٲتۍ،"
  },
  {
    "verse_id": 62,
    "translation": "تٔمۍ  ووٚن،  توٚہۍ  چِھو  غیر  زان  باسان۔"
  },
  {
    "verse_id": 63,
    "translation": "تِمو  دِیُت  جواب،  نَہ،  بلکہ  چِھ  أسۍ  سُے  چیز  ہیتھ  آمٕتۍ  ییٚمہِ  کِس  یِنَس  منٛز  یِم  لُکھ  شک  ٲسۍ  کران۔"
  },
  {
    "verse_id": 64,
    "translation": "أسۍ  چھی  ژےٚ  پوٚز  ونان  زِ  أسۍ  چِھ  حق  ہیٚتھ  ژےٚ  نِشہِ  آمٕتۍ۔"
  },
  {
    "verse_id": 65,
    "translation": "لہٰذا  نیر  ژٕ  رٲژ  ہُنٛد  کینہہ  حصہٕ  سپدِتھ  پنٕنۍ  گرِکۍ  بٲژ  ہیٚتھ،  تہٕ  پانہٕ  پکھ  تِمن  پتہٕ  پتہٕ،  تۅہیِہ  منٛز  گژِھہ  نہٕ  کانٛہہ  پوٚت  نظر  دِیُن،  بس  گٔژِھو  سیٚودُے  پکان  یور  گژھنُک  تۅہیِہ  حُکم  چُھ  دِنہٕ  یِوان۔"
  },
  {
    "verse_id": 66,
    "translation": "تہٕ  تس  واتنوو  اَسہِ  پنُن  یِہ  فٲصلہٕ،  زِ  صُبح  واتان  واتان  یِیہِ  تِمن  لُکن  موٗل  ژٹنہٕ۔"
  },
  {
    "verse_id": 67,
    "translation": "اَتھ  دوران  آے  شہرٕکۍ  لُکھ  خوشی  سان  بے  تاب  سپدِتھ  لوطؑ  سُند  گرٕ۔"
  },
  {
    "verse_id": 68,
    "translation": "لوطؑ  چِھ  ونان،  بایو،  یِم  چِھ  میٲنۍ  پٔژھۍ،  مےٚ  مَہ  کٔرِو  فضیحت  ﴿رُسوا﴾،"
  },
  {
    "verse_id": 69,
    "translation": "خُدایس  کھۅژِو  مےٚ  مَہ  کٔرِو  خوار۔"
  },
  {
    "verse_id": 70,
    "translation": "تِمو  ووٚن،  کیا  اسہِ  چھی  نا  ژےٚ  بارہا  ٹھاکھ  کوٚرمُت  زِ  ساری  دُنیاہُک  ٹھیٚکہٕ دَر  مَہ  بن؟"
  },
  {
    "verse_id": 71,
    "translation": "لوطؑ  چِھ  ﴿عٲجز  سپدِتھ﴾  ونان،  اگر  تۅہیِہ  کینہہ  کرنُے  چُھو،  تیٚلہِ  چَھو  ییٚکیا  میانہِ  کورِ  موجود!  ﴿تشریح  خٲطرٕ  وُچِھو  سورۂ  ھود  آیت  نمبر  77، 78﴾"
  },
  {
    "verse_id": 72,
    "translation": "تُہندِ  جانُک  قسم  اے  نبیؐ!  تمہِ  وقتہٕ  اوس  تِمن  پیٚٹھ  اکہِ  قٔسمُک  نَشہِ  ہیوٗ  کھوٚتمُت  یتھ  منٛز  تِمن  پانس  تام  کِہِنۍ  روٗد  نہٕ۔"
  },
  {
    "verse_id": 73,
    "translation": "ٲخر  کار  رٔٹۍ  تِم  صُبح  پھۅلنس  سٍتۍ  أکۍ  زبردست  دھماکن۔"
  },
  {
    "verse_id": 74,
    "translation": "تہٕ  اسہِ  کوٚر  تتھ  بستی  تَلُکھ  پیٚٹھ،  تہٕ  تِمن  پیٚٹھ  کٔر  پیِنہٕ  آمژِ  میٚژِ  ہٕنزن  کنیٚن  ہٕنز  بٲرش۔"
  },
  {
    "verse_id": 75,
    "translation": "اتھ  واقعس  منٛز  چھےٚ  بجہِ  نِشٲنِیِہ  تِمن  لُکن  خٲطرٕ  یِم  صاحبِ  فراست  چِھ  ﴿غور  و  فکر  کرن  وٲلۍ  چِھ﴾۔"
  },
  {
    "verse_id": 76,
    "translation": "تہٕ  سُہ  علاقہٕ  ﴿ییٚتہِ  یِہ  واقعہ  اوس  پیش  آمُت﴾  چُھ  عام  گُزر  گاہس  پیٚٹھ  واقع،  ﴿یعنی  حِجاز  پیٚٹھہٕ  شام،  تہٕ  عراق  پیٚٹھ  مصر  گژھان  گژھان  چُھ  یِہ  تباہ  سپُدمُت  علاقہٕ  وَتہِ  پیٚٹھ  تہٕ  عموماً  چِھ  قٲفلن  ہٕندۍ  لُکھ  تبٲہی  ہٕندۍ  تِم  آثار  وُچھان  یِم  اتھ  پوٗرٕ  علاقس  منٛز  از  تام  نٔنۍ  چِھ۔﴾"
  },
  {
    "verse_id": 77,
    "translation": "اتھ  منٛز  چُھ  عبرتُک  سامان  تِمن  لُکن  خٲطرٕ  یِم  صاحبِ  ایمان  چِھ۔"
  },
  {
    "verse_id": 78,
    "translation": "تہٕ  اَیکَہ  وٲلۍ  ٲسۍ  ظٲلم۔  ﴿یعنی  حضرت  شعیب  علیہ  السلام  سٕندِ  قومٕکۍ  لُکھ۔  اَیکَہ  اوس  تبوکُک  پرون  ناو﴾"
  },
  {
    "verse_id": 79,
    "translation": "وُچِھتَو  زِ  اسہِ  تہِ  ہیوٚت  تِمن  انتقام،  تہٕ  تِمن  دۅشوٕنۍ  قومن  ہٕندۍ  وُجارٕ  گٔمٕتۍ  علاقہٕ  چِھ  نَنہِ  وانہٕ  وَتہِ  پیٚٹھ۔  ﴿مَدیَن  تہٕ  اصحابُ  الاَیکَہ  ہُک  علاقہٕ  تہِ  چُھ  حِجاز  پیٚٹھہٕ  فلسطین  تہٕ  شام  گژھان  گژھان  وَتہِ  پیٚٹھ  یِوان﴾"
  },
  {
    "verse_id": 80,
    "translation": "حِجرکیو  لُکو  تہِ  چُھ  رسولن  ہُند  تکذیب  کوٚرمُت  ﴿یعنی  قومِ  ثمود  کہ  مرکزی  شہر  کیو  لُکو  پِھیُر  پننیٚن  رسولن  بُتھ﴾۔"
  },
  {
    "verse_id": 81,
    "translation": "اسہِ  سوٗزۍ  پنٕنۍ  آیات  تِمن  نِشہِ،  پننہِ  نشٲنیِہ  ہاوِ  تِمن،  مگر  تِم  روٗدۍ  سٲرِسٕے  نظر  انداز  کران۔"
  },
  {
    "verse_id": 82,
    "translation": "تِم  ٲسۍ  پہاڑن  گٔرۍ  گٔرۍ  مکان  بناوان  تہٕ  پننہِ  جایِہ  ٲسۍ  بِالکل  بے  خوف  تہٕ  مطمئن۔"
  },
  {
    "verse_id": 83,
    "translation": "ٲخر  کار  رٔٹۍ  تِم  صبحٲے  أکۍ  زبردست  دھماکن۔"
  },
  {
    "verse_id": 84,
    "translation": "تہٕ  تِہٕنز  کمٲے  آیِہ  نہٕ  تِمن  رَژھ  تہِ  بکار۔"
  },
  {
    "verse_id": 85,
    "translation": "اسہِ  چَھنہٕ  زمین  تہٕ  آسمان  تہٕ  تِہِندۍ  تمام  موجودات  حق  ورٲے  بیٚیہِ  کُنہِ  بنیادس  پیٚٹھ  پٲدٕ  کٔرِمٕتۍ،  تہٕ  فٲصلٕچ  گٔر  چھےٚ  پٔزِپٲٹھۍ  یِنہٕ  واجِنۍ،  پس  اے  نبیؐ،  توٚہۍ  ہیٚیِو  ﴿یِمن  لُکن  ہٕنزن  بے  ہوٗدٕگِیَن  پیٚٹھ﴾  شریفانہٕ  درگُزرس  کٲم۔"
  },
  {
    "verse_id": 86,
    "translation": "پٔزِپٲٹھۍ  چُھ  تُہُند  ربّ  سارِنٕے  ہُند  خٲلق  تہٕ  سورُے  کینہہ  چُھ  زانان۔"
  },
  {
    "verse_id": 87,
    "translation": "اسہِ  چَھو  تۅہیِہ  تِژٕھہ  ستھ  آیتہٕ  دِژٕمژٕ  یِم  بار  بار  دۅہراونس  لایق  چھےٚ،  ﴿یعنی  سورۂ  فاتحہ ہکۍ  آیات۔  سلفن  ہٕنز  اکثریت  چھےٚ  اتھ  پیٚٹھ  متفق  بلکہ  چھےٚ  امام  بُخاری  رحمتہ  اللہ  علیہ  ہن  زٕہ  مرفوع  روایت  تہِ  امہِ  کتھہِ  ہٕندِس  ثبوتس  منٛز  پیش  کرِمژٕ  زِ  خۅد  چُھ  نبی  صلی  اللہ  علیہ و سلمو  سَبعاً  مِّن  المَثانِی  نِشہِ  مُراد  سورۂ  فاتحہ  فرموومُت﴾  تہٕ  تۅہیِہ  چُھو  قرآن  عظیم  عطا  کوٚرمُت۔"
  },
  {
    "verse_id": 88,
    "translation": "توٚہۍ  مَہ  وُچِھو  یتھ  دُنیا  کِس  متاعس  کُن  أچھ  تُلِتھ  یُس  اَسہِ  یِمو  منٛزٕ  مختلف  قسمہٕ کیٚن  لُکن  چُھ  دِیتمُت،  تہٕ  نَہ  مَہ  کٔرِو  یِہندِس  حالس  پیٚٹھ  پنُن  دِل  غمگین،  یِم  ترٲوِتھ  نَرمِو  ایمان  اَنن  والیٚن  کُن۔"
  },
  {
    "verse_id": 89,
    "translation": "تہٕ  ﴿نہ  مانن  والیٚن﴾  ؤنِو  زِ،  بٕہ  چُھس  صاف  صاف  تنبیہ  کرن  وول۔"
  },
  {
    "verse_id": 90,
    "translation": "یِہ  چُھ  تمی  قسمُک  تنبیہ  یُتھ  اسہِ  تِمن  تفرقّہ  پردازن  ﴿ژٹھ  کپٹھ  کرن  والیٚن﴾  کُن  سوٗزمُت  اوس۔"
  },
  {
    "verse_id": 91,
    "translation": "یِمو  پننِس  قرآنس  ٹُکرٕ  ٹُکرٕ  چِھ  کٔرِمٕتۍ۔  ﴿یعنی  تتھ  کتابہِ  کٔرِکھ  ٹُکرٕ  ٹُکرٕ  یۅسہِٕ  قرآنٕکۍ  پٲٹھۍ  تِمن  دِنہٕ  ٲس  آمٕژ،  اَمہِ  کہ  کُنہِ  حِصٕچ  کٔرٕکھ  پیروی  تہٕ  کانٛہہ  حصہ  ترووُکھ  پسِ  پُشت﴾"
  },
  {
    "verse_id": 92,
    "translation": "قَسم  چُھم  تُہندِس  ربّ  سُند،  أسۍ  پٕرٛژھو  ضرور  یِمن  سارِنٕے  زِ،"
  },
  {
    "verse_id": 93,
    "translation": "توٚہۍ  کیا  چِھو  روٗدِمٕتۍ  کران؟"
  },
  {
    "verse_id": 94,
    "translation": "پس  اے  نبیؐ،  ییٚمہِ  چیزُک  تۅہیِہ  حُکم  چُھو  دِنہٕ  یِوان  سُہ  ؤنِو  صاف  صاف،  تہٕ  شرک  کرن  والیٚن  ہُند  مَہ  کٔرِو  رَژھ  تہِ  پرواے۔"
  },
  {
    "verse_id": 95,
    "translation": "تُہندِ  طرفہٕ  چِھ  أسۍ  یِمن  ہزٕل  کرن  والیٚن  خبر  ہیٚنہٕ  خٲطرٕ  کٲفی۔"
  },
  {
    "verse_id": 96,
    "translation": "یِم  خُدایس  سٍتۍ  بیٚیہِ  کٲنٛسہِ  تہِ  خُداے  چِھ  قرار  دِوان،  عنقریب  لَگہِ  یِمن  خبر۔"
  },
  {
    "verse_id": 97,
    "translation": "اسہِ  چُھ  معلوم  یِمہٕ  کتھہٕ  یِم  لُکھ  تۅہیِہ  پیٚٹھ  بناوان  چِھ  تِمو  سٍتۍ  چُھ  تُہندِس  دِلس  سخت  تکلیف  واتان۔"
  },
  {
    "verse_id": 98,
    "translation": "﴿اَمِیُک  علاج  چُھ  یِہ  زِ﴾  پننِس  ربّ  سٕندِ  حمدٕ  سان  کٔرِو  تسٕنز  تسبیح،  تٔمۍ  سٕندِس  دربارس  منٛز  کٔرِو  سجدٕہ۔"
  },
  {
    "verse_id": 99,
    "translation": "تہٕ  تتھ  ٲخری  گرِ  تام  روزِو  پننِس  ربّ  سٕنز  بندگی  کران  ییٚمیُک  یُن  یقینی  چُھ۔"
  }
]