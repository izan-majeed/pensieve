[
  {
    "verse_id": 1,
    "translation": "اے  لوٗکو  یِمو  ایمان  چُھ  اوٚنمُت،  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلمس  برونٛہہ  مَہ  کٔرِو  پیش  قدمی،  ﴿یعنی  اللہ  تعالیٰ  تہٕ  رسول  صلی  اللہ  علیہ و سلمس  برونٛہہ  گٔژِھتھ  مَہ  پٔکِو،  مقدّم  مَہ  بٔنِو  بلکہ  روٗزِو  تابع  بٔنِتھ۔  پننیٚن  معامالاتن  منٛز  یِنہٕ  پیش  قدمی  کٔرِتھ  پانے  فٲصلہٕ  لٲگِو  کرٕنۍ۔  بلکہ  وُچِھو  گۅڈٕ  یِہ  زِ  اللہ  تعالیٰ  سٕنزِ  کتابہِ  تہٕ  تٔمۍ  سٕندِس  رسول  صلی  اللہ  علیہ و سلم  سٕندِس  سُنّتس  منٛز  کیا  ہدایات  چِھ  تِمن  متعلق  میلان۔﴾  بیٚیہِ  کھوٚژِو  خُدایس،  خُداے  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 2,
    "translation": "اے  لوٗکو  یِمو  ایمان  چُھو  اوٚنمُت،  پنٕنۍ  آواز  مَہ  کٔرِو  نبی  صلی  اللہ  علیہ و سلمن  ہٕنزِ  آوازِ  کھۅتہٕ  تٔھز،  تہٕ  نَہ  مَہ  کٔرِو  نبی  صلی  اللہ  علیہ و سلمس  سٍتۍ  بَڑِ  کتھ  یِتھہٕ  پٲٹھۍ  توٚہۍ  پانہٕ  وٲنۍ  چِھو  اکھ  أکِس  سٍتۍ  کران،  یِنہٕ  یِہ  سپدِ  زِ  تُہُند  کوٚرمُت  کرٛوومُت  سورُے  گژِھہ  ضایع،  تہٕ  تۅہیِہ  ٲسیو  نہٕ  خبر  تہِ۔"
  },
  {
    "verse_id": 3,
    "translation": "یِم  لُکھ  رسولِ  خُداے  صلی  اللہ  علیہ و سلم  سٕندِس  دربارس  منٛز  کتھ  کران  کران  پنٕنۍ  آواز  لوٚت  چِھ  تھاوان،  تِم  چِھ  درحقیقت  تِمے  لُکھ  یِہندۍ  دِل  خُداین  تقویٰ  خٲطرٕ  چِھ  آزمٲوِمٕتۍ،  ﴿یعنی  یِم  لُکھ  اللہ  تعالیٰ  سٕنزن  آزمٲیشن  منٛز  پوٗرٕ  چِھ  وُتریمٕتۍ  تہٕ  یِمو  آزمٲیشو  منٛزٕ  نیٖرِتھ  ثابت  چُھ  کوٚرمُت  زِ  تِہِندیٚن  دِلن  منٛز  چُھ  پٔزۍ  پٲٹھۍ  تقویٰ  موجوٗد  تِمے  لُکھ  چِھ  اللہ  تعالیٰ  سٕندِس  رسول  صلی  اللہ  علیہ و سلم  سُند  ادب  درنظر  تھاوان۔  امہِ  ارشادٕ  نِشہِ  چھےٚ  پٲنۍ  پانے  یِہ  کتھ  نیران  زِ  یُس  دِل  رسول  صلی  اللہ  علیہ و سلم  سٕندِ  احترام  نِشہِ  ژھوٚرُے  چُھ  سُہ  چُھ  درحقیقت  تقویٰ  نِشہِ  خٲلی۔﴾  تِہِندِ  خٲطرٕ  چھےٚ  مغفرت  بیٚیہِ  اجرِ  عظیم۔"
  },
  {
    "verse_id": 4,
    "translation": "اے  نبی  صلی  اللہ  علیہ و سلم،  یِم  لُکھ  تۅہیِہ  حُجرو  نیٚبرٕکنہِ  آلو  چِھو  کران،  تِمو  منٛز  چِھ  اکثر  بے  عقل۔"
  },
  {
    "verse_id": 5,
    "translation": "تِم  اگر  تُہندِس  نیٚبر  نیرنس  تام  صبر  کرہن،  تیٚلہِ  اوس  تِہِندی  خٲطرٕ  بہتر،  ﴿عرب  کیٚن  أندۍ  پٔکۍ  کیٚن  یِنہٕ  والیٚن  منٛز  ٲسۍ  کینہہ  تِتھۍ  ناشٲیستہٕ  لُکھ  تہِ  آسان  یِم  رسول  صلی  علیہ و سلمن  نِشہِ  مُلاقاتس  یِوان  ٲسۍ  مگر  تِم  ٲسۍ  نہٕ  کانٛسہِ  خٲدِمَس  اندر  اطلاع  دِنہٕ  باپت  سوزان  بلکہ  ٲسۍ  اَزواجِ  مُطہراتن  ہٕندیٚن  حُجرن  أندۍ  أندۍ  پھیٖرِتھ  نیٚبرے  حضور  صلی  اللہ  علیہ و سلمن  آلو  کران۔  حضور  صلی  اللہ  علیہ و سلمن  اوس  یِمن  لُکن  ہنزٕو  یِمو  حرکتو  سٍتۍ  سخت  تکلیف  واتان  مگر  تِم  ٲسۍ  فطری  بُردبٲری  کِنۍ  برداشت  کران۔  ٲخر  کار  چُھ  اللہ  تعالیٰ  اتھ  معاملس  منٛز  مُداخلت  فرماوان  تہٕ  اتھ  ناشٲیستہٕ  طرزِ  عملس  پیٚٹھ  ملامت  کران  کران  چُھ  لُکن  ہدایت  دِوان  زِ  ییٚلہِ  تِم  تۅہیِہ  نِشہِ  ملاقات  خٲطرٕ  یِن  تہٕ  تۅہیِہ  وُچِھنو  نہٕ  موجود،  تیٚلہِ  مَہ  کٔرِن  تِم  تۅہیِہ  آلو  آلو،  بلکہ  پرٲرِن  صبرٕ  سان  توٚت  تام  یوٚت  تام  توٚہۍ  پانہٕ  نیٚبر  تشریف  أنِو۔﴾  اللہ  تعالیٰ  چُھ  درگُزر  کرن  وول  تہٕ  رحیم۔"
  },
  {
    "verse_id": 6,
    "translation": "اے  لوٗکو  یِمو  ایمان  چُھو  اوٚنمُت،  اگر  کانٛہہ  فاسق  تۅہیِہ  نِشہِ  کانٛہہ  خبر  ہیٚتھ  یِیِہ،  تیٚلہِ  ٲسِو  تحقیق  کران،  یِنہٕ  یِہ  سپدِ  زِ  توٚہۍ  واتنٲوِو  کٲنٛسہِ  دٔرِس  نا  دٲنِستہٕ  نقصان،  تہٕ  پتہٕ  سپدِو  پننِس  کٔرِمٕتِس  پیٚٹھ  پشیمان،  ﴿یتھ  آیتس  منٛز  چُھ  مُسلمانن  یِہ  اصوٗلی  ہدایت  دِنہٕ  آمُت  زِ  ییٚلہِ  کانٛہہ  اہمیت  تھاون  واجِنۍ  خبر،  یتھ  پیٚٹھ  کانٛہہ  بوٚڈ  نتیجہِ  برونٛہہ  کُن  آسہِ  یِوان،  تۅہیِہ  میلہِ،  سۅ  خبر  قبول  کرنہٕ  برونٛہہ  وُچِھو  یِہ  زِ  خبر  اَنن  وول  شخص  کِیُتھ  چُھ،  اگر  سُہ  کانٛہہ  فاسق  شخص  آسہِ،  یعنی  ییٚمۍ  سُند  ظٲہری  حال  یِہ  ونان  آسہِ  زِ  تٔمۍ  سٕنز  کتھ  چَھنہٕ  اعتمادس  لایق،  تیٚلہِ  کٔرِو  تٔمۍ  سٕنزِ  خبرِ  پیٚٹھ  عمل  کرنہٕ  برونٛہہ  تحقیق  زِ  امرِ  واقعہ  کیا  چُھ۔﴾"
  },
  {
    "verse_id": 7,
    "translation": "وارٕ  پٲٹھۍ  زٲنِو  زِ  تۅہیِہ  درمیان  چُھ  اللہ  تعالیٰ  سُند  رسول  صلی  اللہ  علیہ و سلم  موجوٗد۔  اگر  تِم  صلی  اللہ  علیہ و سلم  واریاہن  معاملاتن  منٛز  تُہٕنزٕ  کتھہٕ  مانان  روزن،  تیٚلہِ  سپدِو  توٚہۍ  پانہٕ  مُشکلاتن  منٛز  مبتلا۔  مگر  خُداین  دُیتنو  تۅہیِہ  ایمانُک  محبت،  تہٕ  یِہ  بنووُن  تُہندِ  خٲطرٕ  دِل  پسند؟  تہٕ  تۅہیِہ  کٔرنو  کُفرٕ  نِشہِ  تہٕ  فِسق  نِشہِ  تہٕ  نافرمٲنی  نِشہِ  نفرت،  یِتھی  لُکھ  چِھ  راست  رَو  ﴿ہدایت  لبن  وٲلۍ﴾۔"
  },
  {
    "verse_id": 8,
    "translation": "اللہ  تعالیٰ  سٕندِ  فضل  و  احسان  سٍتۍ،  تہٕ  اللہ  تعالیٰ  چُھ  زانن  وول  تہٕ  حکمت  وول۔"
  },
  {
    "verse_id": 9,
    "translation": "تہٕ  اگر  اہلِ  ایمانو  منٛزٕ  زٕ  دٔرۍ  پانہٕ  وٲنۍ  لڑَن،  ﴿یِہ  چُھنہٕ  آمُت  فرماونہٕ  زِ  ییٚلہِ  اہلِ  ایمانو  منٛزٕ  زٕ  دٔرۍ  پانہٕ  وٲنۍ  لڑن  بلکہ  چُھ  آمُت  فرماونہٕ  زِ  اگر  اہلِ  ایمانو  منٛزٕ  زٕ  دٔرۍ  پانہٕ  وٲنۍ  لڑن،  یِمو  لفظو  منٛزٕ  چھےٚ  یِہ  کتھ  پٲنۍ  پانے  نیران  زِ  پانہٕ  وٲنۍ  لڑُن  چُھنہٕ  مُسلمانن  ہُند  شیوٕہ  تہٕ  نہ  گژِھہ  آسُن،  تہٕ  نہ  چُھ  یِمن  نِشہِ  امہِ  کتھِ  ہُند  توقع  زِ  تِم  آسن  مومن  آسنہٕ  باوجود  پانہٕ  وٲنۍ  لڑان۔  البتہ  اگر  کُنہِ  وِزِ  یِہ  سپُد،  تیٚلہِ  گژِھہ  اتھ  صوٗرتس  منٛز  سُہ  طریقِ  کار  اختیار  کرُن  یُس  برونٛہہ  کُن  یِیہِ  بیان  کرنہٕ﴾  تیٚلہِ  کرنٲوِیوکھ  یِم  پانہٕ  وٲنۍ  صلح۔  پتہٕ  اگر  یِمو  منٛزٕ  اکھ  دوٚر  دوٚیِمس  پیٚٹھ  زیادتی  کرِ،  تیٚلہِ  لٔڑِو  زیادتی  کرن  والیٚن  ﴿ہٕندِ  دٔرِس﴾  سٍتۍ  یوٚت  تام  زن  سُہ  اللہ  تعالیٰ  سٕندِس  حُکمس  کُن  واپس  پھیرِ۔  پتہٕ  اگر  سُہ  پھیوٗر،  تیٚلہِ  کرنٲوِو  تِمن  درمیان  عدلہٕ  سان  صلح۔  بیٚیہِ  کٔرِو  انصاف  زِ  اللہ  تعالیٰ  چُھ  انصاف  کرن  والیٚن  پسند  کران۔"
  },
  {
    "verse_id": 10,
    "translation": "مومن  چِھ  اَکھ  أکۍ  سٕندۍ  بٲے،  لہٰذا  کٔرِو  پننیٚن  بایَن  درمیان  تعلقات  دُرست،  بیٚیہِ  کھوٚژِو  خُدایس،  اُمید  چھےٚ  زِ  تۅہیِہ  پیٚٹھ  یِیہِ  رحم  کرنہٕ۔"
  },
  {
    "verse_id": 11,
    "translation": "اے  لوٗکو  یِمو  ایمان  چُھ  اوٚنمُت،  نہ  مَہ  کٔرِن  مرد  باقی  مَردن  ہزٕل،  بنان  چُھ  زِ  تِم  آسن  تِہندِ  کھۅتہٕ  بہتر،  تہٕ  نہ  مَہ  کٔرِن  مستوٗراتہٕ  باقی  مستوٗراتن  ہزٕل،  بنان  چُھ  زِ  تِمہٕ  آسن  تِہندِ  کھۅتہٕ  بہتر۔  ﴿ہزٕل  کرنہٕ  نِشہِ  چُھنہٕ  مُراد  محض  زبٲنۍ  سٍتی  یوت  ہزٕل  کرٕنۍ۔  بلکہ  کٲنٛسہِ  نقل  کرُن  ﴿یعنی  لاگُن﴾،  تٔمۍ  سٕنزِ  کتھہِ  پیٚٹھ  یا  تٔمۍ  سٕنزِ  کامہِ  پیٚٹھ  یا  تٔمۍ  سٕنزِ  شکلہِ  پیٚٹھ  یا  تٔمۍ  سٕندیٚن  پلون  پیٚٹھ  اَسُن،  یا  تٔمۍ  سٕندِس  کُنہِ  نُقصس  یا  عٲبس  کُن  لُکن  ہُند  ظۅن  پھِرُن  تاکہِ  باقی  تراوَن  تس  اَسُن،  یِہ  سورُے  تہِ  چُھ  ہزٕل  یا  ٹسنہٕ  کرنس  منٛز  شٲمِل﴾  پانہٕ  وٲنۍ  مَہ  کٔرِو  اکھ  أکِس  پیٚٹھ  طعن  ﴿امہِ  کِس  مفہومس  منٛز  چُھ،  دل  دُکھاوُن،  اِلزام  کھالُن،  ہٕٹہٕ  مٕٹہٕ  اعتراض  کرُن،  عٲب  ژھانڈٕنۍ  تہٕ  نَنہٕ  وانہِ  یا  وُٹھو  تٔلۍ  اشارَو  سٍتۍ  کانٛہہ  ملامتُک  نِشانہٕ  بناوُن،  یِمہٕ  سٲرے  کامہِ  شٲمِل﴾  تہٕ  نہ  مَہ  کٔرِیوٗن  اکھ  بیاکھ  بُرٕ  لقَبو  سٍتۍ  یاد۔  ﴿امہِ  حُکمُک  منشہِ  چُھ  یِہ  زِ  کٲنٛسہِ  شخصس  گژِھ  نہٕ  تِتھہِ  ناوٕ  سٍتۍ  آلو  کرُن  یا  تِیُتھ  لقب  گژھیٚس  نہٕ  دِیُن  ییٚمہِ  سٍتۍ  تس  بے  عزتی  آسہِ  سپدان۔  مثلاً  کٲنٛسہِ  فاسق  یا  منافق  وَنُن۔  کٲنٛسہِ  لوٚنگ،  اوٚن  یا  زوٚر  وَنُن۔  کٲنٛسہِ  پنُن  یا  ماجہِ  مٲلۍ  سُند  یا  خاندان  کہ  کُنہِ  عٲبہٕ  یا  نُقصہ  سٍتۍ  لقب  دِیُن،  کٲنٛسہِ  مسلمان  بننہٕ  پتہٕ  تٔمۍ  سٕندِس  پرٲنِس  مذہب  کِس  بُنیادس  پیٚٹھ  یہوٗدۍ  یا  نصرٲنۍ  وَنُن،  کٲنٛسہِ  شخصس  یا  خاندانس  یا  برادٔری  یا  دٔرِس  کانٛہہ  تِیُتھ  ناو  تھاوُن  یُس  تٔمۍ  سٕندِ  مذّمتُک  یا  تذلیل  تہٕ  بے  عزتی  ہُند  پہلو  تھاوان  آسہِ۔  امہِ  حُکمہٕ  نِشہِ  چِھ  صرف  تِم  القاب  مُچِھ  یِم  پننہِ  ظٲہری  اعتبارٕ  بدنُما  چِھ  مگر  تِمن  ہُند  مقصد  چُھنہٕ  مذّمت  یا  بے  عزتی  آسان  بلکہ  چِھ  تِم  تِمن  لُکن  ہٕندِ  زان  پہچانُک  ذریعہ  بنان  یِم  یِمو  لَقَبو  سٍتۍ  یاد  چِھ  یِوان  کرنہٕ۔  مثلاً  حکیم  نابینا  ﴿اَنیٚن  ہُند  ڈاکٹر﴾  امہِ  نِشہِ  چُھ  مُراد  پہچان،  مذّمت  یا  بے  عزتی  چُھنہٕ  مقصد  آسان﴾  ایمان  اَننہٕ  پتہٕ  فِسقس  منٛز  ناو  پٲدٕ  کرُن  چھےٚ  سیٚٹھاہ  بُرٕ  کتھ۔  یِم  لُکھ  امہِ  رٔوِشہِ  نِشہِ  باز  یِن  نہٕ  تِم  چِھ  ظٲلِم۔"
  },
  {
    "verse_id": 12,
    "translation": "اے  لوٗکو  یِمو  ایمان  چُھو  اوٚنمُت،  واریاہ  گُمان  کرنہٕ  نِشہِ  کٔرِو  پرہیز،  تِکیازِ  کینہہ  گُمان  چِھ  گناہ  آسان۔  ﴿مُطلقاً  چِھنہٕ  گُمان  کرنہٕ  نِشہِ  رُکاونہٕ  آمٕتۍ  بلکہ  چُھ  واریاہ  زیادٕہ  گُمان  کرنس  تہٕ  پرٛتھ  قسم  کہ  گُمانٕچ  پیروی  کرنہٕ  نِشہِ  ٹھاکھ  فرماونہٕ  آمُت  تہٕ  اَمِیُک  وجہ  چُھ  یِہ  وَننہٕ  آمُت  زِ  کینہہ  گُمان  چِھ  گناہ  آسان۔  دراصل  یُس  گُمان  گناہ  چُھ  سُہ  چُھ  یِہ  زِ  انسان  کرِ  کٲنٛسہِ  شخصس  سٍتۍ  بِلا  وجہ  بدگُمٲنی،  یا  دوٚیِمیٚن  متعلق  کرِ  راے  قٲیِم  کرنس  منٛز  ہمیشہ  بدگمٲنی  سٍتۍ  ابتدا  یا  تِتھین  لُکن  ہٕندِس  معاملس  منٛز  ہیٚیِہ  بدظنی  کٲم  یُہُنٛد  ظاہر  ونان  آسہِ  زِ  تِم  چِھ  نیک  تہٕ  شریف۔  یِتھے  پٲٹھۍ  چھےٚ  یِہ  کتھ  تہِ  گناہ  زِ  کٲنٛسہِ  شخصسہٕ  سٕندِس  کُنہِ  قولس  یا  فعلس  منٛز  آسہِ  بُرٲیی  تہٕ  بھلٲیی  ہُند  یکساں  احتمال  تہٕ  أسۍ  کرو  محض  بدظنی  کٲم  ہیٚتھ  بُرٕ  راے  قٲیِم۔﴾  تجسُس  مَہ  کٔرِو۔  ﴿یعنی  لُکن  ہٕندۍ  راز  مَہ  ژھٲنڈِو،  اکھ  أکۍ  سٕندۍ  عٲب  مَہ  کٔرِو  تلاش۔  دوٚیِمیٚن  ہٕندیٚن  حالاتن  تہٕ  معاملاتن  پتہٕ  مَہ  لٔگِو۔  لُکن  ہٕندۍ  ذٲتی  خط  پرٕنۍ،  دۅن  نفرن  ہٕنزن  کتھن  کُن  دِیُن،  ہمساین  ہٕندیٚن  گرن  تٕرٛیَو  مٔنزۍ  وُچُھن  تہٕ  مختلف  طریقو  باقین  ہٕنزِ  خانگی  زندگی  یا  تِہندیٚن  ذٲتی  معاملاتن  پتہٕ  لگُن،  یِہ  سورُے  چُھ  اتھ  تجسّس  منٛز  شٲمِل  ییٚمہِ  نِشہِ  ٹھاکھ  چُھ  آمُت  فرماونہٕ۔﴾  تہٕ  تۅہیِہ  منٛزٕ  گژِھنہٕ  کانٛہہ  کٲنٛسہِ  ہٕنز  غیبت  کرُن۔  ﴿رسول  اللہ  علیہ و سلمن  آو  پٕرٛژھنہٕ  زِ  غیبت  کتھ  چِھ  ونان  تِمو  صلی  اللہ  علیہ و سلم  فرموو،  غیبت  چھےٚ  یِہ  زِ  ژٕ  کرکھ  پننِس  بٲے  سٕنز  ذکر  تِتھہٕ  پٲٹھۍ  یۅسہٕ  تس  ناگوار  گژِھہ۔  عرض  آو  کرنہٕ  زِ  اگر  میٲنِس  بٲیِس  منٛز  سۅ  کتھ  لبنہٕ  آسہِ  یِوان  یۅسہٕ  بٕہ  ونان  چُھس  تیٚلہِ  کیا  خیال  چُھ  اتھ  صوٗرتس  منٛز  تُہُند  صلی  اللہ  علیہ و سلم؟  فرماونہٕ  آو،  اگر  تس  منٛز  سۅ  کتھ  لبنہٕ  آسہِ  یِوان  تیٚلہِ  کٔرٕتھ  ژےٚ  تٔمۍ  سٕنز  غیبت،  تہٕ  اگر  تس  منٛز  سۅ  ٲس  نہٕ  تیٚلہِ  لگووُتھ  ژےٚ  تس  پیٚٹھ  بہتان۔  امہِ  حُرمت  نِشہِ  چھےٚ  مُچھہِ  صرف  تِمہٕ  صوٗرتہٕ  یِمن  منٛز  کٲنٛسہِ  شخصس  پٔتۍ  کِنۍ  یا  تٔمۍ  سٕندِ  مرنہٕ  پتہٕ  تٔمۍ  سٕنز  بُرٲیی  کرنٕچ  کانٛہہ  تِژھ  ضرورت  لاحق  سپدِ  یۅسہٕ  شریعت  چَن  نظرن  منٛز  اکھ  صحیح  ضرورت  آسہِ،  تہٕ  سۅ  ضرورت  آسہِ  نہٕ  غیبت  ورٲے  پوٗرٕ  ہیٚکان  سپدِتھ،  تہٕ  امہِ  خٲطرٕ  اگر  غیبت  یِیہِ  نہٕ  کرنہٕ،  تیٚلہِ  آسہِ  غیبت  کہ  بہ  نسبت  زیادٕہ  بٔڈ  بُرٲیی  لٲزِم  یِوان۔  نبی  صلی  اللہ  علیہ و سلمو  چُھ  یِہ  مسلہٕ  اصولاً  یِتھہٕ  پٲٹھۍ  بیان  فرموومُت  زِ  بدترین  زیادتی  چھےٚ  کٲنٛسہِ  مُسلمان  سٕندِس  عزتس  پیٚٹھ  ناحق  حملہٕ  کرُن۔  اتھ  ارشادس  منٛز  چُھ  ناحق  لفظُک  قٲد  یِہ  زِ  حق  کِس  بِناہس  پیٚٹھ  چُھ  یِہ  کرُن  جٲیز۔  مثلاً  ظٲلِمس  خلاف  مظلوم  سٕنز  شکایت  پرٛتھ  تس  شخصس  برونٛہہ  کنہِ  یس  نِشہِ  سُہ  توقع  آسہِ  تھاوان  زِ  سُہ  ہیٚکہِ  ظلم  دفع  کرنہٕ  خٲطرٕ  کینہہ  کٔرِتھ۔  اصلاح  کہ  نیتہٕ  کٲنٛسہِ  شخصہٕ  سٕنز  یا  کُنہِ  گروہ  چن  بُرٲییَن  ہٕنز  ذکر  تِتھیٚن  لُکن  برونٛہہ  کنہِ  یِمن  نِشہِ  یِہ  اُمید  آسہِ  زِ  تِم  ہیٚکن  یِمہٕ  بُرٲیِیِہ  دوٗر  کرنہٕ  خٲطرٕ  کینہہ  کٔرِتھ۔  فتویٰ  یا  شرعی  مسلہٕ  کہ  غرضہٕ  کٲنٛسہِ  مفتی  یس  برونٛہہ  کنہِ  واقعٕچ  صوٗرت  بیان  کرٕنۍ  یتھ  منٛز  کٲنٛسہِ  شخصہٕ  سٕنزِ  غلط  کامہِ  ہٕنز  ذکر  یِیِہ۔  لُکھ  کٲنٛسہِ  شخصہٕ  سٕندِ  یا  واریاہن  شخصن  ہٕندِ  شرٕ  نِشہِ  باخبر  کرٕنۍ  تاکہ  تِم  ہیٚکن  تِہندِ  نقصان  نِشہِ  بٔچِتھ۔  تِتھیٚن  لُکن  خلاف  علی  الاعلان  آواز  بُلند  کرٕنۍ  تہٕ  تِہٕنزن  بُرٲیین  پیٚٹھ  تنقید  کرُن  یِم  فسق  و  فجور  آسن  پٔھہلاوان،  یا  آسن  بدعاتن  تہٕ  گُمرٲہِیَن  ہٕنز  اشاعت  کران،  یا  آسن  خلقِ  خُدایس  بے  دینی  تہٕ  ظلم  و  جبرکیٚن  فتِنن  منٛز  مبتلا  کران۔﴾  کیا  تۅہیِہ  منٛز  چھا  کانٛہہ  تِیُتھ  یُس  پننِس  موٗدِمٕتِس  بٲے  سُند  ماز  کھیوٚن  پسند  کرِ؟  ﴿غیبتس  چُھ  موٗدِمٕتس  بٲے  سٕندِس  مازس  سٍتۍ  امہِ  موجوٗب  ہِشَر  دِنہٕ  آمُت  زِ  ییٚمۍ  سٕنز  غیبت  کرنہٕ  چھےٚ  یِوان  روزان،  سُہ  بِچور  چُھ  بالکل  بے  خبر  آسان  زِ  کُس  کتہِ  نَس  چُھ  تٔمۍ  سٕندِس  عزتس  پیٚٹھ  حملہٕ  کران۔﴾  وُچِھو،  تۅہیِہ  چَھو  پانہٕ  امہِ  نِشہِ  یگہٕ  یِوان  ﴿من  پھیُر  لگان﴾۔  خُدایس  کھوٚژِو،  خُداے  چُھ  بوٚڈ  توبہٕ  قبول  کرن  وول  تہٕ  رحیم۔"
  },
  {
    "verse_id": 13,
    "translation": "اے  لوٗکو،  اسہِ  کٔرِو  توٚہۍ  أکِس  مَردَس  تہٕ  أکِس  خاتونہِ  نِشہِ  پٲدٕ،  تہٕ  پتہٕ  بنٲوۍ  قوم  تہٕ  برادٔرِیِہ  ﴿قبیلہٕ﴾  تاکہِ  توٚہۍ  پرزنٲوِیوٗن  اکھ  بیاکھ۔  درحقیقت  چُھ  خُدایس  نزدیک  تۅہیِہ  منٛزٕ  سارِوٕے  کھۅتہٕ  عزت  وول  سُہ  یُس  تۅہیِہ  منٛزٕ  سارِوٕے  کھۅتہٕ  زیادٕہ  پرہیز  گار  چُھ۔  ﴿پٔتِمیٚن  آیاتن  منٛز  ٲسۍ  اہلِ  ایمانن  خطاب  کران  تِم  ہدایات  دِنہٕ  آمٕتۍ  یِم  مُسلم  معاشرس  خرٲبِیو  نِشہِ  محفوظ  تھاونہٕ  خٲطرٕ  ضروری  چِھ۔  وۅنۍ  چُھ  یتھ  آیتس  منٛز  پوٗرٕ  انسٲنی  زُرِیاتس  خطاب  کٔرِتھ  تمہِ  بجہِ  گُمرٲہی  ہُند  اصلاح  کرنہٕ  آمُت  یوسہِٕ  دُنیاہس  منٛز  ہمیشہِ  عالمگیر  فسادُک  وجہ  چھےٚ  بٔنِتھ  روٗزمٕژ،  یعنی  نسل،  رنگ،  زبان،  وطن  تہٕ  قومیتُک  تعصُب۔  یتھ  مختصر  آیتس  منٛز  چھےٚ  خُداین  تمام  انسانن  مُخٲطب  کٔرِتھ  ترےٚ  نہایت  اہم  اصولی  حقیقتہٕ  بیان  فرماوِمژٕ۔  اکھ  یِہ  زِ  تۅہیِہ  سارِنٕے  ہُند  اصل  چُھ  اَکوے۔  أکۍ  سٕے  مردس  تہٕ  أکۍ  سٕے  خاتونہِ  نِشہِ  چھےٚ  تُہٕنز  پوٗرٕ  زُرِیات  وجودس  منٛز  آمٕژ،  تہٕ  اَز  ییتیاہ  تہِ  نسٕل  دُنیاہس  منٛز  چِھ  تِم  چِھ  دراصل  اکہِ  ابتدٲیی  نسلٕکۍ  شاخ  یُس  أکِس  ماجہِ  تہٕ  أکِس  مٲلِس  نِشہِ  شروع  اوس  گوٚمُت۔  دوٚیم  یِہ  زِ  پننہِ  اصل  کہ  اعتبارٕ  اکھ  آسنہٕ  باوجود  اوس  تُہُند  قومن  تہٕ  قبیلن  منٛز  تقسیم  سپدُن  اکھ  فطری  کتھ۔  مگر  امہِ  فطری  فرق  و  اختلافُک  تقاضہٕ  اوس  نہٕ  یِہ  ہرگز  زِ  امہِ  کِس  بُنیادس  پیٚٹھ  یِن  بٔڑۍ  تہٕ  لۅکٕٹۍ،  شریف  تہٕ  کمین،  برتر  تہٕ  کمترٕکۍ  امتیازات  قٲیِم  کرنہٕ،  اکھ  نسل  کرِ  بیٚکِس  نسلس  پیٚٹھ  پنٕنۍ  برتری  تہٕ  فضیلت  ہاونٕچ  کوٗشش،  اکہِ  رنٕگکۍ  لُکھ  سمجھن  دوٚیِمہِ  رنگ  کیٚن  لُکن  ذلیل  تہٕ  حقیر  تہٕ  اکھ  قوم  وَنہِ  دوٚیِمِس  قومس  زِ  مےٚ  چھےٚ  ژےٚ  پیٚٹھ  فوقیت  تہٕ  فضیلت۔  خٲلقن  ییٚمہِ  وجہ  کِنۍ  انسٲنۍ  گروہ  ٲسۍ  قومن  قبیلن  منٛز  مرتب  کٔرِمٕتۍ  سُہ  اوس  صرف  یِہ  زِ  تِمن  درمیان  ٲس  باہمی  تعاوُن  تہٕ  تعارفٕچ  فطری  صوٗرت  یٔہے۔  ترییم  یِہ  زِ  انسانس  تہٕ  انسانس  درمیان  اگر  فضلیتچٕ  تہٕ  برتری  ہٕنز  کانٛہہ  بُنیاد  چھےٚ  تہٕ  ہیٚکہِ  ٲسِتھ،  تیٚلہِ  چھےٚ  سۅ  صرف  اخلٲقی  فضیلت۔﴾  یقیناً  چُھ  اللہ  تعالیٰ  سورُے  کینہہ  زانن  وول  تہٕ  باخبر۔"
  },
  {
    "verse_id": 14,
    "translation": "یِم  اعرٲبۍ  ﴿دیہٲتۍ﴾  چِھ  وَنان  زِ  اسہِ  اوٚن  ایمان۔  ﴿امہِ  نِشہِ  چُھنہٕ  مُراد  تمام  اعرٲبۍ  کینہہ  بلکہ  چھےٚ  یتھ  جایِہ  کینژھن  خاص  اعرٲبۍ  گروہن  ہٕنز  ذکر  سپدان  یِم  اسلامُک  بڑوُن  طاقت  وُچِھتھ  محض  امہِ  خیالہٕ  مُسلمان  ٲسۍ  بنیمٕتۍ  زِ  تِم  روزہن  مُسلمانن  ہٕندِ  ضربہٕ  نِشہِ  تہِ  محفوظ  تہٕ  اسلٲمی  فتوحاتَو  نِشہِ  تُلہَن  فٲیدٕہ  تہِ۔  یِمو  لُکو  اوس  نہٕ  حقیقتس  منٛز  پزِ  دِلہٕ  ایمان  اوٚنمُت،  محض  اوسُکھ  ایمانُک  اقرار  کٔرِتھ  مصلحتاً  پنُن  پان  مُسلمانن  منٛز  شُمار  کرناونوومُت﴾  یِمن  ؤنِو،  تۅہیِہ  اوٚنُو  نہٕ  ایمان،  بلکہ  ؤنِو  یِہ  زِ  أسۍ  سپٕدۍ  مُطیع  ﴿یعنی  اسہِ  مٲنۍ  آن﴾۔  تہٕ  ایمان  چُھنہٕ  وُنہِ  تُہندیٚن  دِلن  منٛز  دٲخل  سپُدمُت۔  اگر  توٚہۍ  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلم  سٕنز  فرمانبردٲری  اختیار  کٔرِو،  تیٚلہِ  کرِنہٕ  سُہ  تُہٕندیٚن  اعمالن  ہٕندِس  اجرس  منٛز  کانٛہہ  کمی،  یقیناً  چُھ  اللہ  تعالیٰ  سیٚٹھاہ  درگزر  کرن  وول  تہٕ  رحیم۔"
  },
  {
    "verse_id": 15,
    "translation": "درحقیقت  چِھ  مومن  تِم  یِمَو  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  پیٚٹھ  ایمان  اوٚن،  پتہٕ  کوٚر  نہٕ  تِمو  کانٛہہ  شک،  تہٕ  پننیٚو  جانَو  مالَو  سٍتۍ  کوٚرُکھ  اللہ  تعالیٰ  سٕنزِ  وَتہِ  منٛز  جہاد۔  تِمے  چِھ  پٔزِیٲرۍ  لُکھ۔"
  },
  {
    "verse_id": 16,
    "translation": "اے  نبی  صلی  اللہ  علیہ و سلم،  یِمن  ﴿ایمانُک  دعویٰ  کرن  والیٚن﴾  ؤنِو،  کیا  توٚہۍ  چِھوٕہ  خُدایس  پننہِ  دینُک  اطلاع  دِوان؟  حالانکہ  اللہ  تعالیٰ  چُھ  زمین  تہٕ  آسمانن  ہٕندِس  پرٛتھ  چیزس  زانان،  تہٕ  تس  چُھ  پرٛتھ  چیزُک  علم۔"
  },
  {
    "verse_id": 17,
    "translation": "یِم  لُکھ  چِھو  احسان  ﴿مِنَتھ﴾  تھاوان  زِ  تِمو  کوٚر  اسلام  قبول۔  یِمن  ؤنِو  پننہِ  اسلامُک  احسان  ﴿مِنَتھ﴾  مَہ  تھٲوِو  مےٚ  پیٚٹھ،  بلکہ  چُھ  اللہ  تعالیٰ  سُند  احسان  تۅہیِہ  پیٚٹھ  زِ  تٔمۍ  دِیتُنَو  تۅہیِہ  ایمانُک  ہدایت،  اگر  توٚہۍ  پٔزۍ  پٲٹھۍ  پننِس  ﴿ایمان  کِس  دعویٰ  ہس﴾  منٛز  پٔزِیٲرۍ  چِھو۔"
  },
  {
    "verse_id": 18,
    "translation": "خُدایس  چُھ  زمین  تہٕ  آسمانن  ہٕندِ  پرٛتھ  پوشیدٕہ  چیزُک  علم،  تہٕ  یِکینژھاہ  توٚہۍ  کران  چِھو  تہِ  سورُے  چُھ  تس  نظرِ  تل۔"
  }
]