[
  {
    "verse_id": 1,
    "translation": "ط۔  س۔  یِم  چِھ  آیات  قرآنٕکۍ  تہٕ  کتاب  مُبینٕکۍ،  ﴿یعنی  ییٚمہِ  کتابہِ  ہٕندۍ  آیات  چِھ  پنٕنۍ  تعلیمات،  پنٕنۍ  احکام  تہٕ  ہدایات  بالکل  واضح  طریقہٕ  بیان  کران۔﴾"
  },
  {
    "verse_id": 2,
    "translation": "ہدایت  تہٕ  بشارت  تِمن  ایمان  اَنن  والیٚن  خٲطرٕ،"
  },
  {
    "verse_id": 3,
    "translation": "یِم  نماز  چِھ  قٲیِم  کران  بیٚیہِ  چِھ  زکوٰۃ  دِوان،  تہٕ  پتہٕ  چِھ  تِم  تِتھۍ  لُکھ  یِم  ٲخرتس  پیٚٹھ  پوٗرٕ  یقین  چِھ  تھاوان۔"
  },
  {
    "verse_id": 4,
    "translation": "حقیقت  چھےٚ  یِہ  زِ  یِم  لُکھ  ٲخرتس  چِھنہٕ  مانان،  تِہندِ  خٲطرٕ  چِھ  اسہِ  تِہِندۍ  کرتوٗت  مٲرۍ  مٔندۍ  بنٲوِمٕتۍ،  امہِ  موجوٗب  چِھ  تِم  وَتہِ  ڈٔلِتھ  پھیران  پکان۔"
  },
  {
    "verse_id": 5,
    "translation": "یِم  چِھ  تِم  لُکھ  یِہندِ  خٲطرٕ  کِریوٗٹھ  عذاب  چُھ،  تہٕ  ٲخرتس  منٛز  چِھ  یِمے  زیادٕہ  خسارس  منٛز  روزن  وٲلۍ  لُکھ۔"
  },
  {
    "verse_id": 6,
    "translation": "تہٕ  ﴿اے  نبیؐ﴾  بے  شک  چِھو  توٚہۍ  یِہ  قرآن  أکِس  حکیم  و  علیم  ہستی  ہٕندِ  طرفہٕ  حاصل  کران۔"
  },
  {
    "verse_id": 7,
    "translation": "﴿یِمن  ؤنِو  تمہِ  وقتُک  قصّہ﴾  ییٚلہِ  موسیٰ  علیہ  السلام  چُھ  پننیٚن  گرٕکیٚن  بٲژن  ونان  زِ،  مےٚ  وُچھ  اکھ  نار  ہِیوٗ،  یا  اَنہٕ  بٕہ  وُنی  تَتہِ  پیٚٹھہٕ  کانٛہہ  خبر،  نَتہٕ  اَنہٕ  نارٕ  تیوٚنگُل  تاکہِ  توٚہۍ  کٔرِو  وُشنیر۔"
  },
  {
    "verse_id": 8,
    "translation": "تور  ییٚلہِ  ووت،  نِدا  سپدُس  زِ  مبارک  چُھ  تہِ،  یِہ  یتھ  نارس  منٛز  چُھ  تہٕ  یِہ  امہِ  کِس  ماحولس  منٛز  چُھ۔  پاک  چُھ  اللہ  سارِنٕے  عالمن  ہُند  پروردِ  گار۔"
  },
  {
    "verse_id": 9,
    "translation": "اے  موسیٰ  علیہ  السلام  یِہ  چُھس  بٕہ  اللہ،  زبردست  تہٕ  دانا۔"
  },
  {
    "verse_id": 10,
    "translation": "تہٕ  چَھکھ  ژٕ  پنٕنۍ  لوٗر۔  یُتُھے  موسیٰ  علیہ  السلام  چُھ  وُچھان  زِ  لوٗر  چھےٚ  سرپھہٕ  سٕندۍ  پٲٹھۍ  وَر  دِوان،  سُہ  چُھ  پوٚت  پھیرِتھ  ژلان،  تہٕ  پوٚت  نظر  تہِ  چُھنہٕ  دِوان۔  اے  موسیٰ  علیہ  السلام  کھۅژ  مَہ،  میٲنِس  دربارس  منٛز  چِھنہٕ  رسول  کھۅژان۔"
  },
  {
    "verse_id": 11,
    "translation": "اِلّا  یِہ  زِ  کٲنٛسہِ  آسہِ  قصور  کوٚرمُت،  پتہٕ  اگر  بُرٲیی  پتہٕ  تٔمۍ  رٕژرٕ  سٍتۍ  ﴿پنُن  کوٚرمُت  کرٛوومُت﴾  بدلوو،  تیٚلہِ  چُھس  بٕہ  معاف  کرن  وول  مہربان۔"
  },
  {
    "verse_id": 12,
    "translation": "تہٕ  پنُن  اتھہٕ  تراو  پننہِ  نالہٕ  کِنۍ،  سُہ  نیرِ  چمکان  چمکان  کُنہِ  تکلیف  ورٲے،  یِمہٕ  ﴿زٕ  نشٲنیِہ﴾  چھےٚ  نَوو  9  نشٲنِیو  منٛزٕ،  فرعونس  تہٕ  تٔمۍ  سٕندِس  قومس  کُن  ﴿نِنہٕ  خٲطرٕ﴾،  تِم  چِھ  سیٚٹھاہ  بدکردار  لُکھ۔"
  },
  {
    "verse_id": 13,
    "translation": "مگر  ییٚلہِ  سانہِ  ٹاکارٕ  نِشٲنیِہ  تِمن  لُکن  برونٛہہ  کُن  آیِہ،  تِمو  ووٚن  زِ  یِہ  چُھ  نَنہٕ  وانہٕ  جود۔"
  },
  {
    "verse_id": 14,
    "translation": "تِمو  کوٚر  سراسر  ظُلمہٕ  تہٕ  غرور  کِنۍ  یِمن  نشٲنیِن  ہُند  انکار،  حالانکہ  دل  تِہندۍ  ٲسۍ  قٲیل  سپٕدمٕتۍ۔  وۅنۍ  وُچِھو  زِ  تِمن  فساد  کرن  والیٚن  ہُند  کیا  انجام  سپُد۔"
  },
  {
    "verse_id": 15,
    "translation": "﴿دوٚیِمہٕ  پاسہٕ﴾  کوٚر  اَسہِ  داوٗد  علیہ  السلام  تہٕ  سلیمان  علیہ  السلامس  عِلم  عطا،  تہٕ  تِمو  ووٚن  زِ  شکر  چُھ  تس  خُداے  سُند  ییٚمۍ  اَسہِ  پننیٚن  واریاہن  مومن  بندن  پیٚٹھ  فضیلت  عطا  کٔر۔"
  },
  {
    "verse_id": 16,
    "translation": "تہٕ  داوٗد  علیہ  السلام  سُند  وٲرث  سپُد  سلیمان  علیہ  السلام۔  تہٕ  تٔمۍ  ووٚن،  لُکو  اسہِ  چھےٚ  جاناوارن  ہٕنزٕ  بولہِ  ہیچھناونہٕ  آمژٕ،  تہٕ  اسہِ  چِھ  پرٛتھ  قسمٕکۍ  چیز  دِنہٕ  آمٕتۍ،  ﴿یعنی  اللہ  تعالیٰ  سُند  دِیٛتمُت  سورُے  کینہہ  چُھ  اسہِ  نِشہِ﴾  بے  شک  چُھ  یِہ  ﴿اللہ  تعالیٰ  سُند﴾  نوٚن  فضل۔"
  },
  {
    "verse_id": 17,
    "translation": "سلیمان  علیہ  السلام  سٕندِ  خٲطرٕ  ٲسۍ  جِنن،  انسانس  تہٕ  پرندن  ہٕندۍ  لشکر  آمٕتۍ  جمع  کرنہٕ،  تہٕ  تِم  ٲسۍ  پوٗرٕ  ضبطس  منٛز  تھاونہٕ  یِوان۔  ﴿اکہِ  ساعتہٕ  اوس  سُہ  تِمن  سٍتۍ  پکان﴾"
  },
  {
    "verse_id": 18,
    "translation": "یوٚت  تام  زن  یِم  سٲری  ریٚیَن  ہٕنزِ  وادی  منٛز  وٲتۍ،  اکہِ  ریٚیِہ  ووٚن،  اے  ریٚیو،  پننیٚن  آلیٚن  منٛز  أژِو،  یِنہٕ  یِہ  سپدِ  زِ  سلیمان  علیہ  السلام  تہٕ  تٔمۍ  سٕندۍ  لشکر  مانڈنَو  تۅہیِہ،  تہٕ  تۅہیِہ  آسیو  نہٕ  خبر  تہِ۔"
  },
  {
    "verse_id": 19,
    "translation": "سلیمان  علیہ  السلام  چُھ  تٔمۍ  سٕنزِ  اتھ  کتھہِ  پیٚٹھ  اَسان  تہٕ  ونان،  اے  میانہِ  ربّہٕ،  مےٚ  تھاو  قابووَس  منٛز  ﴿یعنی  یِمہٕ  عظیم  الشان  قُوّتہٕ  تہٕ  قٲبلیتہٕ  ژےٚ  چھےٚ  مےٚ  دِژمژٕ،  تِمہٕ  چھےٚ  تِژٕھہ  زِ  اگر  بٕہ  اکھ  رژھ  غلفتس  منٛز  پیوس،  تیٚلہِ  واتہٕ  بندگی  ہٕندِ  حدٕ  نِشہِ  خٲرج  سپدِتھ  پننہِ  بجرٕکِس  خٕبطس  منٛز  کتہِ  پیٚٹھہٕ  کور۔  اے  میانہِ  پروردگار،  امہِ  موجوب  تھاو  مےٚ  قابووس  منٛز،  تاکہ  بٕہ  روزٕ  نعمتس  انکار  کرنہٕ  بجاے  نعمت  کِس  شُکرانس  پیٚٹھ  قٲیِم۔﴾  زِ  بٕہ  روزٕ  چانہِ  تمہِ  احسانُک  شُکر  ادا  کران  یُس  ژےٚ  مےٚ  پیٚٹھ  تہٕ  میانیٚن  والدینن  پیٚٹھ  کوٚرمُت  چُھے،  تہٕ  تِژھ  رٕژ  عمل  کرٕ  یۅسہٕ  ژےٚ  پسند  یی،  تہٕ  پننہِ  رحمت  سٍتۍ  کر  مےٚ  پننیٚن  صالح  بندن  منٛز  دٲخل۔"
  },
  {
    "verse_id": 20,
    "translation": "﴿بیٚیہِ  أکِس  موقعس  پیٚٹھ﴾  چُھ  سیلمان  علیہ  السلام  پرندن  جٲیزہ  ہیٚوان  تہٕ  ونان،  کیا  دلیل  چھےٚ  زِ  مےٚ  چُھنہٕ  فلٲنۍ  سَتُت  نظرِ  گژھان؟  کیا  سُہ  چھا  کُنہِ  جایِہ  غیب  گوٚمُت؟"
  },
  {
    "verse_id": 21,
    "translation": "بہٕ  دِمہٕ  تس  سخت  سزا،  یا  کرن  ذبح،  نَتہٕ  آسہِ  تس  مےٚ  برونٛہہ  کنہِ  معقول  وجہ  پیش  کرُن۔"
  },
  {
    "verse_id": 22,
    "translation": "زیادہ  ژیر  اوس  نہٕ  گوٚمُت  زِ  سُہ  آو  تہٕ  ووٚنُن،  مےٚ  چِھ  تِم  معلومات  حاصل  کٔرِمٕتۍ،  یِم  نہٕ  تۅہیِہ  پے  چِھو۔  بٕہ  چُھس  سباہس  متعلق  یقینی  اطلاع  ہیٚتھ  آمُت۔  ﴿سبا  اوس  جنوبی  عربُک  مشہور  تجارت  پیشہ  قوم  ییٚمیُک  دارُالحکومت  مارِب،  صنعا  پیٚٹھہٕ  55  میل  دوٗر  اوس﴾۔"
  },
  {
    "verse_id": 23,
    "translation": "مےٚ  وُچھ  تَتہِ  اکھ  خاتون  یۅسہٕ  تمہِ  قومٕچ  حکمران  چھےٚ۔  تس  چُھ  پرٛتھ  قسمُک  سنز  سامان  بخشنہٕ  آمُت،  تہٕ  تٔمۍ  سُند  تخت  چُھ  سیٚٹھاہ  عظیمُ  الشان۔"
  },
  {
    "verse_id": 24,
    "translation": "مےٚ  وُچھ  زِ  سۅ  تہٕ  تٔمۍ  سُند  قوم  چُھ  خدایس  بجاے  آفتابس  برونٛہہ  کنہِ  سجدٕہ  کران۔  شیطانن  چِھ  تِہِندۍ  اعمال  تِہندِ  خٲطرٕ  خۅشنما  بنٲوِمٕتۍ۔  ﴿اندازِ  کلام  نِشہِ  چُھ  ظٲہر  سپدان  زِ  آیت  26  کِس  اندس  تام  چُھ  سَتُت  سٕنزِ  کتھہِ  پیٚٹھ  اللہ  تعالیٰ  سُند  پنُن  اضافہ﴾  تہٕ  تِم  چِھن  شاہراہ  ﴿سیٚزِ  وتہِ﴾  نِشہِ  رُکٲوِمٕتۍ،  امہِ  وجہ  کِنۍ  چِھنہٕ  تِم  سیٚز  وتھ  لبان،"
  },
  {
    "verse_id": 25,
    "translation": "زِ  تس  خُدایس  کرہن  سجدٕہ  یُس  آسمانن  ہٕندۍ  تہٕ  زمینٕکۍ  پوشیدہ  چیز  چُھ  کڑان،  تہٕ  سُہ  چُھ  سورُے  کینہہ  زانان  یُس  توٚہۍ  لُکھ  چُھپاوان  تہٕ  ظٲہر  چِھو  کران۔"
  },
  {
    "verse_id": 26,
    "translation": "اللہ  تعالیٰ  زِ  یَس  ورٲے  کانٛہہ  چُھنہٕ  عبادتُک  حقدار،  یُس  عرشِ  عظیمُک  مٲلِک  چُھ۔"
  },
  {
    "verse_id": 27,
    "translation": "سلیمان  علیہ  السلام  چُھ  ونان،  أسۍ  وُچَھو  وُنی  زِ  ژےٚ  ووٚنتھہٕ  پوٚز  کِنہٕ  ژٕ  چُھکھ  اَپُز  وَنن  والیو  منٛزٕ۔"
  },
  {
    "verse_id": 28,
    "translation": "میون  یِہ  خط  نہِ  تہٕ  یِہ  تراو  تِمن  لُکن  کُن،  پتہٕ  گژھ  الگ  تہٕ  وُچھ  زِ  تِم  کیا  ردِعمل  چِھ  ظٲہر  کران۔"
  },
  {
    "verse_id": 29,
    "translation": "مٔلِکہ  چھےٚ  ونان  ﴿مٔنٛزِم  حصّہ  ترٲوِتھ  چھےٚ  تمہِ  وقتچٕ  ذکر  سپدان،  ییٚلہِ  سَتُتۍ  چھوٚک  مٔلِکہ  ہس  برونٛہہ  کُن  خط﴾  اے  اہلِ  دربار،  مےٚ  کُن  چُھ  اکھ  سیٚٹھاہ  اہم  خط  چھکنہٕ  آمُت۔"
  },
  {
    "verse_id": 30,
    "translation": "سُہ  چُھ  سلیمان  علیہ  السلام  سٕندِ  طرفہٕ،  تہٕ  اللہ  رحمٰن  و  رحیم  سٕندِ  ناوٕ  سٍتۍ  چُھ  شروع  آمُت  کرنہٕ۔"
  },
  {
    "verse_id": 31,
    "translation": "مضمون  چُھ  یِہ  زِ،  میٲنِس  مقابلس  منٛز  مَہ  کٔرِو  سرکشی  تہٕ  مُسلم  سپدِتھ  ﴿یعنی  اسلام  قبول  کٔرِتھ  یا  تابع  فرمان  بٔنِتھ﴾  گٔژِھو  میٲنِس  دربارس  منٛز  حٲضر۔"
  },
  {
    "verse_id": 32,
    "translation": "﴿خط  بوزٕنٲوِتھ﴾  چھےٚ  مٔلِکہ  ونان،  اے  سردارانِ  قوم،  میٲنِس  معاملس  منٛز  دِیو  مےٚ  مشورٕہ،  بٕہ  چَھس  نہٕ  کُنہِ  معاملُک  فٲصلہٕ  تۅہیِہ  ورٲے  کران۔"
  },
  {
    "verse_id": 33,
    "translation": "تِمو  دِیُت  جواب،  أسۍ  چِھ  طاقتوَر  تہٕ  لڑن  وٲلۍ  لُکھ۔  برونٛہہ  کُن  چُھ  فٲصلہٕ  تُہندِس  اتھس  منٛز۔  توٚہۍ  وُچِھو  پانے  زِ  تۅہیِہ  کیا  حکم  چُھو  دِیُن۔"
  },
  {
    "verse_id": 34,
    "translation": "مٔلِکہ  چھےٚ  ونان،  بادشاہ  ییٚلہِ  کُنہِ  مٕلکس  چِھ  اَژان،  تیٚلہِ  چِھ  تتھ  خراب  کران  تہٕ  تتہِ  کیٚن  عزت  والیٚن  چِھ  ذلیل  کران۔  یی  کینژھاہ  چِھ  تِم  کران۔"
  },
  {
    "verse_id": 35,
    "translation": "بہٕ  سوزٕ  تِمن  لُکن  کُن  اکھ  ہدیِہ،  پتہٕ  وُچِھہ  میٲنۍ  قٲصد  کیا  جواب  ہیٚتھ  یِن  واپس۔"
  },
  {
    "verse_id": 36,
    "translation": "ییٚلہِ  سُہ  ﴿مٔلِکایِہ  ہُند  سفیر﴾  سلیمان  علیہ  السلام  سٕندِس  دربارس  منٛز  ووت،  سلیمان  علیہ  السلام  چُھ  ونان،  کیا  توٚہۍ  لُکھ  چِھوا  مےٚ  مال  سٍتۍ  مدد  یژھان  کرُن؟  یکینژھاہ  خُداین  مےٚ  دِیتمُت  چُھ،  سُہ  چُھ  تمہِ  کھۅتہٕ  واریاہ  زیادہ  یِہ  تۅہیِہ  چُھنَو  دِیتمُت۔  تُہُند  ہدیِہ  ٲسِنَو  تۅہی  مبارک۔"
  },
  {
    "verse_id": 37,
    "translation": "﴿اے  سفیر﴾  واپس  گژھ  پننیٚن  سوزن  والیٚن  کُن۔  أسۍ  اَنو  تِمن  پیٚٹھ  تِتھۍ  لشکر  یُہُند  مقابلہٕ  تِم  ہیٚکن  نہٕ  کٔرِتھ۔  تہٕ  أسۍ  کڑوکھ  تِم  تِتھہِ  ذِلّتہٕ  سان  تَتہِ  زِ  تِم  گژھن  خوار۔"
  },
  {
    "verse_id": 38,
    "translation": "سلیمان  علیہ  السلام  چُھ  ونان،  اے  اہلِ  دربار،  تۅہیِہ  منٛز  کُس  اَنہِ  تٔمۍ  سُند  تخت  مےٚ  نِشہِ،  امہِ  برونٛہہ  زِ  تِم  لُکھ  گژھن  فرمانبردار  سپدِتھ  مےٚ  برونٛہہ  کُن  حٲضر؟"
  },
  {
    "verse_id": 39,
    "translation": "جِنَو  منٛزٕ  کوٚر  أکۍ  قد آور  جِنَن  عرض،  بٕہ  کرن  سُہ  حٲضر  امہِ  برونٛہہ  زِ  توٚہۍ  ؤتھِو  پننہِ  جایِہ  تھوٚد۔  بٕہ  چُھس  امِیُک  طاقت  تھاوان  تہٕ  بیٚیہِ  چُھس  امانت  دار۔"
  },
  {
    "verse_id": 40,
    "translation": "یَس  شخصس  کِتابہِ  ہُند  اکھ  علم  اوس  تٔمۍ  ووٛن،  بٕہ  اَنن  تُہنز  أچِھ  ٹیٖنٛٹھ  کرنہٕ  برونٛہہ  سُہ۔  یُتُھے  سلیمان  علیہ  السلامن  سُہ  تخت  پانس  برونٛہہ  کنہِ  وُچھ،  تٔمۍ  ووٚن،  یِہ  چُھ  میٲنِس  ربّ  سُند  فضل،  تاکہ  سُہ  آزماوِ  مےٚ  زِ  بٕہ  چُھسہٕ  شُکر  کران  کِنہٕ  نعمتس  چُھس  انکار  کران۔  تہٕ  یُس  اکھا  شکر  چُھ  کران،  تٔمۍ  سُند  شکر  چُھ  تس  پانسٕے  خٲطرٕ  فٲیدہ  مند،  نَتہٕ  اگر  کانٛہہ  ناشکری  کرِ،  تیٚلہِ  چُھ  میون  ربّ  بے  نیاز  تہٕ  پننِس  ذاتس  منٛز  چُھ  پانہٕ  بُزرگ۔"
  },
  {
    "verse_id": 41,
    "translation": "﴿وۅنۍ  چھےٚ  تمہِ  موقعٕچ  ذِکر  سپدان  ییٚلہِ  مٔلِکہ  سبا  حضرت  سلیمان  علیہ  السلام  سٕندِ  ملاقات  خٲطرٕ  حٲضر  چھےٚ  سپدان﴾  سلیمان  علیہ  السلام  چُھ  ونان،  اَنجان  طریقہٕ  تھٲوِو  أمۍ  سُنٛد  تخت  أمِس  برونٛہہ  کنہِ،  وُچَھو  سۅ  چھا  صحیح  کتھہِ  تام  واتان،  کِنہٕ  تِمو  لُکو  منٛزٕ  چھےٚ  یِم  سیٚز  وَتھ  چِھنہٕ  لبان۔"
  },
  {
    "verse_id": 42,
    "translation": "مٔلِکہ  ییٚلہِ  حٲضر  گٔیِہ،  تس  آو  وَننہٕ  کیا  چون  تخت  چھا  یُتھُے؟  سۅ  لٔج  وَننہِ،  یِہ  چُھ  زنتہٕ  سُے۔  اسہِ  اوس  گۅڈے  زونمُت،  تہٕ  اسہِ  اوس  سرِ  اطاعت  نوٚمروومُت  ﴿یا  أسۍ  ٲسۍ  مُسلم  سپٕدمٕتۍ﴾۔  ﴿یعنی  معجزٕہ  وُچھنہٕ  برونٹھُے  یِم  اوصاف  تہٕ  حالات  سلیمان  علیہ  السلام  سٕندِس  بارس  منٛز  اسہِ  معلوم  سپٕدمٕتۍ  ٲسۍ،  تِہندِس  بُنیادس  پیٚٹھ  اوس  اسہِ  یقین  سپُدمُت  زِ  تِم  چِھ  اللہ  تعالیٰ  سٕندۍ  نبی،  محض  چِھنہٕ  اکہِ  سلطنتٕکۍ  فرماں  روا  کینہہ﴾"
  },
  {
    "verse_id": 43,
    "translation": "سۅ  ییٚمۍ  چیزن  ﴿ایمان  اننہٕ  نِشہِ﴾  رُکٲومٕژ  ٲس،  سۅ  ٲس  تِمن  معبودن  ہٕنز  عبادت،  یِمن  سۅ  خُدایس  ورٲے  پوٗزان  ٲس،  تِکیازِ  سۅ  ٲس  اکہِ  کٲفر  قومہٕ  منٛزٕ۔"
  },
  {
    "verse_id": 44,
    "translation": "تس  آو  وَننہٕ  محلس  منٛز  اَژنہٕ  خٲطرٕ۔  تمہِ  یِہ  وُچھ  تہِ  سمجُھن  آبُک  حوض،  تہٕ  وَسنہٕ  خٲطرٕ  ؤٹۍ  تمہِ  پنٕنۍ   پٲجامہٕ  نٔرۍ۔  سلیمان  علیہ  السلام  چُھ  ونان،  یِہ  چُھ  پِشُل  شیشہِ  فرش۔  اتھ  پیٚٹھ  ووٚن  تمہِ،  اے  میانہِ  ربّہٕ  ﴿از  تام﴾  روٗزٕس  بٕہ  پننِس  نفسَس  پیٚٹھ  سیٚٹھاہ  ظلم  کران،  تہٕ  وۅنۍ  کٔر  مےٚ  سلیمان  ﴿علیہ  السلامس﴾  سٍتۍ  ربّ  العالمین  سٕنز  فرمانبردٲری  قبول۔"
  },
  {
    "verse_id": 45,
    "translation": "تہٕ  ثمودس  کُن  سوٗز  اسہِ  تِہُند  بوے  صالح  علیہ  السلام۔  ﴿یِہ  پیغام  ہیٚتھ﴾  زِ  اللہ  تعالیٰ  سٕنز  بندگی  کٔرِو،  اچانک  بنیِہ  تِم  زٕہ  لڑایِہ  گٔرۍ  فریق۔"
  },
  {
    "verse_id": 46,
    "translation": "صالح  علیہ  السلام  چُھ  وَنان،  اے  میانہِ  قوم  کیو  لُکو،  رٕژرٕ  برونٛہہ  کیازِ  چِھو  بُرٲیی  خٲطرٕ  بانبٕر  کران؟  کیازِ  چِھو  نہٕ  خُدایس  مغفرت  منگان؟  شاید  زِ  تۅہیِہ  پیٚٹھ  یِیہِ  رحم  کرنہٕ؟"
  },
  {
    "verse_id": 47,
    "translation": "تِمو  ووٚن،  اسہِ  چُھکھ  ژٕ  تہٕ  چٲنۍ  سٲتھۍ  بدشگونی  ہٕندۍ  نِشانہٕ  باسان۔  صالح  علیہ  السلام  چُھ  جواب  دِوان،  تُہنٛز  نیک  شگونی  تہٕ  بدشگونی  چھےٚ  خُدایس  نِشہِ  ﴿خُداے  سٕنٛدِ  طرفہٕ﴾۔  دراصل  چھےٚ  کتھ  یِہ  زِ  تۅہیِہ  لُکن  چَھو  آزمٲیش  سپدان۔"
  },
  {
    "verse_id": 48,
    "translation": "تتھ  شہرس  منٛز  ٲسۍ  نَو  ٹولہٕ  وٲلۍ  شخص،  یِم  مٕلکس  منٛز  فساد  ٲسۍ  پھٔہلاوان،  تہٕ  کانٛہہ  اصلاحٕچ  کٲم  ٲسۍ  نہٕ  کران۔"
  },
  {
    "verse_id": 49,
    "translation": "تِمو  ووٚن  پانہٕ  وٲنۍ،  خُداے  سُند  قسم  کھیٚتھ  کٔرِو  عہد  زِ  أسۍ  مارو  صالح  علیہ  السلام  تہٕ  تٔمۍ  سٕندیٚن  گرکیٚن  پیٚٹھ  شب  خون،  تہٕ  پتہٕ  وَنَو  تٔمۍ  سٕندِس  ولی یس  ﴿یعنی  حضرت  صالح  علیہ  السلام  سٕندِ  قبیلہٕ  کِس  سردارس،  ییٚمِس  قدیم  قبٲئلی  رسم  و  رواج  مطابق  تِہندِ  خون  کہ  دعویٰ  کرنُک  حق  واتان  اوس۔  یِہ  ٲس  سۅے  پوزیشن  یۅسہٕ  نبی  صلی  اللہ  علیہ و سلمن  ہٕنٛدِس  زمانس  منٛز  تِہندِس  چچہِ  بابہٕ  ابو  طالبس  ٲس۔  کُفارِ  قریش  تہِ  ٲسۍ  اَمی  اندیشہ  کِنۍ  اتھہٕ  رُکاوان  زِ  اگر  تِم  حضور  صلی  اللہ  علیہ و سلمن  قتل  کرن،  تیٚلہِ  وۅتھن  بنی  ہاشمٕکۍ  سردار  ابو  طالب  پننہِ  قبیلہٕ  طرفہٕ  خوٗنُک  دعویٰ  ہیٚتھ۔﴾  زِ  أسۍ  ٲسۍ  نہٕ  تٔمۍ  سٕنٛد  خاندان  کہ  ہلاکت  کہ  وقتہٕ  تَتہِ  موجود،  أسۍ  چِھ  بالکل  پوٚز  ونان۔"
  },
  {
    "verse_id": 50,
    "translation": "تِمو  چلٲو  یِہ  چال،  تہٕ  پتہٕ  چلٲو  اسہِ  اکھ  چال  ییٚمِچ  تِمن  خبر  ٲس  نہٕ۔"
  },
  {
    "verse_id": 51,
    "translation": "وۅنۍ  وُچِھو  تِہنزِ  چالہِ  ہُند  کیا  انجام  سپُد،  اسہِ  کٔرۍ  تِم  تباہ  بیٚیہِ  تِہُند  سورُے  قوم۔"
  },
  {
    "verse_id": 52,
    "translation": "ہوٚکیٛا  چِھ  تِہندۍ  گرٕ  خٲلۍ  گٔمٕتۍ  تَتھ  ظلم  کِس  پاداشس  منٛز  یُس  تِم  کران  ٲسۍ،  اتھ  منٛز  چُھ  اکھ  نشانِ  عبرت  تِمن  لُکن  خٲطرٕ  یِمن  علم  چُھ۔"
  },
  {
    "verse_id": 53,
    "translation": "تہٕ  بچٲوۍ  اسہِ  تِم  لُکھ  یِمو  ایمان  اوس  اوٚنمُت  تہٕ  نافرمٲنی  نِشہِ  ٲسۍ  پرہیز  کران۔"
  },
  {
    "verse_id": 54,
    "translation": "بیٚیہِ  سوٗز  اسہِ  لوٗط  علیہ  السلام۔  یاد  کٔرِو  سُہ  وقت  ییٚلہِ  تٔمۍ  پننِس  قومس  ووٚن،  کیا  توٚہۍ  چِھوٕ  أچَھو  وُچِھتھ  بدکٲری  کران؟  ﴿یعنی  اکھ  أکِس  برونٛہہ  کنہِ  چِھو  بدکٲری  کران۔  اَمِچ  وضاحت  چھےٚ  برونٛہہ  کُن  سورۂ  عنکبوت  آیت  29  ہس  منٛز  تہِ  کرنہٕ  آمٕژ  زِ  تِم  ٲسۍ  پننیٚن  مجلِسن  منٛز  یِہ  بُرٕ  کٲم  کران﴾"
  },
  {
    "verse_id": 55,
    "translation": "کیا  یۅہے  چھا  تُہُند  چلن  زِ  مستوٗراتہٕ  ترٲوِتھ  چِھو  مرَدن  نِشہِ  شہوت  رٲنی  خٲطرٕ  گژھان؟  حقیقت  چھےٚ  یِہ  زِ  توٚہۍ  لُکھ  چِھو  سخت  جہالتچٕ  کٲم  کران۔"
  },
  {
    "verse_id": 56,
    "translation": "مگر  تٔمۍ  سٕندِ  قومُک  جواب  اوس  نہٕ  امہِ  ورٲے  کِہِنۍ  زِ  تِمو  ووٚن،  کٔڑیوٗکھ  لوٗط  علیہ  السلام  سٕندۍ  گرکۍ  پننہِ  بستی  منٛزٕ،  یِم  چِھ  سیٚٹھاہ  پاک  باز  بنان۔"
  },
  {
    "verse_id": 57,
    "translation": "ٲخر  کار  بچوو  اسہِ  سُہ  تہٕ  تٔمۍ  سٕندۍ  گرکۍ  بٲژ،  تٔمۍ  سٕنزِ  خاندارِنہِ  ورٲے،  ییٚمۍ  سُند  پتھ  روزُن  اسہِ  طے  اوس  کوٚرمُت۔"
  },
  {
    "verse_id": 58,
    "translation": "تہٕ  برسٲو  تِمن  لُکن  پیٚٹھ  اکھ  بٲرش،  سیٚٹھاہ  خراب  بٲرش  ٲس  سۅ،  تِمن  لُکن  ہٕندِس  حقس  منٛز  یِم  خبردار  ٲسۍ  کرنہٕ  آمٕتۍ۔"
  },
  {
    "verse_id": 59,
    "translation": "﴿اے  نبیؐ﴾  ؤنِو،  حمد  چُھ  اللہ  تعالیٰ  سٕندِ  خٲطرٕ  تہٕ  سلام  ٲسِن  تٔمۍ  سٕندیٚن  تِمن  بندن  پیٚٹھ  یِم  تٔمۍ  برگزیدہ  کٔرۍ۔  ﴿یِمن  پٕرٛژھو﴾  خُداے  چھا  بہتر  کِنہٕ  تِم  معبود  یِمن  تِم  لُکھ  تٔمۍ  سُند  شریک  چِھ  بناوان؟"
  },
  {
    "verse_id": 60,
    "translation": "سُہ  کُس  چُھ  ییٚمۍ  آسمان  تہٕ  زمین  پٲدٕ  کٔرۍ،  تہٕ  تُہندِ  خٲطرٕ  وولُن  آسمانہٕ  آب،  پتہٕ  وۅپدٲوِن  امہِ  سٍتۍ  تِم  خۅش  کرٕوُنۍ  باغ،  یِہندیٚن  کُلیٚن  ہُند  وۅپداوُن  تۅہیِہ  تام  اوس  نہٕ؟  کیا  خُدایس  سٍتۍ  چھا  کانٛہہ  بیاکھ  خُدا  تہِ  ﴿یِمن  کامیٚن  منٛز  شریک﴾؟  ﴿نہ﴾  بلکہ  چِھ  یِمے  لُکھ  سیٚزِ  وتہِ  نِشہِ  ڈٔلِتھ  پکان۔"
  },
  {
    "verse_id": 61,
    "translation": "تہٕ  سُہ  کُس  چُھ  ییٚمۍ  زمین  بنٲو  قرار  کرنٕچ  جاے،  تہٕ  اَتھ  منٛز  پکنٲوِن  دریاو،  تہٕ  اَتھ  منٛز  ٹھاچن  ﴿پہاڑن  ہٕنٛزٕ﴾  میخہٕ،  تہٕ  آب  کیٚن  دۅن  ذخیرن  درمیان  کٔرِن  پردٕ  حٲیل؟  کیا  خُدایس  سٍتۍ  چھا  کانٛہہ  بیاکھ  خُدا  تہِ  ﴿یِمن  کامیٚن  منٛز  شریک﴾؟  نَہ،  بلکہ  چِھ  یِمَو  منٛزٕ  اکثر  لُکھ  نادان۔"
  },
  {
    "verse_id": 62,
    "translation": "کُس  چُھ  سُہ  یُس  بے  قرار  سُند  دُعا  چُھ  بوزان  ییٚلہِ  سُہ  تس  ناد  لایِہ،  تہٕ  کُس  چُھ  تٔمۍ  سُند  تکلیف  دوٗر  کران؟  تہٕ  ﴿کُس  چُھ  سُہ  یُس﴾  تۅہیِہ  زمینُک  خلیفہ  چُھ  بناوان؟  کیا  خُدایس  سٍتۍ  چھا  بیٚیہِ  کانٛہہ  خُدا  تہِ  ﴿یِہ  کٲم  کرن  وول﴾؟  توٚہۍ  لُکھ  چِھو  کمٕے  سونچان۔"
  },
  {
    "verse_id": 63,
    "translation": "تہٕ  سُہ  کُس  چُھ  یُس  خشکی  تہٕ  سمندرکیٚن  انہِ  گٹن  منٛز  تۅہیِہ  وَتھ  چُھو  ہاوان،  تہٕ  کُس  چُھ  پننِس  رحمتس  برونٛہہ  برونٛہہ  سوزان  ہواہَن  خۅش  خبر  ہیٚتھ؟  کیا  خُدایس  سٍتۍ  چھا  بیٚیہِ  کانٛہہ  خُدا  تہِ  ﴿یِہ  کٲم  کرن  وول﴾؟  سیٚٹھاہ  بالا  تہٕ  برتر  چُھ  اللہ  تمہِ  شرکہٕ  نِشہِ  یُس  یِم  لُکھ  کران  چِھ۔"
  },
  {
    "verse_id": 64,
    "translation": "تہٕ  سُہ  کُس  چُھ  یُس  گۅڈنِچہِ  پھِرِ  پٲدٕ  کرنُک  ابتدا  چُھ  کران  تہٕ  پتہٕ  چُھ  امِیُک  اعادٕہ  کران  ﴿یعنی  دوٚیِمہِ  پھِرِ  چُھ  پٲدٕ  کران﴾؟  تہٕ  کُس  چُھو  تۅہیِہ  آسمان  تہٕ  زمین  نِشہِ  رزق  دِوان؟  کیا  خُدایس  سٍتۍ  چھا  بیٚیہِ  کانٛہہ  خُدا  تہِ  ﴿یِمن  کامیٚن  منٛز  حصّہ  دار﴾؟  ؤنِو  زِ  أنِو  پنٕنۍ  دلیل،  اگر  توٚہۍ  پٔزِیٲرۍ  چِھو۔"
  },
  {
    "verse_id": 65,
    "translation": "یِمن  ؤنِو،  خُدایس  ورٲے  چُھنہٕ  آسمانن  تہٕ  زمینس  منٛز  کٲنٛسہِ  علمِ  غیب  تہٕ  تِم  ﴿تُہٕندۍ  معبود﴾  چِھنہٕ  ﴿یِتہِ﴾  زانان  زِ  تِم  کر  یِن  تھوٚد  تُلنہٕ۔"
  },
  {
    "verse_id": 66,
    "translation": "بلکہ  چُھ  ٲخرتُک  عِلمٕے  یِمن  لُکن  نِشہِ  روومُت،  بلکہ  چِھ  یِم  تمہِ  طرفہٕ  شکس  منٛز،  بلکہ  چِھ  یِم  تمہِ  نِشہِ  أنۍ۔"
  },
  {
    "verse_id": 67,
    "translation": "یِم  مُنکرین  چِھ  ونان،  کیا  ییٚلہِ  أسۍ  تہٕ  سٲنۍ  مٲلۍ  بُڈِبب  میٚژ  آسو  بنیمٕتۍ  تیٚلہِ  کیا  أسۍ  یِموا  پٔزِپٲٹھۍ  قبرو  منٛزٕ  کڑنہٕ؟"
  },
  {
    "verse_id": 68,
    "translation": "یِمہٕ  خبرٕ  چھےٚ  اسہِ  تہِ  آمژٕ  واریاہ  دِنہٕ،  تہٕ  گۅڈٕ  آسہٕ  سانیٚن  آبا  و  اجدادن  تہِ  دِنہٕ  یِوان،  مگر  یِم  چِھ  بس  افسانے  افسانہٕ  یِم  برونٹھمیٚو  وقتو  پیٚٹھہٕ  بوزان  چِھ  آمٕتۍ۔"
  },
  {
    "verse_id": 69,
    "translation": "ؤنِو،  ذرا  وُچِھتو  زمینس  پیٚٹھ  پھیرِتھ  تھوٗرِتھ  زِ،  مجرمن  کُس  انجام  چُھ  سپُدمُت۔"
  },
  {
    "verse_id": 70,
    "translation": "﴿اے  نبیؐ﴾  یِہندِس  حالس  پیٚٹھ  مَہ  بھرِو  غم،  تہٕ  نہ  مَہ  گٔژِھنو  یِہنزن  چالن  پیٚٹھ  دل  تنگ۔"
  },
  {
    "verse_id": 71,
    "translation": "تِم  چِھ  ونان  زِ،  یِہ  دھمکی  کر  گژِھہ  پوٗرٕ  اگر  توٚہۍ  پٔزِیٲرۍ  چِھو؟"
  },
  {
    "verse_id": 72,
    "translation": "ؤنِو  کیا  عجب  چُھ  زِ  ییٚمہِ  عذاب  خٲطرٕ  توٚہۍ  بانبٕر  چِھو  کران،  تمِیُک  اکھ  حصّہٕ  ٲسیو  تۅہیِہ  نکھہٕ  ووتمُت۔"
  },
  {
    "verse_id": 73,
    "translation": "حقیقت  چھےٚ  یِہ  زِ  تُہُند  ربّ  چُھ  لُکن  پیٚٹھ  سیٚٹھاہ  فضل  فرماون  وول،  مگر  اکثر  لُکھ  چِھنہٕ  شکر  کران۔"
  },
  {
    "verse_id": 74,
    "translation": "بے  شک  چُھ  تُہُند  ربّ  اصل  پٲٹھۍ  زانان،  یِکینژھاہ  تِہِندۍ  سینہٕ  پانس  اندر  چُھپٲوِتھ  چِھ،  تہٕ  یِکینژھاہ  تِم  ظٲہر  چِھ  کران۔"
  },
  {
    "verse_id": 75,
    "translation": "آسمان  و  زمینُک  کانٛہہ  پوشیدٕہ  چیز  چُھنہٕ  سُہ،  یُس  أکِس  واضح  کتابہِ  منٛز  آسہِ  نہٕ  لیکھِتھ  موجود۔  ﴿واضح  کتابہِ  نِشہِ  چُھ  مُراد  تقدیرُک  نوِشتہٕ﴾۔"
  },
  {
    "verse_id": 76,
    "translation": "درحقیقت  چُھ  یِہ  قرآن  بنی  اسرائیلس  اکثر  تِمن  کتھن  ہٕنز  حقیقت  ونان،  یِمن  منٛز  تِمن  اختلاف  چُھ۔"
  },
  {
    "verse_id": 77,
    "translation": "تہٕ  یِہ  چُھ  ہدایت  تہٕ  رحمت  ایمان  انن  والیٚن  خٲطرٕ۔"
  },
  {
    "verse_id": 78,
    "translation": "یقیناً  کرِ  ﴿یِتھے  پٲٹھۍ﴾  تُہُند  ربّ  یِمن  لُکن  درمیان  تہِ  پننہِ  حُکمہٕ  سٍتۍ  فٲصلہٕ  ﴿یعنی  قریش  کیٚن  کُفّارن  تہٕ  اہلِ  ایمانن  درمیان﴾  تہٕ  سُہ  چُھ  زبردست  تہٕ  سورُے  کینہہ  زانن  وول۔"
  },
  {
    "verse_id": 79,
    "translation": "پس  اے  نبیؐ،  خُدایس  پیٚٹھ  تھٲوِو  بھروسہٕ،  یقیناً  چِھو  توٚہۍ  ٹاکارٕ  حقس  پیٚٹھ۔"
  },
  {
    "verse_id": 80,
    "translation": "توٚہۍ  ہیٚکِیوٗکھ  نہٕ  مُردٕہ  بوزنٲوِتھ۔  ﴿یعنی  تِتھیٚن  لُکن  یِہندۍ  ضمیر  موٗدِمٕتۍ  چِھ  تہٕ  یِمن  منٛز  ضِدن،  ہٹ دھرمی  تہٕ  رسم  پرستی  چَھنہٕ  حق  و  بٲطلٕچ  فرق  سمجھنٕچ  کانٛہہ  صلٲحیت  باقی  تھٲومٕژ۔﴾  نہ  ہیٚکِو  تِمن  زریٚن  تام  پنُن  آلَو  واتنٲوِتھ،  یِم  شانہٕ  پھرِتھ  ژلان  آسن،"
  },
  {
    "verse_id": 81,
    "translation": "تہٕ  نہ  ہیٚکیِیوٗکھ  أنۍ  وَتھ  ہٲوِتھ  گمرٲہی  نِشہِ  بچٲوِتھ۔  توٚہۍ  ہیٚکو  پنٕنۍ  کتھ  تِمنٕے  لُکن  بوزنٲوِتھ  یِم  سانیٚن  آیاتن  پیٚٹھ  ایمان  چِھ  انان،  تہٕ  پتہٕ  چِھ  فرماںبردار  بنان۔"
  },
  {
    "verse_id": 82,
    "translation": "تہٕ  ییٚلہِ  سٲنۍ  کتھ  پوٗرٕ  سپدنُک  وقت  تِمن  پیٚٹھ  واتہِ۔  أسۍ  کڑو  تِہندِ  خٲطرٕ  اکھ  جانور  زمین  منٛزٕ،  یُس  تِمن  سٍتۍ  کلام  کرِ  زِ  لُکھ  ٲسۍ  نہٕ  سانیٚن  آیاتن  پیٚٹھ  پژھ  کران۔  ﴿حضرتِ  ابن  عمر  رضی  اللہ  تعالیٰ  عنہ  چِھ  فرماوان  زِ  یِہ  سپدِ  تمہِ  ساعتہٕ  ییٚلہِ  نہٕ  زمینس  منٛز  کانٛہہ  نیکی  ہُند  حُکم  کرن  وول  تہٕ  بدی  نِشہِ  رُکاون  وول  باقی  روزِ۔  اکھ  حدیث  چُھ  حضرت  ابو  سعید  خدری  رضی  اللہ  تعالیٰ  عنہ  ہن  نِشہِ  منقول  یتھ  منٛز  تِم  فرماوان  چِھ  زِ  یٔہے  کتھ  ٲس  تِمو  خۅد  حضور  صلی  اللہ  علیہ و سلمس  نِشہِ  بوٗزمٕژ۔  امہِ  نِشہِ  چُھ  پے  لگان  زِ  ییٚلہِ  انسان  امر  بالمعروف  تہٕ  نہی  عن  المنکر  تراوَن،  تیٚلہِ  کرِ  اللہ  تعالیٰ  أکِس  جانور  سٕندِ  ذریعہ  ٲخری  لٹہِ  حُجت  قٲیِم۔  یِہ  کتھ  چَھنہٕ  واضح  زِ  یِہ  آسیا  اَکوے  جانور  کِنہٕ  یِہ  آسہِ  اکہِ  خاص  قٕسمُک  جِنسِ  حیوان  ییٚمِکۍ  واریاہ  افراد  زمینس  منٛز  پھٔہلن۔  دَابَتًہ  مِن  الاَرضِ،  کیٚن  الفاظن  منٛز  چُھ  دۅشوٕنۍ  معنی  ین  ہُند  احتمال۔  أمِس  جانور  سٕندِ  نیرنُک  وقت  کُس  آسہِ؟  تتھ  متعلق  چُھ  نبی  صلی  اللہ  علیہ و سلمن  ہُند  یِہ  ارشاد  زِ،  آفتاب  کھسہِ  مغرب  کِنۍ  تہٕ  اکہِ  دۅہ  نیرِ  یِہ  جانور  مندِنیٚن۔  روٗد  وۅنۍ  کٲنٛسہِ  جانور  سُند  انسانن  سٍتۍ  انسٲنی  زبٲنۍ  منٛز  کتھہٕ  کرنُک  سوال،  یِہ  چُھ  اللہ  تعالیٰ  سٕندِ  قدرتُک  اکھ  معجزہ۔  سُہ  یتھ  چیزس  ییژِھہ  تتھ  ہیکہِ  بولنُک  طاقت  عطا  کٔرِتھ۔  قیامت  برونٛہہ  کرِ  سُہ  أکۍسٕے  جانورس  بولُن  عطا،  مگر  ییٚلہِ  سۅ  قیامت  قٲیِم  سپدِ،  تمہِ  ساعتہٕ  کرِ  اللہ  تعالیٰ  سٕندِس  عدالتس  منٛز  انسان  سٕنز  أچھ،  کن  تہٕ  أمۍ  سٕندِ  جسمٕچ  ژَم  تام  کتھہٕ،  یِتھہٕ  پٲٹھۍ  زَن  قرآنس  منٛز  وضاحت  سان  چُھ  بیان  سپُدمُت۔  ﴿حٰم  السجدہ  آیات  20،  21﴾۔"
  },
  {
    "verse_id": 83,
    "translation": "تہٕ  ہنا  کٔرۍ تَو  تصور  تَمہِ  دۅہُک،  ییٚلہِ  أسۍ  پرٛتھ  اُمّت  منٛزٕ  اکھ  فوج  اَنون  ؤٹِتھ،  یِم  سانیٚن  آیاتن  بُتھ  ٲسۍ  پھِران،  پتہٕ  یِن  تِم  ﴿تِہِندیٚن  قسمن  ہٕنٛدِ  لحاظہٕ  درجہ  بدرجہ﴾  مرتب  کرنہٕ۔"
  },
  {
    "verse_id": 84,
    "translation": "یوٚت  تام  زن  سٲری  یِن،  پتہٕ  پٕرٛژِھہ  ﴿تِہُند  ربّ  تِمن﴾  زِ،  تۅہیِہ  پھِروُ  میانیٚن  آیاتن  بُتھ،  حالانکہ  تۅہیِہ  اوسُو  نہٕ  تِہُند  علمی  احاطہٕ  کوٚرمُت؟  ہرگاہ  نہٕ  یِہ  ﴿توٚہۍ  کران  ٲسِو﴾،  تیٚلہِ  کیا  ٲسِو  توٚہۍ  کران؟"
  },
  {
    "verse_id": 85,
    "translation": "تہٕ  تِہندِ  ظلم  کہ  وجہ  کِنۍ  سپدِ  تِہِندِ  عذابُک  وعدٕہ  تِمن  پیٚٹھ  پوٗرٕ  پتہٕ  ہیٚکن  نہٕ  تِم  کِہِنۍ  تہِ  ؤنِتھ۔"
  },
  {
    "verse_id": 86,
    "translation": "کیا  تِمن  اوسنا  اَتھہِ  یِوان  زِ  اَسہِ  ٲس  تِہندِ  سکون  حٲصل  کرنہٕ  خٲطرٕ  رات  بنٲومٕژ،  تہٕ  دۅہ  اوس  روشن  کوٚرمُت؟  اتھ  منٛز  آسہٕ  واریاہ  نِشٲنِیِہ  تِمن  لُکن  خٲطرٕ  یِم  ایمان  ٲسۍ  اَنان۔"
  },
  {
    "verse_id": 87,
    "translation": "تہٕ  کیا  گُدرِ  تمہِ  دۅہ،  ییٚلہِ  صُورس  یِیہِ  پھۅکھ  لایِنہٕ،  تہٕ  پھرٛٹۍ  گژھن  تِم  سٲری  یِم  آسمانن  تہٕ  زمینس  منٛز  چِھ  سواے  تِم  لُکھ  یِمن  اللہ  تعالیٰ  امہِ  پھَرٛٹہٕ  نِشہِ  بچاوُن  ییٚژِھہ،  تہٕ  سٲری  سپدن  کنن  تھوپ  دِتھ  تٔمۍ  سٕندِس  دربارس  منٛز  حٲضر۔"
  },
  {
    "verse_id": 88,
    "translation": "اَز  چُھکھ  ژٕ  پہاڑ  وُچھان  تہٕ  سمجھان  چُھکھ  زِ  یِم  چِھ  ٹھیک  پٲٹھۍ  جٔمِتھ،  مگر  تمہِ  ساعتہٕ  آسن  یِم  اوبرٕکۍ  پٲٹھۍ  وُڑان،  یِہ  آسہِ  اللہ  تعالیٰ  سٕندِ  قدرتُک  کمال  ییٚمۍ  پرٛتھ  کانٛہہ  چیز  حکمت  سان  اُستوار  چُھ  کوٚرمُت،  سُہ  چُھ  ٹھیک  پٲٹھۍ  زانان  زِ  توٚہۍ  لُکھ  کیا  چِھو  کران۔"
  },
  {
    "verse_id": 89,
    "translation": "یُس  شخص  نیکی  ہیٚتھ  یِیِہ،  تس  میلہِ  تمہِ  کھۅتہٕ  زیادہ  مُعاوضہٕ،  تہٕ  یِتھۍ  لُکھ  آسن  تمہِ  دۅہ  کہ  پھرٛٹہٕ  نِشہِ  محفوظ۔"
  },
  {
    "verse_id": 90,
    "translation": "تہٕ  یُس  بُرٲیی  ہیٚتھ  یِیِہ،  تِتھۍ  سٲری  لُکھ  یِن  بُتھہِ  کِنۍ  نارس  منٛز  چھکنہٕ۔  توٚہۍ  لُکھ  ہیٚکِوا  امہِ  ورٲے  بیٚیہِ  کانٛہہ  جزا  حاصل  کٔرِتھ  زِ  یُتھ  کٔرِو  تِیُتھ  لوٚنِو؟"
  },
  {
    "verse_id": 91,
    "translation": "﴿اے  نبیؐ،  یِمن  ؤنِو﴾  مےٚ  چُھ  یۅہے  حکم  آمُت  دِنہٕ  زِ  ییٚمہِ  شہر  کِس  ﴿مکہ  کِس﴾  ربّ  سٕنز  بندگی  کرٕ  ییٚمۍ  یِہ  حرم  چُھ  بنوومُت،  تہٕ  یُس  پرٛتھ  چیزُک  مٲلک  چُھ۔  مےٚ  چُھ  آمُت  حُکم  دِنہٕ  زِ  بٕہ  روزٕ  مُسلم  بٔنِتھ۔"
  },
  {
    "verse_id": 92,
    "translation": "تہٕ  پٔرِتھ  بوزناوٕ  یِہ  قرآن۔  وۅنۍ  یُس  ہدایت  کرِ  اختیار،  سُہ  کرِ  پننی  رٕژرٕ  خٲطرٕ  ہدایت  اختیار،  تہٕ  یُس  گُمراہ  آسہِ  تس  ؤنِو  زِ،  بٕہ  چُھس  صرف  خبردار  کرن  وول۔"
  },
  {
    "verse_id": 93,
    "translation": "یِمن  ؤنِو،  تعریف  چِھ  اللہ  تعالیٰ  سٕندی  خٲطرٕ،  عنقریب  ہاویٚو  سُہ  تۅہیِہ  پننہِ  نشٲنیِہ  تہٕ  توٚہۍ  پرٛزٕنٲوِیوٗکھ  تِمہٕ،  تہٕ  تُہُند  ربّ  چُھنہٕ  بےٚ  خبر  تِمو  عملو  نِشہِ  یِمہٕ  توٚہۍ  لُکھ  کران  چِھو۔"
  }
]