[
  {
    "verse_id": 1,
    "translation": "قَسم  چُھ  آسمانُک  تہٕ  رٲژ  منٛز  نوٚن  نیرن  وٲلۍ  سُنٛد۔"
  },
  {
    "verse_id": 2,
    "translation": "تہٕ  تۅہیِہ  کیا  خبر  چَھو  زِ  سُہ  رٲژ  منٛز  نوٚن  نیرن  وول  کیا  چُھ؟"
  },
  {
    "verse_id": 3,
    "translation": "پرٛزلہٕ  وُن  تارُک۔"
  },
  {
    "verse_id": 4,
    "translation": "کانٛہہ  زُو  چُھنہٕ  سُہ  یَس  نہٕ  کانٛہہ  رٲچھدر  آسہِ۔  ﴿رٲچھدر  چُھ  مُراد  خود  اللہ  تعالیٰ  سٕنٛز  ذات  یۅسہٕ  زمین  و  آسمان  کِس  پرٛتھ  لۅکٹِس  بٔڈِس  مخلوقس  رٲچھ  راوَٹھ  تہٕ  حفاظت  کران  چھےٚ۔  مطلب  چُھ  یِہ  زِ  رٲژ  منٛز  یِم  بے شُمار  تارک  تہٕ  سیارٕہ  آسمانس  پیٚٹھ  پرٛزلان  چِھ  اَتھہِ  یِوان،  یِمَو  منٛزٕ  چُھ  پرٛتھ  اَکیُک  وجود  اَمہِ  کتھہِ  ہٕنٛز  شہادت  دِوان  زِ  کُستام  چُھ  ییٚمۍ  یِہ  بنوومُت  چُھ  روشن  کوٚرمُت  چُھ  تہٕ  ہواہس  منٛز  مُعلّق  تھوومُت  چُھ،  بیٚیہِ  چُھ  أمۍ  سٕنٛز  حفاظت  تہٕ  رٲچھ  راوٹھ  کران  زِ،  نَہ  چُھ  یِہ  پننہِ  جایِہ  نِشہِ  ؤسِتھ  پیوٚان  تہٕ  نہ  چُھ  بے شمار  تارکن  ہٕنٛدِس  گردشس  دوران  کانٛسہِ  سٍتۍ  ٹکراونہٕ  یِوان،  تہٕ  نہ  چُھ  بیٚیہِ  کانٛہہ  تارُک  اَتھ  سٍتۍ  ٹکراوان۔  یِتھے  پٲٹھۍ  چُھ  اللہ  تعالیٰ  کائنات کہ  پرٛتھ  چیزٕچ  حفاظت  کران۔﴾"
  },
  {
    "verse_id": 5,
    "translation": "پتہٕ  وُچھتن  انسان  أتھۍ  کُن  زِ  سُہ  کتھ  چیزس  چُھ  پٲدٕ  آمُت  کرنہٕ۔"
  },
  {
    "verse_id": 6,
    "translation": "أکِس  وۅٹھ  تُلوٕنِس  آبس  چُھ  بناونہٕ  آمُت۔"
  },
  {
    "verse_id": 7,
    "translation": "یُس  شانن  تہٕ  سینہٕ  چن  أڈِجن  منٛزباگ  چُھ  نیران۔  ﴿چونکہ  مرد  یا  خاتون  دۅشوٕنۍ  ہُنٛد  پَھل  ﴿مادٕہ  تولید﴾  چُھ  تَمہِ  حصہٕ  منٛزٕ  نیران  یُس  شانَن  تہٕ  سینس  منٛزباگ  چُھ،  اَمہِ  موجوب  چُھ  فرماونہٕ  آمُت  زِ  انسان  چُھ  تتھ  آبس  پٲدٕ  کرنہٕ  آمُت  یُس  شانَن  تہٕ  سینس  درمیان  چُھ  نیران﴾"
  },
  {
    "verse_id": 8,
    "translation": "یقیناً  چُھ  سُہ  ﴿خٲلق﴾  تٔمِس  دُبارٕہ  پٲدٕ  کرنٕچ  قدرت  تھاوان۔"
  },
  {
    "verse_id": 9,
    "translation": "ییٚمہِ دۅہ  پوٗشیدٕہ  اَسرارن  پرٛژٕھہ گٲر  لگہِ،  ﴿پوشیدٕہ  اَسرارَو  نِشہِ  چُھ  مُراد  پرٛتھ  شخصہٕ  سٕنٛدۍ  تِم  اعمال  تہِ  یِم  دُنیاہس  منٛز  اکھ  راز  بٔنِتھ  روٗدِمٕتۍ  ٲسۍ  تہٕ  تِم  معاملات  تہِ  یِم  پننِس  ظٲہری  صورتس  منٛز  دُنیا ہس  برونٹھ  کُن  آے،  مگر  یِمن  پٔتۍ  کِنۍ  یِمہٕ  نیتہٕ  اغراض  تہٕ  خواہشات  کٲم  کران  آسہٕ  تِمن  ہُنٛد  حال  روٗد  لُکن  ژھایِہ﴾"
  },
  {
    "verse_id": 10,
    "translation": "تَمہِ  وقتہٕ  آسہِ  نہٕ  انسانس  خۅد  پنُن  کانٛہہ  زور  تہٕ  نہ  آسہِ  أمِس  کانٛہہ  مدد  کرن  وول۔"
  },
  {
    "verse_id": 11,
    "translation": "قسم  چُھ  روٗد  ترٛاوَن  والہِ  آسمانُک۔"
  },
  {
    "verse_id": 12,
    "translation": "تہٕ  ﴿کُلۍ  کٔٹۍ  کھسنہٕ  وِزِ﴾  پَھٹن  والہِ  زمینُک۔"
  },
  {
    "verse_id": 13,
    "translation": "یِہ  چھےٚ  اکھ  میٖنِتھ  توٗلِتھ  کتھ۔"
  },
  {
    "verse_id": 14,
    "translation": "ٹھٹھہٕ  مَسخرِل  نہٕ  کینہہ۔  ﴿یعنی  یِتھہٕ  پٲٹھۍ  آسمانہٕ  بٲرِشن  ہُنٛد  وَسُن  تہٕ  زمین  پٔھٹِتھ  تَمہِ  منٛزٕ  کُلیٚن  کٹیٚن  ہُنٛد  کھسُن  چُھنہٕ  کانٛہہ  مذاق  بلکہ  چھےٚ  اکھ  سنجیدٕہ  حقیقت،  تِتھے  پٲٹھۍ  ییٚمہِ  چیزٕچ  قرآن  خبر  دِوان  چُھ  زِ  انسانس  چُھ  بیٚیہِ  پننِس  خدایس  کُن  واپس  پھیرُن،  یِتہِ  چَھنہٕ  کانٛہہ  ٹھٹھہٕ  مسخٔرِل  کینہہ  بلکہ  چھےٚ  دُوٹوک  کتھ۔﴾"
  },
  {
    "verse_id": 15,
    "translation": "یِم  لُکھ  ﴿کُفارِ  مکہ﴾  چِھ  کینہہ  چالہِ  گِندان۔"
  },
  {
    "verse_id": 16,
    "translation": "تہٕ  بٕتہِ  چُھس  اَکھ  چال  گِندان۔"
  },
  {
    "verse_id": 17,
    "translation": "پَس  ترٛٲوِیوٗکھ  اے  نبیؐ،  پننِس  حالس  پیٚٹھ  ترٛٲوِتھ  دِیِو  یِمن  کٲفرن  رَژھا  مہلت۔"
  }
]