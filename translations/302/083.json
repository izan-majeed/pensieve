[
  {
    "verse_id": 1,
    "translation": "بربٲدی  چھے٘  میننس  تولنس  منٛز  کمی  کرن  والیٚن  خٲطرٕ۔"
  },
  {
    "verse_id": 2,
    "translation": "یِم  لُکھ  ییٚلہِ (دۆیِمیٚن) لُکن  نِشہِ  رٹان  چِھ  تیٚلہِ  چِھ  (تِمن  نِشہِ)  پوٗرٕ  رَٹان۔"
  },
  {
    "verse_id": 3,
    "translation": "تہٕ  ییٚلہِ  تِمن (پانہٕ) چِھ  میٖنِتھ  یا  توٗلِتھ  دِوان  تیٚلہِ  چِھکھ  چھۆنۍ  دِوان۔"
  },
  {
    "verse_id": 4,
    "translation": "کیا  یِمن  لُکن  چُھنا  اَمہِ  کتھہِ  ہُنٛد  یقین  زِ  تِم  یِن  (مرنہٕ  پتہٕ  نَوِسرٕ) تُلنہٕ۔"
  },
  {
    "verse_id": 5,
    "translation": "أکِس  سیٚٹھاہ  سخت  دۅہس  خٲطرٕ۔"
  },
  {
    "verse_id": 6,
    "translation": "ییٚمہِ  دۅہ  سٲری  لُکھ  تمام  جہانن  ہٕندِس  ربّ  سٕندِس  دربارس  منٛز  وۅدنہِ  آسن۔"
  },
  {
    "verse_id": 7,
    "translation": "یہِ  چُھ  حق  زِ  بدکردارن  ہُنٛد  اعمال  نامہٕ  چُھ  سجینس  (یعنی  جہنم  کِس  دیوان  خانس) منٛز۔"
  },
  {
    "verse_id": 8,
    "translation": "تہٕ  تۅہیہِ  کیاہ  زونوٕ  زِ  سِجین  کیا  چُھ۔"
  },
  {
    "verse_id": 9,
    "translation": "(یہِ)  چھے٘  (جہنم  کِس  قٲد  خانس  منٛز  تَتھ  بٔڑِس  دیوانس  منٛز)  لیٚکھِتھ (اَکھ) کتاب(یَتھ  منٛز  پۯتھ  جہنمی  سُنٛد  ناو  تہٕ  تٔمۍ  سٕندۍ  اعمال  چِھ  درج)۔"
  },
  {
    "verse_id": 10,
    "translation": "تَمہِ  دۅہ  آسہِ  انکار  کرن  والیٚن  خٲطرٕ  تبٲہی۔"
  },
  {
    "verse_id": 11,
    "translation": "یِم  لُکھ  جزاکِس  دۅہس  انکار  چِھ  کران۔"
  },
  {
    "verse_id": 12,
    "translation": "تہٕ  تَتھ  چُھنہٕ  کانٛہہ  انکار  کران  تس  شخصہٕ  سٕندِ  وَرٲے  یُس  بُتھۍ  پھِیُر  تہٕ  گنہگار  چُھ۔"
  },
  {
    "verse_id": 13,
    "translation": "ییٚلہِ  تس  پیٚٹھ  سٲنۍ  آیات  چِھ  پٔرِتھ  یِوان  بوزناونہٕ  تیٚلہِ  چُھ  وَنان  (نَتہٕ  چُھ  سمجھان)  زِ (یِم  ہے) بروٗنٹھِمیٚن  لُکن  ہٕنزٕ  دٔلیلہٕ  چھے٘۔"
  },
  {
    "verse_id": 14,
    "translation": "ہرگز  نہٕ  (یتھٕ  پٲٹھۍ)  بلکہ  (چھے٘  حقیقت  یہِ  زِ)  تِہِندیٚن  دِلن  پیٚٹھ  چُھ  تِمن  (بد)  عملن  ہُنٛد  زنگارٕ  کھۆتمُت  یِمہٕ  تِم  کماوان  ٲسۍ  (اَمہِ  موجوب  چِھنہٕ  آیات  تِہٕندیٚن  دِلن  پیٚٹھ  اثر  کران)۔"
  },
  {
    "verse_id": 15,
    "translation": "حق  چُھ  یہِ  زِ  بے  شک  یِن  تِم  تَمہِ  دۅہ  پننِس  ربّ  سٕندِ  دیدارٕ  نِشہِ  (محروم  کرنہٕ  خٲطرٕ) پردس  پتھ  نِنہٕ۔"
  },
  {
    "verse_id": 16,
    "translation": "پتہٕ  یِن  تِم  جہنمس  منٛز  چھَکنہٕ۔"
  },
  {
    "verse_id": 17,
    "translation": "پتہٕ  یِیہِ  تِمن  وَننہٕ،یہِ  چُھ  سُہ  (جہنمُک  عذاب) یَتھ  تۆہۍ  انکار  ٲسۍوٕ  کران۔"
  },
  {
    "verse_id": 18,
    "translation": "یہِ (تہِ) چُھ  حق  زِ  بے  شک  چُھ  نیکوکارن  ہُنٛد  اعمال  نامہٕ  علیین  نس (یعنی  جنتہٕ  کِس  دیوان  خانس) منٛز۔"
  },
  {
    "verse_id": 19,
    "translation": "تہٕ  کیاتۅہیہِ  زونوٕ  زِ  علیین  کیا  چُھ  ؟"
  },
  {
    "verse_id": 20,
    "translation": "(یہِ)  چھے٘  (جنت  کِس  اعلیٰ  درجس  منٛز  تتھ  بٔڑِس  دیوانس  منٛز)  لیٚکھِتھ  (اَکھ)  کتاب  (یَتھ  منٛز  تِمن  جنتی  ین  ہٕندۍ  ناو  تہٕ  اعمال  چِھ  درج  یِمن  اعلیٰ  مقامات  دِنہٕ  یِن)۔"
  },
  {
    "verse_id": 21,
    "translation": "تَتھ  جایہِ  چِھ  (اللہ  تعالیٰ  سٕندۍ)  مقرّب  فرشتہٕ  حٲضر  روزان۔"
  },
  {
    "verse_id": 22,
    "translation": "بے  شک  آسن  نیکوکار  (راحت  تہٕ  خوشی  سان)  نعمتہٕ  وٲلِس  جنتس  منٛز۔"
  },
  {
    "verse_id": 23,
    "translation": "تختن  پیٚٹھ  بِہتھ  آسن  نظارٕہ  کران۔"
  },
  {
    "verse_id": 24,
    "translation": "تۆہۍ  لگیو  تِہِندیٚو  بُتھیٚو  پیٚٹھے  نعمتٕچ  تہٕ  راحتٕچ  رونق  تہٕ  مٲرۍ  مَنزر  پے۔"
  },
  {
    "verse_id": 25,
    "translation": "تِمن  یِیہِ  سیٚٹھاہ  میوٗٹھ  شرابِ  طہوٗر  چاونہٕ  یتھ  پۅختہ  ٹھان  کٔرتھ  آسہ۔"
  },
  {
    "verse_id": 26,
    "translation": "تَتھ  آسہِ  مشکہٕ  مۅہر  لٲگِتھ،  تہٕ  (یۅہے  چُھ  سُہ  شراب)  ییٚمہِ  کِس  حٲصل  کرنس  منٛز  شوق  تھاون  والیٚن  جلد  کوشش  کٔرِتھ  برونٛہہ  پَزِ  گژُھن  (کانٛہہ  چُھ  نعمت  کہ  شرابُک  طٲلب  تہٕ  شوقین،  کانٛہہ  چُھ  قُربت  کہ  شرابُک  تہٕ  کانٛہہ  دیدارکہ  شرابُک،  پۯتھ  کٲنسہِ  یِیہِ  تٔمۍ  سٕندِ  شوقہٕ  مطٲبق  چاونہٕ)۔"
  },
  {
    "verse_id": 27,
    "translation": "تہٕ  تَتھ (شرابس) منٛز  آسہِ  آبِ  تسنیم  رَلہٕ۔"
  },
  {
    "verse_id": 28,
    "translation": "(یہِ  تسنیم) چُھ  اَکھ  ناگ  ییٚتہِ  صرف  ٹٲٹھۍ  لُکھ  چِھ  چیٚوان۔"
  },
  {
    "verse_id": 29,
    "translation": "بے  شک  ٲسۍ  مجرم  لُکھ  ایمان  والیٚن  (دنیاہس  منٛز)  ہزٕل  کران۔"
  },
  {
    "verse_id": 30,
    "translation": "تہٕ  ییٚلہِ  تِمَو  کِنۍ  نیرہن  تیٚلہِ  ٲسۍ  پانہٕ  وٲنۍ  أچھَو  سٍتۍ  اشارٕہ  بٲزی  کران۔"
  },
  {
    "verse_id": 31,
    "translation": "تہٕ  ییٚلہِ  پننیٚن  بٲژن  کُن  پۆت  ٲسۍ  پھیران  تیٚلہِ  ٲسۍ (مومنن  ہُنٛد  اَتھہٕ  چھۅنیٚر  تہٕ  پننہِ  خۅشحٲلی  ہُنٛد  موازنہٕ  کٔرِتھ) فخر  کران  بیٚیہِ  ٲسۍ  ٹسنہٕ  کران  کران  پۆت  پھیران۔"
  },
  {
    "verse_id": 32,
    "translation": "تہٕ  ییٚلہِ  یِم  (مغرورلُکھ)  تِمن  (کمزور  حال  مومنن)  وُچھان  ٲسۍ  تیٚلہِ  ٲسۍ  ونان  پٔزۍپٲٹھۍ  چِھ  یِم  لُکھ  وَتہِ  نِشہِ  ڈٔلۍمٕتۍ  (یعنی  یِمن  چُھ  دنیا  گۆمُت  اَتھہٕ  تہٕ  ٲخرت  چُھ  بس  صرف  افسانہٕ)۔"
  },
  {
    "verse_id": 33,
    "translation": "حالانکہ  تِم  ٲسۍ  نہٕ  تِمن  (ہٕنٛدس  حالس) پیٚٹھ  رٲچھدر  بنٲوِتھ  سوزنہٕ  آمٕتۍ  کینہہ۔"
  },
  {
    "verse_id": 34,
    "translation": "لہٰذا  (وُچِھو) از  چِھ  اہلِ  ایمان  کٲفرن  پیٚٹھ  اَسان۔"
  },
  {
    "verse_id": 35,
    "translation": "سجاونہٕ  آمتیٚن  تختن  پیٚٹھ  بِہتھ  چِھ (پننہِ  خۅشحٲلی  تہٕ  کٲفرن  ہٕنزِ  بدحالی  ہُنٛد) نظارٕہ  کران۔"
  },
  {
    "verse_id": 36,
    "translation": "کیا  وۅنۍآوا  کٲفرن  تَمُیک  (یعنی  ہزلُک) پوٗرٕ  بدلہٕ  دِنہٕ  یُس  تِم (مسلمانن  سٍتۍ) کران  ٲسۍ؟"
  }
]