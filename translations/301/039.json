[
  {
    "verse_id": 1,
    "translation": "یہِ  چھےٚ  نٲزل  کرنہٕ  آمٕژ  کتاب  اللہ  تعالیٰ  سٕندِ  طرفہٕ  یُس  غٲلب  تہٕ  حکمت  وول  چھُ۔  غٲلب  تہٕ  زبردست  آسُن  تِہُنٛد  اوس  منگان  کہ  یُس  یَتھ  کتابہِ  انکار  کرِہا  تَس  گژِھہ  سزا  دِنہٕ  یُن  فوراً  مگر  حکیم  آسُن  تِہُنٛد  چھُ  منگان  کہ  تِمن  گژِھہ  مہلت  دِنہٕ  یِنۍ۔"
  },
  {
    "verse_id": 2,
    "translation": "اَسہِ  کٔر  نٲزل  یارسول  اللہؐ  تۅہیہِ  پٮ۪ٹھ  یہِ  کتاب ﴿قرآن  مجید﴾ پٔزِپٲٹھۍ۔  پس  روٗزِو  توٚہۍخداے  سٕنز  عبادت  کران  قرٲنی  تعلیمہِ  مطابق  خالص  اعتقاد  کٔرِتھ  یِتھہٕ  پٲٹھۍ  اَزتانۍ  توٚہۍ  کران  روٗدِو۔"
  },
  {
    "verse_id": 3,
    "translation": "اے  لوٗکو  وارٕہ  بوٗزِو  یۅسہٕ  عبادت  خالص  شرکہٕ  نِشہِ  آسہِ،  سۅ  چھےٚ  سزاوار  خدایس۔  یعنی  توحید  چھُ  وٲجب  سارِنٕے  پٮ۪ٹھ،  ییٚلہِ  تۅہیہِ  پٮ۪ٹھ  تہِ  یہِ  وٲجب  تہٕ  مَٹہِ  چھُ،  بیٚیَن  ہٕںز  چھَنہٕ  کتھٕے۔  وۅنۍ  یِمَو  خالص  عبادت  ترٲوِتھ  خدایس  ورٲے  شریک  تجویز کٔرۍ  یِمن  متعلق  تِم  ونان  چھِ،  أسۍ  چھِنہٕ  تِہٕنز  پرستش  کران  مگر  ییٚمہِ  خیالہٕ  کہ  تِم  واتناوَن  اَسہِ  خدایس  نزدیک،  سٲنۍ  عبادت  تہٕ  مطالبات  کرن  پیش  خدایس  نِشہِ۔  یِتھہٕ  پٲٹھۍ  دنیاہس  اندر  چھِ  وزیر  واتناوان  پادشاہن  نِشہِ  لوٗکن  ہٕندۍ  معاملات۔  بے  شک  اللہ  تعالیٰ  کرِ  عملی  فٲصلہٕ  تِمنٕے  منٛز  بیٚیہِ  تِہٕندین  مقٲبلَن  اہلِ  ایمانن  منٛز  تِمن  سارِنٕے  کتھن  یِمن  منٛز  تِم  اختلاف  کران  چھِ۔  سُہ  فٲصلہٕ  گوٚو  اہلِ  توحیدن  واتناوِ  جنتس  اندر  تہٕ  اہلِ  شرکن  واتناوِ  دوزخس  اندر۔  توٚہۍ  مَہ  کھیٚیِو  تِہِندِس  نہ  ماننس  پٮ۪ٹھ  کانٛہہ  غم،  ییٚمُیک  تہِ  مَہ  کٔرِو  کانٛہہ  تعجب  کہ  یِم  کونہٕ  چھِ  باوجود  نَنہِ  دلیلہِ  ٲسِتھ  سیٚزِ  وَتہِ  پٮ۪ٹھ  پکان۔  بے  شک  اللہ  تعالیٰ  چھُنہٕ  کامیٲبی  ہٕںز  وَتھ  ہاوان  تس  یُس  قولاً  اَپزِیور  آسہِ  بیٚیہِ  یُس  اعتقاداً  یعنی  یُس  زیٚوِ  اَپزِیور  آسہِ  بیٚیہِ  آسہِ  کفرِچہِ  کتھہٕ  وَنان،  دِلہٕ  کِنۍ  آسہِ  کُفری  اعتقادس  پٮ۪ٹھ  ڈاڈ  کٔرِتھ۔  بعض  مشرک  ٲسۍ  اللہ  تعالیٰ  ہس  کُن  اولاد  لاگان،  ملٲیکن  ٲسۍ  دَپان  تِم  چھِ  خداے  سٕنزٕ  کورِ،  تِمن  چھُ  اللہ  تعالیٰ  رَد  کران۔"
  },
  {
    "verse_id": 4,
    "translation": "ہرگاہ  اللہ  تعالیٰ  بالفرض  ییٚژِھہ  ہا  کٲنسہِ  اولاد  بناوُن،  پننیو  مخلوقو  أندرٕہ  یَس  ییٚژِھہ  ہا  تس  کرِہا  اَمہِ  خٲطرٕ  منتخب۔  مگر  سُہ  چھُ  پانہٕ  خٲلق،  تس  ورٲے  یِم  چھِ  تِم  چھِ  مخلوق۔  غیر  جنس  آولاد  آسُن  چھُ  عٲب،  اللہ  تعالیٰ  چھُ  سارِوٕے  عٲبو  نِشہِ  پاک۔  لہٰذا  چھُ  مخلوقو  أندرٕہ  ولدیت  خٲطرٕ  کانٛہہ  منتخب  کرُن  محال۔  لہٰذا  چھُ  ارادٕہ  بحال  کرُن  تہِ  محالٕے۔  سپُد  ثٲبت  کہ  سُہ  چھُ  معبوداہ  کُن۔  شریک  بالفعل  تہِ  چھُنہٕ  تس  کانٛہہ،  بیٚیہِ  چھُ  سُہ  زبردست،  تس  چھُنہٕ  شریک  بالقوہ  تہِ  کانٛہہ۔"
  },
  {
    "verse_id": 5,
    "translation": "سُے  چھُ  رات  چہ  تٲریکی  وَلان  دۅہ  چہ  روشنی  پٮ۪ٹھ  ییٚمہِ  سٍتۍ  دۅہ  چھُ  غٲب  سپدان  تہٕ  رات  چھےٚ  یِوان۔  دۅہ  چہ  روشنی  چھُ  وَلان  رات  چہ  تٲریکی  پٮ۪ٹھ  ییٚمہِ  سٍتۍ  رات  چھےٚ  ختم  سپدان  تہٕ  دۅہ  چھُ  یِوان،  تٔمۍ  چھِ  لٲگِمٕتۍ  کامہِ  آفتاب  تہٕ  زوٗن،  تِمَو  أندرٕہ  روزِ  پرتھ  اَکھاہ  پکان  أکِس  مقررہ  وقتس  تام،  یِمَو  دٔلیلوپتہٕ  تہِ  توحیدس  انکار  کرنس  چھُ  اندیشہِ  عذاب،  اللہ  تعالیٰ  ہس  چھےٚ  تتھ  پٮ۪ٹھ  قدرت  کیازِ  وارٕہ  بوٗزِو  سُہ  چھُ  زبردست۔  ہرگاہ  کانٛہہ  انکار  کٔرِتھ  توحید  تسلیم  کرِ،  تس  کرِ  نہٕ  ہُتھ  گزشتہٕ  انکارس  پٮ۪ٹھ  عذاب،  کیازِ  سُہ  چھُ  سٮ۪ٹھاہ  مغفرت  کرٕوُن،  بیاکھ  دلیل  چھےٚ  تِہِندِ  توحیدٕچ۔"
  },
  {
    "verse_id": 6,
    "translation": "توٚہۍ  لوٗکھ  کٔرِنو  پٲدٕ  أکِس  شخصس  نِشہِ،  سُہ  گوٚو  آدم  علیہ  السلام،  توپتہٕ  کٔرٕن  پٲدٕ  آدم  علیہ  السلامس  نِشہِ  تَسٕنز  زنانہٕ،  سۅ  گٔیہِ  حوا  علیھا  السلام،  توپتہٕ  پھٔہلٲوِن  تِمن  دۅشوٕنۍ  نِشہِ  سٲری  بنی  آدم،  بیٚیہِ  کٔرِن  پٲدٕ  تِہِندِ  فٲیدٕہ  خٲطرٕ  چاروایو  أندرٕ  ٲٹھ  نَر  و  مادٕہ۔  ووٗنٹ،  گاو،  ژھاوُل،  کٹھ۔  سُہ  پروردگار  چھُ  تۅہیہِ  اے  انسانو  پٲدٕ  کران  ماجن  ہٕندین  شکمن  اندر  اَکہِ  کیفیتہٕ  پتہٕ  بیٚیِس  کیفیتس  پٮ۪ٹھ۔  تَمہِ  کیفیتہٕ  پتہٕ  بیٚیِس  کیفیتس  پٮ۪ٹھ۔  گۅڈنِچ  کیفیت  چھےٚ  نطفہٕ  یعنی  آبِ  منی  آسان،  دوٚیِم  کیفیت  چھےٚ،  موٚٹ  خون  آسان،  ترییِم  کیفیت  چھےٚ  ماز  پھوٚل  آسان۔  بیٚیہِ  چھُو  تۅہیہِ  پٲدٕ  کران  تریٚن  گٹن  اندر۔  یٔڈ  ہٕنز  گٹہٕ،  بچہِ  دانہِ  ہٕںز  گٹہٕ،  تھیلٕچ  گٹہٕ  یَتھ  منٛز  بچہِ  آسان  چھُ۔  مختلف  کیفیتن  پٮ۪ٹھ  پٲدٕ  کرُن  چھُ  تِہِندِس  کمالِ  قدرتس  پٮ۪ٹھ  دلالت  کران۔  تریٚن  تٲریکیَن  منٛز  پٲدٕ  کرُن  چھُ  تِہِندِس  کمالِ  علمس  پٮ۪ٹھ  دلالت  کران۔  یۅہے  اللہ  تعالیٰ  چھُ  تُہُنٛد  پروردگار،  تِہُندُے  چھُ  سورُے  مُلک،  تِہٕنزٕے  چھےٚ  سلطنت  تہٕ  حکومت،  کانٛہہ  اَکھاہ  چہُنہٕ  عبادتس  سزاوار  تس  ورٲے،  یِژٕھہ  دلیلہٕ  تِہِندِس  معبودِ  برحق  آسنس  پٮ۪ٹھ  ٲسِتھ  کوٚت  چھِو  توٚہۍ  پھِرنہٕ  یِوان۔"
  },
  {
    "verse_id": 7,
    "translation": "اے  لوٗکو  توٚہۍ  بوٗزِو  کہ  کفرو  شرک  چھُ  محض  بٲطل۔  ہرگاہ  توٚہۍ  اَمہِ  پتہٕ  تہِ  کفروشرک  کٔرِو،  پس  اللہ  تعالیٰ  ہس  چھُنہٕ  تمُیک  کانٛہہ  ضریٚر،  کیازِ  سُہ  چھُنہٕ  تۅہیہِ  کُن  یا  تُہٕندِس  عبادتس  کُن  محتاج۔  تس  واتہِ  نہٕ  تُہٕندِ  عبادت  نہ  کرنہٕ  یا  توحید  اختیار  نہ  کرنہٕ  سٍتۍ  کانٛہہ  ضریٚر۔  مگر  یہِ  کتھ  چھےٚ  ضرور  کہ  تس  چھُنہٕ  بندن  ہُنٛد  کفر  کرُن  پسند،  کیازِ  تِہِندِ  کفر  کرنہٕ  سٍتۍ  چھُ  تِمن  پانس  ضریٚر۔  ہرگاہ  شکرگزٲری  کٔرِو  ییٚمُیک  بوٚڈ  فرد  تہِ  باقی  افرادن  ہُنٛد  موقوف  علیہ  چھُ  ایمان،  تتھ  چھُ  سُہ  تُہٕندِ  حقہٕ  پسند  کران،  اَمہِ  نِشہِ  چھُ  اَکھ  قٲیدٕھ  مقرر  کہ  کانٛہہ  اَکھاہ  تُلہِ  نہٕ  کٲنسہِ  ہٕندیٚن  گناہن  ہُنٛد  بور  پانس  پٮ۪ٹھ۔  پرتھ  أکِس  چھُ  پانے  پننین  گناہن  ہُنٛد  بور  تُلُن۔  لہٰذا  گژِھہ  نہٕ  کٲنسہِ  ہُنٛد  خیال  کرُن  کہ  کفر  کٔرِتھ  کیا  یِیہِ  سون  کفر  لیکھنہٕ  بیٚیہِ  سٕندِس  نامۂ  اعمالس  اندر  تہٕ  سَپدَو  تَمہِ  نِشہِ  بٔری،  نہ  ہیٚکن  تابعن  ہُنٛد  جرم  متبوع  برداشت  کٔرِتھ  تہٕ  تُلِتھ،  یا  کانٛہہ  وَنہِ  کٲنسہِ  ژٕہ  کر  یہِ  کٲم  اَمُیک  گناہ  چھُ  میانہِ  ذمہٕ۔  غرض  یہِ  بنہِ  نہٕ  کُنہِ  تہِ  صورتس  اندر  بلکہ  چھُ  پرتھ  أکِس  پننہِ  جرمُک  سزاپانہٕ  کھیوٚن۔  توپتہٕ  چھُ  تۅہیہِ  پننِس  پروردگارس  کُن  رجوع  کرُن۔  پس  کرِ  سُہ  تۅہیہِ  خبر  تِمن  سارِنٕے  کامین  ہٕںز  یِمہٕ  توٚہۍ  کران  ٲسِو،  سُے  دِیہِ  تۅہیہِ  یچھ  کامین  ہُنٛد  سزا۔  بے  شک  سُہ  چھُ  پوٗرٕ  زانہٕ  وُن  دِلن  ہٕںزٕ  کتھہٕ۔  "
  },
  {
    "verse_id": 8,
    "translation": "بیٚیہِ  ییٚلہِ  مشرک  انسانس  کانٛہہ  سختیاہ  واتان  چھےٚ  منگان  چھُ  تَمہِ  ساعتہٕ  پننِس  حقیقی  پروردگارس  پوٗرٕ  رجوع  کٔرِتھ  تَس  کُن،  باقی  معبود  چھِس  تمہِ  ساعتہٕ  مشان،  توپتہٕ  ییٚلہِ  سُہ  تس  عطا  چھُ  کران  پننہِ  طرفہٕ  کانٛہہ  نعمت،  امن  و  آسٲیشاہ،  مشان  چھُ  تس  تہِ  ییٚمہِ  خٲطرٕ  منگان  اوس  اَمہِ  برونٹھ،  بالکل  چھُ  غٲفل  سپدان،  توپتہٕ  چھُ  بیٚیہِ  ٹھٔہراوان  معبودِ  برحقس  شریک  یُتھ  لوٗکن  ڈالہِ  تِہٕنزِ  وَتہِ  نِشہِ  یعنی  پانہٕ  گمراہ  سپدِتھ  چھُ  بیٚیَن  لوٗکن  ڈالان  تہٕ  گمراہ  کران۔  فرمٲوِو  توٚہۍ  یارسول  اللہؐ  تس  شخصس،  اے  شخصہٕ  تُل  ثٕہ  فٲیدٕہ  پننہِ  کفرُک  کم  کینٛہہ  کالس  تانۍ،  ٲخرکار  چھُکھ  ژٕہ  نارٕ  کیو  لوٗکو  أندرٕہ۔  اَمہِ  پتہٕ  چھُ  اللہ  تعالیٰ  فرماوان  اہلِ  توحیدن  ہُنٛد  مَدح۔"
  },
  {
    "verse_id": 9,
    "translation": "کیا  سُہ  شخص  یُس  أمِس  مُشرکس  برعکس  عبادت  آسہِ  کران  رات  کُیت  یُس  وقت  عموماً  غفلتُک  چھُ  آسان  سجدٕہ  تہٕ  قیام  سٍتۍ،  کھۅژان  آسہِ  ٲخرتس  بیٚیہِ  آسہِ  امیدوار  پروردگار  سٕندِس  رحمتس۔  سُہ  چھا  برابر  تس  شخصس  سٍتۍ  یُس  نافرمان  تہٕ  بے  نٮ۪مازآسہِ۔  ہرگز  نہٕ  بلکہ  چھُ  عبادتس  پٮ۪ٹھ  شب و روز  مَداومت  تہٕ  داڈ  کروُن،  محمود  تہٕ  مقبول،  مُشرک  تہٕ  بے  نٮ۪ماز  مطرود  تہٕ  مردود۔  فرمٲوِیوٗکھ  توٚہۍ  یارسول  اللہؐ  برابر  چھا  تِم  لوٗکھ  یِم  عٲلم  تہٕ  زانہِ  وُنۍ  آسن،  بیٚیہِ  تِم  یِم  جٲہل  آسن،  کینٛہہ  تہِ  آسن  نہٕ  زنان۔  ییٚمہِ  بیانہٕ  سٍتۍ  اگرچہ  سَپُد  ثٲبت  کفرُک  تہٕ  کٲفرن  ہُنٛد  مذموٗم  آسُن  بیٚیہِ  ایمانُک  تہٕ  اہلِ  ایمانن  ہُنٛد  محمود  آسُن،  مگر  توتہِ  رٹن  نصیحت  تِمَے  یِم  صاحبِ  عقل  سلیم  آسَن۔  "
  },
  {
    "verse_id": 10,
    "translation": "فرمٲوِو  میانہِ  طرفہٕ  باایمانن،  اے  میانیو  باایمان  بندو،  توٚہۍ  کھوٚژِو  پروردگارس  پننِس  مداومت  کٔرِوطاعتن  پٮ۪ٹھ،  پتہٕ  روٗزِو  گناہو  تہٕ  نافرمٲنیو  نِشہِ  پتھ۔  یِم  دنیاہس  اندر  نیکی  کرن،  تِہِندِ  خٲطرٕ  چھُ  رُت  صلہٕ  تہٕ  رُت  بدلہٕ  ٲخرتس  اندر۔  ہرگاہ  تۅہیہِ  وطنس  اندر  کانٛہہ  چیز  عبادت  کرنہٕ  نِشہِ  مانع  چھُ،  تیٚلہِ  کٔرِو  ہجرت  کیازِ  خداے  سُند  زمین  چھُ  کھوٚل  تہٕ  وسیع،  أکِس  جایہِ  نے  دشمنن  ہٕندِ  وجہ  خدا  ہیٚکِیوٗن  سٔرِتھ،  بیٚیِس  شہرس  منٛز  گٔژِھتھ  سٔرِیوٗن  پنُن  خدا،  دیٖنس  پٮ۪ٹھ  روٗزِو  صبر و استقلال  سان۔  مستقل  روزٕوُنین  تہٕ  صبر  کروُنین  یِیہِ  موٚزوٗرۍ  دِنہٕ  بے  حساب و بے  شمار۔  "
  },
  {
    "verse_id": 11,
    "translation": "توٚہۍ  فرمٲوِیوٗکھ  یارسول  اللہؐ،  مےٚ  آو  خداے  سٕندِ  طرفہٕ  حکم  کرنہٕ  کہ  بہٕ  کرٕ  عبادت  خداے  سٕنز  یۅسہٕ  عبادت  خٲلص  تِہِندی  خٲطرٕ  آسہِ،  یَتھ  منٛز  نہٕ  شرکٕچ  اَکھ  زِمِش  تہِ  آسہِ۔"
  },
  {
    "verse_id": 12,
    "translation": "بیٚیہِ  آو  مےٚ  حکم  کرنہٕ  بہٕ  آسہٕ  ییٚمہِ  اُمت  کیو  گۅڈنِکیو  مسلمانو  أندرٕ  یعنی  اسلامس  دیٖنِ  حق  تسلیم  کروُنیو  أندرٕہ۔"
  },
  {
    "verse_id": 13,
    "translation": "توٚہۍ  فرمٲوِیوٗکھ  پتہٕ  کہ  ہرگاہ  بہٕ  پننِس  پروردگارسٕنز  نافرمانی  کرٕ  تیٚلہِ  چھُ  مےٚ  اندیشہِ  بڈِ  دۅہ  کہ  عذابُک،  سُہ  گوٚو  قیامتُک  دۅہ۔"
  },
  {
    "verse_id": 14,
    "translation": "توٚہۍ  فرمایوٗکھ  بہٕ  چھُس  بندگی  کران  خداے  سٕنزٕے  یٲژ،  یہِ  زٲنِتھ  کہ  بندگی  شوٗبہِ  خاص  تٔسۍ  یٲژ،  تۅہیہِ  تہِ  پَزِہا  یِژٕھے  عبادت  کرٕنۍ  تِہٕنز،  لیکن  ہرگاہ  توٚہۍ  تہِ  مانان  چھِو  نہٕ۔"
  },
  {
    "verse_id": 15,
    "translation": "تیٚلہِ  کٔرِو  توٚہۍ  عبادت  تس  ورٲے  یِمن  ہٕنز  خۅش  کریٚو،  تمُیک  نتیجہ  تُلِو  توٚہۍ  پانے  قیامتُک  دۅہ۔  پتہٕ  فرماوِیوٗکھ  توٚہۍ  کہ  بے  شک  تاوان  زد  گٔے  تِمے  یِمن  تاوَن  پیوٚو  پننین  پانن  تہٕ  پننِس  عیالس  قیامتُک  دۅہ۔  وارٕ  بوٗزِو  تہٕ  یاد  تھٲوِو  یہِ  کتھ  کہ  یۅہے  کیا  وٚو  وَنُن  تاون  تہٕ  بوٚڈ  نقصان  تَمِچ  کیفیت  چھےٚ  یِتھہٕ  پٲٹھۍ  کہ۔"
  },
  {
    "verse_id": 16,
    "translation": "تِہِندِ  خٲطرٕ  چھُ  تِمن  پٮ۪ٹھۍ  کِنۍ  تہِ  نارٕہ  شعلہٕ،  وُرُن  تہِ  نارٕکُے  تہٕ  تِمن  بوٚنۍ  کِنۍ  تہِ  چھِ  نارٕکۍ  شعلہ  یعنی  وَتھرُن  تہِ  نارکُے۔  پرتھ  طرفہٕ  آسن  تِمن  احاطہ  کٔرِتھ  نارکی  شعلہٕ۔  یہِ  گوٚو  سُے  عذاب  ییٚمہِ  سٍتۍ  کھۅژناوان  چھُ  اللہ  تعالیٰ  پننین  بندن،  اَمہِ  عذاب  نِشہِ  بچنُک  تدبیر  تہٕ  چھُ  بیان  کران،  سُہ  گوٚو  دینِ  حقس  عمل  کرٕنۍ۔  فرماوان  چھُکھ  اے  میانیو  بندو،  پس  کھوٚژِو  مےٚ،  میٲنِس  عذابس،  میٲنی  مَہ  کٔرِو  نافرمٲنی،  دیٖن  حقس  پٮ۪ٹھ  کٔرِو  عمل۔  یہِ  اوس  کافرن  تہٕ  مُشرکن  ہُنٛد  حال،  اَمہِ  پتہٕ  چھُ  اللہ  تعالیٰ  فرماوان  باایمانن  ہُنٛد  حال۔"
  },
  {
    "verse_id": 17,
    "translation": "بیٚیہِ  یِم  لوٗکھ  پتھ  روٗدۍ  شیطانس  پرستش  کرنہٕ  نِشہِ  یعنی  معبودانِ  بٲطلن  ہٕنز  پرستش  کرنہٕ  نِشہِ،  بیٚیہِ  کوٚرُکھ  رجوع  اللہ  تعالیٰ  ہس  کُن  تِم  چھِ  مستحق  خۅش  خبری  بوزناونس۔  پس  فرمٲوِو  بشارت  تہٕ  خۅش  خبری  میانین  تِمن  بندن۔"
  },
  {
    "verse_id": 18,
    "translation": "یِم  بوزان  چھِ  خداے  سنٛد  کلام  کَن  دٲرِتھ،  توپتہٕ  چھِ  تَمہِ  چن  رٕثَن  کتھن  پٲروی  کران،  تِمہٕ  چھےٚ  سارے  کتھہٕ  رٕژٕ،  تِمے  لوٗکھ  کیا  گٔے  تِم  یِمن  اللہ  تعالیٰ  ہن  رٕژ  وَتھ  ہٲو،  بیٚیہِ  گٔے  تِمِے  خاص  کر  عقلہِ  وٲلۍ  تہٕ  گاٹٕلۍ۔"
  },
  {
    "verse_id": 19,
    "translation": "کیا  یَس  پٮ۪ٹھ  عذابُک  حکم  ثٲبت  سَپُد  کیا  توٚہۍ  ہیٚکِیوٗنہٕ  مۅکٰٲوِتھ  سُہ  شخص  یُس  حکمِ  الہٰی  نارس  منٛز  ووتمُت  آسہِ۔"
  },
  {
    "verse_id": 20,
    "translation": "لیکن  تِم  لوٗکھ  یِم  کھوٚژۍ  پروردگارس  پننِس  توپتہٕ  روٗدۍ  پتھ  تِہِندِ  نافرمٲنی  نِشہِ،  تِہِندِ  خٲطرٕ  چھِ  جنتٕکۍ  بالا  خانہٕ  یِمن  پٮ۪ٹھۍ  کِنۍ  بیٚیہِ  بالا  خانہٕ  بنٲوِمٕتۍ  آسن،  تِمَو  بالا  خانو  بٔنۍ  کِنۍ  چھےٚ  کۅلہٕ  تہٕ  جۅیہِ  پکان۔  اَمہِ  کُے  چھُ  اللہ  تعالیٰ  ہن  وعدٕہ  کوٚرمُت،  اللہ  تعالیٰ  چھُنہٕ  وعدس  بدل  کران۔"
  },
  {
    "verse_id": 21,
    "translation": "کیا  ژےٚ  وُچھُتھ  نا  اے  وُچھوٕنہِ  پتھ  کُن  کہ  بے  شک  اللہ  تعالیٰ  ہن  تروو  آسامن  کہ  طرفہٕ  روٗد،  توپتہٕ  پکنووُن  سُہ  آب  ناگو  تہٕ  کیٖریٚو  کِنۍ  زمینس  اندر،  توپتہٕ  چھُ  تَمی  آبہٕ  سٍتۍ  کھاران  زراعت  ییٚمِکۍ  قٔسم  مختلف  چھِ  آسان۔  توپتہٕ  چھُ  سُہ  زراعت  خشک  سپدان،  پس  چھِہَن  سُہ  وُچھان  ژٕ  زَرد  سپدان،  توپتہٕ  چھُ  اللہ  تعالیٰ  تتھ  چوٗرٕ  کران۔  بے  شک  چھےٚ  یتھ  زراعت  کِس  ابتداہس  تہٕ  انتہاہس  منٛز  بٔڈ  نصیحت  گاٹلیٚن  ہٕندِ  خٲطرٕ۔  یٔہے  حالت  چھےٚ  بعینہٖ  انسانن  ہٕنزِ  دنیٲوی  زندگی  ہٕنز۔  اَتھ  زندگی  اندر  مشغول  سپدِتھ  اَبدی  راحت  و  آرام  نِشہِ  پَنُن  پان  محروم  کٔرِتھ  اَبدی  مصیبتن  گرفتارسَپدُن  چھےٚ  بٔڈ  حماقت  تہٕ  نادٲنی۔  اگر  چہ  سون  بیان  چھُ  سٮ۪ٹھاہ  بلیغ  مگر  بوزن  وٲلۍ  چھِنہٕ  سٲری  ہِوِی  آسان۔"
  },
  {
    "verse_id": 22,
    "translation": "چنانچہ  سُہ  شخص  ییٚمۍ  سُند  سینہٕ  اسلام  قبول  کرنہٕ  خٲطرٕ  اللہ  تعالیٰ  ہن  مُثرروو  یعنی  اسلام  کہ  حقیقتُک  سَپُد  تس  یقین،  سُہ  چھُ  پکان  پننِس  پروردگار  سٕندِ  عطا  کرِمَتہِ  گاشہِ  موجوب  یعنی  عمل  کران  تِہٕندیو  ہدایتو  مطٲبق۔  تس  شخصس  برابر  چھا  سُہ  شخص  یُس  کفرٕ  چن  تٲرِیکیَن  منٛز  بوٚڈمُت  آسہِ۔  پس  سٮ۪ٹھاہ  خرابی  تہٕ  افسوس  چھُ  تِمن  لوٗکن  یِہِندۍ  دل  سخت  دٔرۍ  چھِ  خداے  سٕنزِ  ذکرِ  نِشہِ،  دنیاہس  منٛز  چھِ  تِمَے  لوٗکھ  نَنہِ  گمرٲہی  منٛز  مبتلا  تہٕ  گرفتار۔  اَمہِ  پتہٕ  چھُ  تَمہِ  نوٗرُک  ذکر  تہٕ  بیان۔"
  },
  {
    "verse_id": 23,
    "translation": "اللہ  تعالیٰ  ہن  کوٚر  نٲزل  سٮ۪ٹھاہ  رُت  کلام  یعنی  قرآن  مجید  کتاباہ  ییٚمِکۍ  مضامین  اَکھ  أکِس  ہِوۍ  چھِ  پھیٖرۍ  پھیٖرۍ  بیان  کرنہٕ  آمٕتۍ  یَتھ  منٛز  لوٗکن  فکرِ  تارنہٕ  خٲطرٕ  چھِ  بعضے  بعضے  مضامین  یَتھ  تکرارس  منٛز  باوجود  فٲیدٕہ  تٲکید  دِلس  منٛز  مدعا  تہٕ  مطلب  راسخ  سپدن  کہ  لطایف  موجود  چھِ۔  اَمہِ  کلامہٕ  سٍتۍ  چھِ  تٍرِ  کٔنڈۍ  پھٹان  تِمن  لوٗکن  ہٕندین  بدنن  یِم  کھۅژان  چھِ  پننِس  پروردگارس،  توپتہٕ  چھِ  نرم  سپدان  تِہِندۍ  بدن  تہٕ  دل  خداے  سٕندِ  س  یادس  کُن  متوجہ  سپدنہٕ  سٍتۍ  یعنی  قرآن  مجید  موجوب  عمل  کرنس  کُن  متوجہ  سپدان۔  یہِ  قرآن  مجید  چھُ  خداے  سُنٛد  ہدایت،  اَمہِ  سٍتۍ  چھُ  سُہ  وَتھ  ہاوان  تِمن  یِمن  ہُنٛد  سُہ  یژھان  چھُ۔  یس  اللہ  تعالیٰ  وَتھ  راورِ  تَس  چھُنہٕ  کانٛہہ  وَتھ  ہاوٕہ  وُن۔"
  },
  {
    "verse_id": 24,
    "translation": "کیا  سُہ  شخص  یُس  بچاوِ  پَنُن  پان  بُتھہِ  سٍتۍ  جہنم  کہ  سخت  عذابہٕ  نِشہِ  قیامتُک  دۅہ۔  عام  دستور  چھُ  کہ  انسان  چھُ  پَنُن  پان  بچاوان  تکلیفہ  نِشہِ  اَتھو  سٍتۍ۔  قیامتُک  دۅہ  آسن  ظٲلمن  ہٕندۍ  اَتھہٕ  پَتھ  کُن  گٔنڈِتھ،  تَمی  مۅکھہٕ  بچاوَن  تِم  پَنُن  پان  بُتھہِ  سٍتۍ  عذابہٕ  نِشہِ،  توپتہٕ  یِیہِ  تِمن  ظٲلمن  وَننہٕ  ژٕہِو  مزٕہ  تِمن  یچھ  کامین  ہُنٛد  یِمہٕ  توٚہۍ  کران  ٲسِو  دنیاہس  اندر۔  کیا  اَمہِ  قسمٕکۍ  ظٲلم  تہٕ  بیٚیہِ  تِم  باایمان  یِم  جنتن  اندر  ہمیشہ  تہٕ  آرام  سان  آسن  بِہِتھ  چھا  برابرٕے،  ہرگز  نہٕ۔"
  },
  {
    "verse_id": 25,
    "translation": "تکذیب  چھُ  کوٚرمُت  حضراتِ  انبیا  ہَن  تِمَو  لوٗکو  تہِ  یِم  یِمن  أزِکین  کٲفرن  برونٹھ  ٲسۍ،  توپتہٕ  چھُ  وٲتِتھ  پیوٚمُت  تِمن  خداے  سُنٛد  عذاب،  تُیتھُے  یُتھ  تِمن  خیال  تہِ  اوسنہٕ۔"
  },
  {
    "verse_id": 26,
    "translation": "پس  ژٕہنٲوۍ  تِم  اللہ  تعالیٰ  ہن  رسوٲیی  ہُنٛد  عذاب  دنیاچہ  زندگٲنی  اندر  بیٚیہِ  چھُ  ضرور  ٲخرتُک  عذاب  سٮ۪ٹھاہ  بوٚڈ  تِہِندِ  خٲطرٕ،  ہرگاہ  تِمن  معلوم  آسِہا۔"
  },
  {
    "verse_id": 27,
    "translation": "بے  شک  بیٚیہِ  کرِ  اَسہِ  لوٗکن  ہٕندِ  ہدایت  خٲطرٕ  یَتھ  قرآن  مجیدس  اندر  پرتھ  قسمہٕ  چہ  مثالہٕ  تہٕ  پرتھ  قسمٕکۍ  مضمون  یُتھ  تِم  نصیحت  رٹن۔"
  },
  {
    "verse_id": 28,
    "translation": "ییٚمِچ  کیفیت  چھےٚ  یہِ  کہ  یہِ  قرآن  مجید  چھُ  بزبانِ  عربی  یَتھ  منٛز  نہٕ  کُنہِ  قسمٕچ  کمی  تہٕ  پیچیدگی  چھےٚ  یُتھ  تِم  لوٗکھ  اَمِکۍ  مضامین  بلیغہ  بوٗزِتھ  کھۅژن۔"
  },
  {
    "verse_id": 29,
    "translation": "چنانچہ  اللہ  تعالیٰ  چھُ  موحِدو  مُشرکن  متعلق  اَکھ  مثال  بیان  کران۔  اَکھ  شخصاہ  چھُ  غلام،  سُے  چھُ  مشترک  واریاہن  بدمزاج  شریکن  ہُنٛد۔  بیاکھ  موٚہنِواہ  چھُ  غلام  أکۍ  سٕے  شخصہٕ  سُنٛد،  کیا  یِمن  دۅن  ہٕنز  حالت  ہیٚکیا  برابر  ٲسِتھ،  ہرگز  نہٕ  بلکہ  گۅڈنُیک  شخص  چھُ  ہمیشہ  حٲرٲنی  اندر  گرفتار  کہ  کَسُنٛد  مانہِ  تہٕ  کَسُنٛد  مانہِ  نہٕ۔  دوٚیُم  شخص  چھُ  آرامس  اندر۔  أکۍ  سٕے  آغس  سٍتۍ  چھُس  تعلق۔  گۅڈنِچ  مثال  گٔیہِ  مُشرک  سٕنز،  کُنہِ  چھُ  سُہ  أکِس  چیزس  پرستش  کران  تہٕ  کُنہِ  بیٚیِس  چیزس۔  موحِد  چھُ  پرستش  کران  أکۍ  سٕے  معبودِ  برحق  سٕنز۔  یہِ  کتھ  کٔرِن  تسلیم  یِم  مُشرک  تہِ۔  حق  سَپُد  ثٲبت  لہٰذا  بوٚوِن  حمدوثناء  معبودِ  برحقس  باوجودِ  آں  کرن  نہٕ  یِم  لوٗکھ  یہِ  کتھ  قبول،  بلکہ  چھِنہٕ  اکثر  کٲفر  زانان  یِمہٕ  صاف  کتھہٕ۔  ییٚلہِ  پرتھ  اعتبارٕ  بخشنُک  فٲصلہٕ  سَپُد  مگر  مخٲلفو  سُہ  قبول  کوٚرنہٕ،  وۅنۍ  چھُ  باقی  قیامتُک  ٲخری  فٲصلہٕ  ییٚمہِ  فٲصلہٕ  نِشہِ  کانٛہہ  تہِ  ہیٚکہِ  نہٕ  سرتٲبی  کٔرِتھ۔  تمُیک  ابتاد  چھُ  موت  سٍتۍ  اے  پیغمبرِ  برحق  ہرگاہ  یِم  لوٗکھ  دنیاہس  اندر  یہِ  معقول  فٲصلہٕ  تسلیم  کرن  نہٕ،  توٚہۍ  مَہ  کھیٚیِو  تمُیک  غم  کیازِ۔"
  },
  {
    "verse_id": 30,
    "translation": "دنیا  أندرٕہ  چھُ  تۅہیہِ  تہِ  مٔرِتھ  نیرُن،  تِمن  تہِ  چھُ  دنیا  أندرٕہ  مٔرِتھ  نیرُن،  دنیاہس  اندر  روزُن  کٲنسہِ  چھُنہٕ۔"
  },
  {
    "verse_id": 31,
    "translation": "توپتہٕ  چھُ  تۅہیہِ  دۅشوٕنۍ  فریقن  قیامتُک  دۅہ  پنٕنۍ  مقدمات  ہیتھ  پننِس  پروردگارس  برونٹھہٕ  کنہِ  حٲضر  سپدُن،  تَمہِ  دۅہ  کرِ  سُہ  عملی  فٲصلہٕ،  سُہ  فٲصلہٕ  گوٚو  ناحق  پرستن  جہنمُک  عذاب  تہٕ  حق  پرستن  اجرِ  عظیم  یعنی  جنت۔  یہِ  کتھ  چھےٚ  ظٲہرکہ۔"
  },
  {
    "verse_id": 32,
    "translation": "تس  شخصہٕ  سٕندِ  کھۅتہٕ  کُس  اَکھاہ  چھُ  زیادٕہ  بے  انصاف  ییٚمۍ  اَپُز  نوٚو  روو  معبودِ  برحقس  پٮ۪ٹھ۔  زنانہٕ  نیٚچِوۍ  تہٕ  کورِ  شریک  ٹھٔہراونہٕ  سٍتۍ،  بیٚیہِ  کوٚرُن  تکذیب  تہٕ  انکار  پٔزِس  کلامس  یعنی  قرآن  مجیدس  ییٚلہِ  سُہ  قرآن  مجید  ووت  تس  نِشہِ  بواسطہ  پیغمبرِ  برحق۔  یِتھِس  شخصہٕ  سُنٛد  ظٲلم  آسُن  چھُ  ظٲہر۔  اَظلَمُ  مستحقِ  عذاب  آسُن  تہِ  چھُ  ظٲہر۔  سُہ  عذابِ  عظیم  گوٚو  نار  جہنم۔  کیا  یِتھیٚن  کٲفرن  ہٕںز  جاے  شوٗبہِ  نا  نارِ  جہنم۔"
  },
  {
    "verse_id": 33,
    "translation": "یِمن  بدل  گٔے  تِم  لوٗکھ  یِمۍ  خداے  سٕندِ  طرفہٕ  یا  پیغمبر  خداے  سٕندِ  طرفہٕ  پوٚز  ہیتھ  آے۔  بیٚیہِ  کوٚرُکھ  پانہٕ  تہِ  تتھ  پٔزِس  تصدیق،  تِمے  لوٗکھ  چھِ  یقیناً  متقی  تہٕ  پرہیزگار،  تِہُنٛد  فٲصلہٕ  چھُ  کہ۔"
  },
  {
    "verse_id": 34,
    "translation": "تِہِندِ  خٲطرٕ  چھُ  تہِ  سورُے  یہِ  تِم  یژَھن  پننِس  پروردگارس  نِشہِ،  یٔہے  چھےٚ  موٚزوٗرۍ  تہٕ  بدلہٕ  نیکو  کارن  ہُنٛد،  تِہِندِ  خٲطرٕ  سپُد  یہِ  تجویز۔"
  },
  {
    "verse_id": 35,
    "translation": "یُتھ  اللہ  تعالیٰ  دوٗر  کرِ  تِہٕنزٕ  یچھ  عملہٕ  بیٚیہِ  یُتھ  رٕژ  موٚزوٗرۍ  عطا  کرِ  تِمن  عملن  ہٕنز  یِمہٕ  رٕژٕ  عملہٕ  تِم  کران  ٲسۍ۔"
  },
  {
    "verse_id": 36,
    "translation": "کیا  اللہ  تعالیٰ  چھُنا  کٲفی  پننِس  بندۂ  خاصس ﴿حضرت  محمد  صلی  اللہ  علیہ  وسلم﴾ حفاظت  کرنہٕ  خٲطرٕ۔  سُہ  چھُ  سارِنٕے  ہٕندِ  حفاظت  خٲطرٕ  پننِس  بندۂ  خاص  سٕندِ  خٲطرٕ  گوٚژھ  نا  آسُن۔  یِم  کٲفر  چھِ  اَمہِ  قسمٕکۍ  احمق  کہ  خداے  سٕندِ  حفاظت  نِشہِ  تجاہل  کٔرِتھ  چھِ  تۅہیہِ  کھۅژناوان  معبودانِ  بٲطلن  ہٕندِ  سٍتۍ  یِم  تِمَو  خدایس  ورٲے  چھِ  پانے  ٹھٔہرٲوِمٕتۍ۔  حالانکہ  تِم  چھِ  پانہٕ  بے  جان  تہٕ  عٲجز۔  ہرگاہ  قادر  تہِ  آسہن  توتہِ  کیا  چلہِ  ہا  تِمن  خداے  سٕنزِ  رٲچھ  تہٕ  حفظتس  مقابلہ،  یہِ  چھےٚ  تِمن  وَتھ  رٲومٕژ۔  یَس  اللہ  تعالیٰ  وَتھ  راورِ،  تس  چھُنہٕ  کانٛہہ  تہِ  وَتھ  ہاوٕوُن  تہٕ  ہدایت  کرٕوُن۔"
  },
  {
    "verse_id": 37,
    "translation": "یَس  اللہ  تعالیٰ  وَتھ  ہاوِ  تَس  چھُنہٕ  کانٛہہ  وَتہِ  نِشہِ  ڈالہٕ  وُن  تہٕ  گمراہ  کروُن،  کیا  تِمن  چھُنا  خیال  کہ  اللہ  تعالیٰ  چھُ  زبردست  انتقام  ہیٚنہٕ  وول۔  تعجب  چھُ  کہ  تِمن  چھُ  پانس  تہِ  تَمہِ  کتھہِ  ہُنٛد  تسلیم  کہ  اللہ  تعالیٰ  چھُ  پننین  بندن  نُصرت  کرنس  پٮ۪ٹھ  کٲفی،  قدرتس  اندر  چھُ  سٮ۪ٹھاہ  کٲمل  چنانچہ۔"
  },
  {
    "verse_id": 38,
    "translation": "ہرگاہ  توٚہۍ  تِمن  لوٗکن  پٕرژھِو  کہ  آسمان  تہٕ  زمین  کٔمۍکٔرۍ  پٲدٕ،  ضرور  وَنن  تِم  کہ  اللہ  تعالیٰ  ہن  کٔرۍ  پٲدٕ  یِتھۍ  بٔڈۍ  اجرامِ  فلکی  از  عدم  بوجود  اَنُن  چھُ  دلالت  کران  تِہِندِس  کمالِ  قدرتس  پٮ۪ٹھ  اَتھ  پٮ۪ٹھ  بنا  کٔرِتھ۔  پٕرٛژھۍ  تَو  توٚہۍ  تِمن  اے  کافرو  مےٚ  ؤنۍ  تو  توٚہۍ  تِمن  معبودانِ  بٲطلن  یِہٕنز  توٚہۍ  پرستش  کران  چھِو  خدایس  ورٲے،  ہرگاہ  اللہ  تعالیٰ  مےٚ  کانٛہہ  تکلیف  واتناوُن  ییٚژِھہ،  کیا  تِم  معبود  ہیٚکہٕ  نہٕ  سُہ  تکلیف  مےٚ  نِشہِ  دوٗر  کٔرِتھ  یا  ہرگاہ  اللہ  تعالیٰ  میانہِ  حقہٕ  ییٚژِھہ  کانٛہہ  مہربٲنیاہ،  کیا  تِم  معبود  ہیٚکنہٕ  سۅ  مہربٲنی  پتھ  رٔٹِتھ۔  توٚہۍ  فرمٲوِیوٗکھ  اَمہِ  أندرٕہ  سَپُد  ثٲبت،  یی  آیوو  گۅڈٕ  تہِ  بیان  کرنہٕ۔  چونکہ  سُہ  چھُ  یُتھ  قدرت  وول  تہٕ  مدد  کروُن،  مےٚ  چھُ  بس  سُے  اللہ  تعالیٰ۔  لہٰذا  چھِ  تس  پٮ۪ٹھ  توکل  کروُنۍ  توکل  کران،  بٕتہِ  چھُس  تس  پٮ۪ٹھ  توکل  کران۔  تُہٕندِ  مخالفتُک  تہٕ  دشمنی  ہُنٛد  چھُس  نہٕ  بہٕ  کانٛہہ  پرواہ  کران۔"
  },
  {
    "verse_id": 39,
    "translation": "بالآخر  فرمٲوِیوٗکھ  توٚہۍ  یارسول  اللہؐ،  اے  لوٗکو،  ہرگاہ  اَتھ  پٮ۪ٹھ  تہِ  توٚہۍ  کینٛہہ  مٲنِو  نہٕ،  تیٚلہِ  زٲنِو  توٚہۍ  تہٕ  کار  زٲنِو،  توٚہۍ  گٔژِھو  کٲم  کران  پننہِ  جایہِ  پٮ۪ٹھ،  بٕتہِ  چھُس  پننہِ  طور  عمل  کران،  برونٹھ  پہن  زٲنِو  توٚہۍ  پانے۔"
  },
  {
    "verse_id": 40,
    "translation": "سُہ  کُس  شخص  آسہِ  یس  نِشہِ  واتہِ  دنیاہس  اندر  سُہ  عذاب  یُس  تس  ذلیل  و  خوار  کرِ،  بیٚیہِ  کس  پٮ۪ٹھ  یِیہِ  ٲخرتس  اندر  سُہ  عذاب  یُس  ہمیشہ  دٲیم  تہٕ  پوشوُن  آسہِ۔"
  },
  {
    "verse_id": 41,
    "translation": "پٔزِ پٲٹھۍ  اَسہِ  کٔر  نٲزل  تۅہیہِ  پٮ۪ٹھ  یہِ  کتاب  یتھ  منٛز  پوٚزُے  پوٚز  چھُ  لوٗکن  ہٕندِ  نفع  فٲیدٕہ  خٲطرٕ،  تُہٕنز  کٲم  چھےٚ  یہِ  واتناوُن،  تَمہِ  پتہٕ  یس  أکِس  وَتھ  آیہِ  اَمہِ  قرآن  مجید  سٍتۍ،  پس  چھُ  تمُیک  فٲیدٕہ  تس  پانس۔  یُس  اَکھاہ  وَتہِ  نِشہِ  ڈوٚل،  سُہ  ڈلہِ  نہٕ  مگر  پننہِ  پانہٕ  کہ  ضرِرٕہ  خٲطرٕ،  توٚہۍ  نَہ  حض  چھِو  نہٕ  لوٗکن  ہٕندۍ  ذمہٕ  دار  زورٕہ  کیا  أنیوٗکھ  تِم  سیٚزِ  وَتہِ  پٮ۪ٹھ۔  لہٰذا  کیازِ  توٚہۍ  تِہٕنزِ  گمرٲہی  ہٕندِ  سببہٕ  غمگین  سپدان۔"
  },
  {
    "verse_id": 42,
    "translation": "اللہ  تعالیٰ  ہٕے  چھُ  قبض  کران  تِمن  روٗحن  یِمن  نہٕ  وُنہِ  مرنُخ  وقت  چھُ  ووتمُت  آسان،  تِمن  تہِ  چھُ  قبض  کران  نِندرِ  اندر،  پس  چھُ  رٹان  تِمن  روٗحن  یِمن  پٮ۪ٹھ  مرنُخ  حکم  تٔمۍ  جٲری  کوٚرمُت  چھُ  آسان۔  بیٚیہِ  چھُ  واپس  سوزان  باقی  روٗحن  أکِس  معین  تہٕ  مقرر  کرنہٕ  آمتِس  وقتس  تانۍ  یعنی  عمرِ  ہٕندِس  وقتس  تانۍ۔  بے  شک  اَتھ  مجموعہ  تصرفس  منٛز  چھےٚ  خداے  سٕندِ  قدرت  چہ  تہٕ  تِہِندِ  منفرد  فی  التصرف  آسنہٕ  چہ  واریاہ  دلیلہٕ  تِمن  لوٗکن  ہٕندِ  خٲطرٕ  یِم  فکر  تہٕ  تامُل  کران  آسن۔"
  },
  {
    "verse_id": 43,
    "translation": "کیا  یِمَو  مشرک  لوٗکو  چھا  باوجود  واریاہ  دلیلہٕ  توحید  چہ  قٲیم  آسنہٕ  کہ  خدایس  ورٲے  بیٚیہِ  معبود  قرار  دِتِمٕتۍ  یِمن  متعلق  تِمن  خیال  چھُ  کہ  تِم  کرن  اَسہِ  سفٲرش۔  توٚہۍ  فرمٲوِیوٗکھ  یارسول  اللہؐ،  اے  لوٗکو  کیا  اگر  تِمن  کُنہِ  چیزس  پٮ۪ٹھ  اختیار  تہٕ  قدرت  نہ  ٲسِتھ  بیٚیہِ  کانٛہہ  چیزاہ  نہ  زٲنِتھ  چھِو  توٚہۍ  تِمن  زانان  پنٕنۍ  سفٲرش  کروُنۍ،  حالانکہ  سفٲرش  کرنس  گِژھہ  آسُن  قدرت  تہٕ  علم۔  بے  جان  چیز  چھِ  یِمَو  دۅشوٕیو  چیزو  نِشہِ  خٲلی۔  وۅنۍ  ہرگاہ  تِم  ونن  أسۍ  چھِکھ  نہٕ  یِم  بے  جان  چیز  فی  نفسہٖ  زانان  شفاعت  کرٕوُنۍ  بلکہ  چھِ  أسی  تِمن  زانان  شفاعت  کروُنۍ  یِمن  ہٕنز  یِمہٕ  شکلہٕ  چھےٚ،  تِم  چھِ  ذی  روح  تِمن  منٛز  چھےٚ  قدرت  تہِ  تہٕ  علم  تہِ۔  اللہ  تعالیٰ  چھُ  تتھ  رَد  فرماوان  اَمہِ  پتہٕ۔"
  },
  {
    "verse_id": 44,
    "translation": "توٚہۍ  تٲرِو  یِمن  وارٕہ  فکرِ  یہِ  کتھ  کہ  سفارشہِ  ہُنٛد  سورُے  اختیار  چھُ  خداے  سٕے  یوت،  تِہِندِ  اِذنہٕ  تہٕ  اجازتہٕ  ورٲے  ہیٚکہِ  نہٕ  کانٛہہ  تہِ  کٲنسہِ  سفٲرش  کٔرِتھ۔  اِذنہٕ  خٲطرٕ  چھِ  زٕہ  شرط،  اَکھ  گژِھہ  شفیع  مقبول  آسُن  بیٚیہِ  یُس  شفاعت  یِیہِ  کرنہٕ  سُہ  گژِھہ  قٲبلِ  مغفرت  آسُن۔  یِمن  اَرواحن  ہٕنز  یِم  پرستش  کران  چھِ،  تِم  اگر  شیطان  چھِ  تیٚلہِ  چھِ  تِمن  منٛز  دۅشوَے  شرط  مفقود،  ہرگاہ  تِم  ملایکہ  چھِ  تیٚلہِ  چھُ  دوٚیُم  شرط  مفقود۔  لہٰذا  سپُد  تِہُنٛد  شفاعت  کرُن  باطل،  اَمی  مۅکھہٕ  ٲسۍ  تِم  یِوان  معبودقرار  دِنہٕ،  لہٰذا  سَپُد  تِہُنٛد  معبود  آسُن  باطل۔  اَمہِ  سٍتۍ  سَپُد  اللہ  تعالیٰ  سُند  معبود  برحق  آسُن  ثٲبت،  تس  معبودِ  برحق  سُنٛد  شان  چھُ  کہ  آسمانن  تہٕ  زمینن  ہٕنز  سٲرٕے  حکومت  چھےٚ  تس  اَتھہِ،  پتولاکہ  سورُے  عالم  ختم  گژھنہٕ  پتہٕ  یِیِو  توٚہۍ  تس  کُں  واتناونہٕ۔"
  },
  {
    "verse_id": 45,
    "translation": "کافرن  تہٕ  مشرکن  ہُنٛد  حال  چھُ  کہ  ییٚلہِ  خداے  سُندُے  یوت  یاد  کرنہٕ  چھُ  یِوان  کہ  سُے  معبودِ  برحق  تس  چھُ  تصرُف  سارِنٕے  کامین  پٮ۪ٹھ،  تَمہِ  ساعتہٕ  چھِ  تِمن  لوٗکن  ہٕندۍ  دل  چۅنگراونہٕ  یِوان  یِمن  نہٕ  پژھ  چھےٚ  ٲخرتٕچ  کیازِ  تِمن  چھےٚ  توحیدٕچ  نفرت۔  ییٚمہِ  ساعتہٕ  تذکیر  چھُ  یِوان  کرنہٕ  تِمن  ہُنٛد  یِم  تس  معبودِ  برحقس  ورٲے  چھِ،  یِمن  تِم  شریکِ  خدا  زانان  چھِ،  تِم  چھِ  خۅش  گژھان  کیازِ  تِمن  چھُ  شرک  ٹوٹھ۔"
  },
  {
    "verse_id": 46,
    "translation": "توٚہۍ  مَہ  سَپدِو  یارسول  اللہؐ  تِہٕنزِ  دشمنی  سٍتۍ  غمگین،  توٚہۍ  کٔرِو  دعا،  خدایس  مٔنگِو،  یا  اللہ  ژٕے  چھُکھ  آسمانن  تہٕ  زمینن  ہُنٛد  پٲدٕ  کرٕوُن،  ژٕے  چھُکھ  سورُے  پوٗشیدٕہ  تہٕ  نوٚن  زانہٕ  وُن،  ژٕے  کرکھ  قیامتُک  دۅہ  فٲصلہٕ  پننین  بندن  منٛز  تِمن  کتھن  ہُنٛد  یِمن  منٛز  تِم  پانہٕ  وٲنۍ  اختلاف  کران  ٲسۍ۔  تَمہِ  فٲصلہٕ  کہ  وقتہٕ  سَپدِ  حال  کہ۔"
  },
  {
    "verse_id": 47,
    "translation": "ہرگاہ  تِمن  لوٗکن  نِشہِ  یِمَو  ظلم  کوٚر  شرکہٕ  تہٕ  کفرٕ  سٍتۍ  سُہ  سورُے  مال  آسہِ  یُس  سٲرِسٕے  زمینس  منز  چھُ  بیٚیہِ  تتھ  سٍتۍ  بیٚیہِ  تیوٗت  مال  تہٕ  دولت،  ضرور  دِن  تِم  سُہ  سورُے  مال،  تامُل  تہٕ  تٲر  کرنہٕ  ورٲے  پَنُں  پان  مۅکلاونہٕ  خٲطرٕ  قیامت  کہ  دۅہ  کہ  سخت  مشکل  عذاب  نِشہِ،  تِمن  نَنن  تِمہِ  دۅہ  اللہ  تعالیٰ  سٕندِ  طرفہٕ  تِم  حالات  یِمن  ہُنٛد  نہٕ  تِمن  وہم  و  گُمانٕے  اوس۔"
  },
  {
    "verse_id": 48,
    "translation": "بیٚیہِ  سپدن  ظٲہرتَمہِ  دۅہ  تِمہٕ  سارے  یچھ  کامہِ  یِمہٕ  تِمَو  کرِ  مَژٕ  آسن۔  بیٚیہِ  یِیہِ  تِمن  وَلنہٕ  سُہ  عذاب  یَتھ  تِم  ٹھٹھہٕ  کران  ٲسۍ۔"
  },
  {
    "verse_id": 49,
    "translation": "مُشرک  انسان  یُس  ذکر  اللہ  نِشہِ  نفرت  چھُ  کران،  غیراللہ  سٕندِس  یادس  سٍتۍ  چھُ  دلچسپی  تھاوان،  ییٚمہِ  ساعتہٕ  أمِس  مشرک  انسانس  کانٛہہ  سختیاہ  واتان  چھےٚ  أتی  چھُ  تَمہِ  ساعتہٕ  بقی  سٲری  ترٲوِتھ  أمۍ  سٕے  ناد  دِوان،  تمہِ  پتہٕ  ییٚلہِ  أسۍ  تس  کانٛہہ  نعمتھاہ  عطا  کران  چھِ  تَمہِ  ساعتہٕ  چھُ  یہِ  نعمت  خدایس  کُن  منسوب  کرنہٕ  نِشہِ  گریز کران۔  دَپنہِ  چھُ  لگان  یہِ  نعمت  بنے  یہِ  مےٚ  پننہ،  تدبیرٕ  سٍتۍ  أمِس  انسان  سُنٛد  یہِ  زانُن  چھُ  غلط  بلکہ  چھےٚ  یہِ  نعمت  آزمٲیش  تہٕ  امتحان  کہ  آیا  یہِ  نعمت  وٲتِتھ  مٔشراوِیا  انسان  اَسہِ  کِنہٕ  اَمہِ  نعمتٕچ  شکرگزاری  کرِ  مگر،  لوٗکھ  چھِنہٕ  یہِ  کتھ  زانان۔"
  },
  {
    "verse_id": 50,
    "translation": "بتحقیق  یِژھ  کتھ  چھےٚ  ؤنۍ  مٕژ  تِمَو  لوٗکو  تہِ  یِم  یِمن  برونٹھ  ٲسۍ ﴿قارون  وغٲرٕہ﴾  پس  دُیت  نہٕ  کانٛہہ  فٲیدٕہ  تِمن  تِمَو  چیزو  یِم  تِمَو  حاصل  کٔرِمٕتۍ  ٲسۍ۔"
  },
  {
    "verse_id": 51,
    "translation": "بیٚیہِ  یِمَو  لوٗکو  ظلم  کوٚر  یِمَو  مکہٕ  کیو  لوٗکو  أندرٕہ  تِمن  تہِ  واتہِ  عنقریب  تِمن  یچھ  عملن  ہُنٛد  یچھ  نتیجہ  یِمہٕ  تِمَو  کرِمَژٕ  چھےٚ۔  تِم  ہیکن  نہٕ  خدایس  عٲجز  کٔرِتھ۔  چنانچہ  جنگِ  بدرس  منٛز  کھیوٚو  تِمَو  کٲفی  سزا۔ "
  },
  {
    "verse_id": 52,
    "translation": "بےشک  اَتھ  کمی  و  زیادتی  کرنس  نادر  چھِ  واریاہ  نِشانہٕ  خداے  سٕندِ  قدرتٕکۍ  تِمن  لوٗکن  ہٕندِ  خٲطرٕ  یِمو  پژھ  کٔرِتھ  ایمان  اوٚن  معبودِ  برحقس۔"
  },
  {
    "verse_id": 53,
    "translation": "فرمٲوِو  توٚہۍ  میانین  بندن  یِم  پٕرژھان  چھِ  کہ  ہرگاہ  أسۍ  اسلام  اَنو  سانین  گناہن  کیا  بنہِ،  اے  میانیو  بندو  یِمَو  گناہ  کرنہٕ  سٍتۍ  پننین  پانن  پٮ۪ٹھ  زیادتی  کٔر  کہ  ناامید  مَہ  سپدِو  اللہ  تعالیٰ  سٕندِ  رحمت  نِشہِ،  اللہ  تعالیٰ  کریو  تُہٕندین  سارِنٕے  بروٗنٹھِمین  گناہن  بخشٲیش،  ادٕہ  ٲسۍ  تن  تِم  گناہ  شرک  تہٕ  کفرٕے،  یہِ  آیہ  کریم  چھُ  اعلان  کران  حضرت  الرحم  الراحمین  سٕندِ  بے  شمار  رحمتُک  بیٚیہِ  تِہِندِ  عفو  و  درگزر  کرنہٕ  کہ  تھدِ  شانُک۔  بیٚیہِ  ہرگاہ  کانٛہہ  سخت  مایوس  العلاج  گناہن  ہُند  بیمارا  آسہِ  تَسٕندِ  حقہٕ  چھُ  یہِ  آیہ  کریمہ  اکسیرُک  حکم  تھاوان۔  مُشرک،  ملحد،  زندیق،  مُرتد  یہودی،  نصرٲنۍ،  مجوس،  بدعتی،  فاسق،  فاجر  ٲسۍ  تن  یہِ  آیہ  کریمہ  بوٗزِتھ  گژِھہ  نہٕ  تِہُند  مایوس  سَپدُن،  کیازِ  اللہ  تعالیٰ  یس  ییٚژِھہ  تس  کرِ  مغفرت  سارِنٕے  گناہن۔  تَسُند  ارادٕہ  ہیکہِ  نہٕ  کانٛہہ  تہِ  پتھ  رٔٹِتھ۔  واقعی  سُہ  چھُ  سٮ۪ٹھاہ  بخشن  ہار،  سٮ۪ٹھاہ  رحمت  وول،  چونکہ  اَمہِ  معافی  تہٕ  بخشٲیشہِ  ہُنٛد  شرط  چھُ  تۅہیہِ  تہِ  مسلمان  سَپدُن۔"
  },
  {
    "verse_id": 54,
    "translation": "لہٰذا  کٔرِو  توٚہۍرجوع  تہٕ  توبہ  پننِس  پروردگارس  کُن  بییہِ  کٔرِو  تِہٕنز  تٲبعدٲری  تۅہیہِ  پٮ۪ٹھ  عذابِ  اِلہٰی  نازل  سپدنہٕ  برونٹھ۔  عذاب  نازل  سپدنہٕ  پتہٕ  یِیہِ  نہٕ  تۅہیہِ  کانٛہہ  مددکرنہٕ  کٲنسہِ  ہٕندِ  طرفہٕ۔"
  },
  {
    "verse_id": 55,
    "translation": "بیٚیہِ  کٔرِو  پٲروی  تِمن  رٕتین  حکمن  یِم  تۅہیہِ  کُن  نازل  آے  کرنہٕ  تُہٕندِس  پروردگار  سٕندِ  طرفہٕ  ہنگہٕ  تہٕ  منگہٕ  عذابس  گرفتار  سپدنہٕ  برونٹھ۔  تۅہیہِ  آسہِ  نہٕ  تمُیک  وہم  و  گمانے  کُنہِ  قسمہٕ۔"
  },
  {
    "verse_id": 56,
    "translation": "یُتھ  نہٕ  یِژھ  ہَنا  بَنہِ  کہ  تۅہیہِ  اندر  وَنہِ  کانٛہہ  شخصا  ہ  افسوس  میانہِ  تتھ  کوتٲہی  پٮ۪ٹھ  یۅسہٕ  میانہِ  طرفہٕ  آیہِ  خداے  سٕنزِ  فرمانبردٲری  اندر۔  واقعی  بٕتہِ  اوسُس  ٹھٹھہٕ  کروُنیو  اندرٕہ  تِمن  کتھن  پٮ۪ٹھ  دنیاہس  اندر۔"
  },
  {
    "verse_id": 57,
    "translation": "یا  وَنہِ  کانٛہہ  شخصاہ  کہ  ہرگاہ  اللہ  تعالیٰ  ہن  مےٚ  ہدایت  کوٚرمُت  آسِہا  بٕتہِ  آسٕہا  پرہیزگارو  أندرٕہ۔"
  },
  {
    "verse_id": 58,
    "translation": "نَتہٕ  وَنہِ  کانٛہہ  شخصاہ  ییٚمہِ  ساعتہٕ  نظر  پیٚیس  عذابس  پٮ۪ٹھ  کاش  مےٚ  ہے  دنیاہس  کُن  واپس  دِہَن  گژھنہٕ۔  اَدٕہ  بنہٕ  ہا  بہٕ  نیکو  کارو  اندرٕہ۔"
  },
  {
    "verse_id": 59,
    "translation": "تس  یِیہِ  وَننہٕ  البتہ  بتحقیق  ژےٚ  نِش  وٲتۍ  میٲنۍ  آیات  تِم  زٲنۍ  تھکھ  ژےٚ  اَپٕزۍ،  ژےٚ  کوٚرُتھ  تِم  ماننہٕ  نِشہِ  تکبر  تہٕ  غرور۔  بیٚیہِ  اوسُکھ  ژٕہ  ہمیشہ  کافرنٕے  سٍتۍ۔"
  },
  {
    "verse_id": 60,
    "translation": "قیامت  کہ  دۅہ  وُچھہَکھ  ژٕہ  تِم  لوٗکھ  یِمَو  اَپُز  نوٚروو  اللہ  تعالیٰ  ہس  پٮ۪ٹھ۔  یِمہٕ  کتھہٕ  خداین  فرماوِ  نہٕ  تِمہٕ  لاجکھ  تس،  یِمہٕ  کتھہٕ  تٔمۍ  فرماوِ  تِمن  کوٚرُکھ  انکار۔  بُتھۍ  تِہِندۍ  آسن  کرٛہِنۍ  سیاہ۔  کیا  جہنم  چھُنا  روزنٕچ  جاے  یِمن  متکبرن  ہٕندِ  خٲطرٕ۔"
  },
  {
    "verse_id": 61,
    "translation": "بیٚیہِ  دِیہِ  اللہ  تعالیٰ  نجات  رستہٕ  گٲری  تہٕ  کامیابی  سٍتۍ  تِمن  لوٗکن  یِم  پتھ  روٗدۍ  شرکہٕ  و  کفرٕ  نِشہِ،  بیٚیہِ  روٗدۍ  پتھ  تِہِنزِ  نافرمانی  نِشہِ۔  تِمن  واتہِ  نہٕ  کانٛہہ  تکلیف،  نہ  آسن  تِم  غمگین۔"
  },
  {
    "verse_id": 62,
    "translation": "اللہ  تعالیٰ  ہٕے  چھُ  پرتھ  چیزُک  پٲدٕ  کرن  وول  بیٚیہِ  چھُ  سُے  پرتھ  چیزُک  ذمہٕ  دار۔"
  },
  {
    "verse_id": 63,
    "translation": "تس  اَتھہِ  چھےٚ  کُنزٕہ  آسمانن  تہٕ  زمینن  ہٕندیٚن  خزانن  ہٕنزٕہ۔  سُے  چھُ  موجِد  سارِکُے،  باقی  تھاوٕوُن  تہٕ  حافظ  پرتھ  چیزُک،  سُے  چھُ  متصرف  پرتھ  چیزُک،  آسمان  و  زمینن  ہٕندین  خزانن  ہٕنزٕ  کُنزٕہ  چھےٚ  تٔسۍ  اَتھہِ،  لہٰذا  یِتھہِ  کمالُک  صفت  آسوُنِس  شوٗبیا  شریک۔  یِم  لوٗکھ  باوجودِ  آں  انکار  چھِ  کران  خداے  سٕندین  آیاتن  تِمَے  لوٗکھ  چھِ  سٮ۪ٹھاہ  تاوان  زد  تہٕ  سٮ۪ٹھاہ  نقصان  تُلوٕنۍ۔  یِم  لوٗکھ  ٲسۍ  پانے  کفروشرکس  مبتلا  مگر  یِم  چھِ  اَمہِ  قسمٕکۍ  بے  حیا  کہ  یِم  چھِ  تۅہیہِ  تہِ  فرمٲیش  کران  نعوذ  باللہ  پننِس  طریقس  پٮ۪ٹھ  عمل  کرنٕچ۔"
  },
  {
    "verse_id": 64,
    "translation": "توٚہۍ  فرمٲوِیوٗکھ  یارسول  اللہؐ،  کیا  توحید  ثٲبت  سپدِتھ  تہٕ  شرک  بٲطل  سپدِتھ  چھِو  توٚہۍ  مےٚ  دَپان  معبودِ  برحقس  ورٲے  بیٚیَن  ہٕنز  عبادت  کرٕنۍ۔  اے  نادانو  تہٕ  جٲہلو،  اے  پیغمبرِ  برحق  تۅہیہِ  نِشہِ  کِتھہٕ  پٲٹھۍ  ہیٚکہِ  نعوذ  باللہ  شرک  و  کفر  صادر  سپدِتھ  ییٚمُیک  تِم  احمق  توقع  چھِ  تھاوان  کیازِ۔"
  },
  {
    "verse_id": 65,
    "translation": "بتحقیق  وحی  آو  سوزنہٕ  تۅہیہِ  کُن۔  یِم  تۅہیہِ  برونٹھ  ٲسۍ  کہ  پننین  اُمتین  ؤنِو  توٚہۍ  پرتھ  أکِس  فرداًفرداً  کہ  ہرگاہ  ژٕہ  شرک  بخدا  اَنکھ،  چٲنۍ  سٲرٕے  کٲم  گژِھہ  ضایع،  بیٚیہِ  سپدکھ  ژٕہ  ضرور  نقصان  تُلہٕ  وُنیو  أندرٕہ،  لہٰذا  یُتھنہٕ  کٲفرن  ہٕندِ  باربار  وَننہٕ  سٍتۍ  متٲثر  سپدِتھ  شرکس  کُں  مٲیل  سپدِو۔"
  },
  {
    "verse_id": 66,
    "translation": "بلکہ  کٔرِو  خداے  سٕنزٕے  یٲژ  عبادت  بیٚیہِ  ٲسِو  تَس  شکر  دَپوُنیو  أندرٕہ۔"
  },
  {
    "verse_id": 67,
    "translation": "افسوس  تِمَو  لوٗکو  کٔر  نہٕ  خداے  سٕنز  قدر و عظمت  تِژھ  یِژھ  تس  شوٗبہِ  ہا  حالانکہ  تٔمۍ  سُنٛد  شان  چھُ  کہ  سورُے  زمین  آسہِ  تِہِنزِ  مۅچھہِ  منٛز  قیامتُک  دۅہ،  سٲری  آسمان  آسن  ؤٹِتھ  تِہِندِس  دٔچھِنس  اَتھس  اندر۔  مُنزہ  تہٕ  پاک  بیٚیہِ  تھوٚد  تہٕ  بلند  چھُ  شرکہٕ  چو  سارِوٕے  کتھو  نِشہِ  یِمہٕ  کتھہٕ  لوٗکھ  تس  ٹھٔہراوان  چھِ۔"
  },
  {
    "verse_id": 68,
    "translation": "قیامتُک  دۅہ  یِیہِ  پوگس  منٛز  پھۅکھ  دِنہٕ،  تَمہِ  سٍتۍ  سپدن  بے  ہوش  تِم  سٲری  یِم  آسمانن  تہٕ  زمینن  منٛز  آسن،  یِم  زندٕہ  آسن  تِم  مرن،  یِم  موٚمٕتۍ  آسن  قبرن  منٛز  تِہِندۍ  روح  سپدن  بے  ہوش۔  مگر  یِمن  ہُنٛد  اللہ  تعالیٰ  ییٚژِھہ  تِم  روزن  اَمہِ  بے  ہوشی  تہٕ  مرنہٕ  نِشہِ  محفوظ۔  توپتہٕ  یِیہِ  پوگس  منٛز  بیاکھ  پھۅکھ  دِنہٕ۔  سُہ  پھۅکھ  یانۍ  دِنہٕ  یِیہِ،  تانۍ  سٲری  ہوشس  منٛز  روحن  ہُنٛد  تعلق  سپدِ  بدنن  سٍتۍ،  توپتہ  وۅتھن  قبرو  منٛزٕ  تھوٚد،  پرتھ  طرفہٕ  لگن  وُچھنہِ  یِتھہٕ  پٲٹھۍ  کُنہِ  حٲدثہ  کہ  وقتہٕ  انسان  سُنٛد  عادت  چھُ۔"
  },
  {
    "verse_id": 69,
    "translation": "توپتہٕ  کرِ  اللہ  تعالیٰ  حساب  خٲطرٕ  پنُں  تجلی  نزول  زمینس  پٮ۪ٹھ  سپدِ  روشن  پننِس  پروردگار  سٕندِ  نوٗرٕ  سٍتۍ،  بیٚیہِ  یِیہِ  پرتھ  أکِس  برونٹھہٕ  کنہِ  تھاونہٕ  علمن  ہٕںز  کتاب  یعنی  نامۂ  اعمال،  بیٚیہ  یِن  پیش  کرنہٕ  پیغمبر  بیٚیہِ  تِہِندۍ  گواہ۔  توپتہٕ  یِیہِ  فٲصلہٕ  کرنہٕ  تِمن  منٛز  بہ  عدل۔  تِمن  یِیہِ  نہٕ  کُنہِ  قسمہٕ  ظلم  کرنہٕ۔"
  },
  {
    "verse_id": 70,
    "translation": "بیٚیہِ  یِیہِ  پوٗرٕ  پوٗرٕ  دِنہٕ  پرتھ  أکِس  تمُیک  بدلہٕ  یہِ  تٔمۍ  کوٚرمُت  آسہِ۔  اللہ  تعالیٰ  چھُ  زیادٕہ  زانہٕ  وُن  تِمہٕ  سارے  کامہِ  یِمہٕ  لوٗکھ  کران  چھِ۔  تَمہِ  بدلُخ  بیان  چھُ  یِتھہٕ  پٲٹھۍ  کہ۔"
  },
  {
    "verse_id": 71,
    "translation": "تا  اینکہ  ییٚلہِ  جہنمس  نِشہِ  واتن  تَمہِ  ساعتہٕ  یِں  مٕژراونہٕ  تمِکۍ  دروازٕہ،  بیٚیہِ  دپنکھ  تَمہِ  ساعتہٕ  بطور  فضیحت  و  ملامت  جہنمٕکۍ  داروغہٕ،  کیا  تۅہیہِ  نِشہِ  واژٲے  نا  پیغمبر  یِم  تۅہی  منٛزٕ  ٲسۍ۔  یِم  پرہَن  بوزناوٕہَن  تۅہیہِ  تُہٕندِس  پروردگار  سٕندۍ  آیات،  بیٚیہِ  کرہن  بیٖم  تۅہیہِ  ییٚمہِ  دۅہ  کہ  پیش  یِنُک۔  تِم  دَپن  بے  شک  آے  پیغمبر  اَسہِ  نِشہِ،  تِمَو  بوزنٲوۍ  أسۍ  خداے  سٕندۍ  آیات،  تِم  ٲسۍ  اَسہِ  ییٚمہِ  دۅہُخ  بیٖم  کران  لیکن  عذابُک  وعدٕہ  سپُد  کٲفرن  پٮ۪ٹھ  پوٗرٕ،  یِمن  منٛز  أسۍ  تہِ  دٲخل  چھِ۔"
  },
  {
    "verse_id": 72,
    "translation": "وَننہِ  یِیَکھ  أژِو  جہنم  کیو  دروازو  مٔنزۍ۔  اَتھ  جہنمس  منٛز  چھُ  تۅہیہِ  ہمیشہ  روزُن،  غرض  خداے  سٕندیو  احکامو  نِشہِ  تکبر  کرن  والین  ہٕندِ  خٲطرٕ  کٲژاہ  یچھ  جاے  چھُ  یہِ  جہنم۔"
  },
  {
    "verse_id": 73,
    "translation": "بیٚیہِ  یِن  بکمالِ  عزت  پکناونہٕ  تِم  لوٗکھ  یِم  پننِس  پروردگارس  کھۅژان  ٲسۍ  جنتس  کُن  ییٚمُیک  گۅڈنُیک  مرتبہ  ایمان  گوٚو  جمٲعژو  جمٲعژو، تااینکہ  ییٚلہِ  تِم  تتھ  نزدیک  واتن  ییٚمِکۍ  دروازٕہ  آسن  مُژراونہٕ  آمٕتۍ  برونٹھُے  یُتھنہٕ  تِمن  پیارُن  پیٚیہِ۔  بیٚیہِ  وَنن  تِمن  جنتٕکۍ  باغوان،  سلام  بوٚوِن  تۅہیہِ  اے  جنتیو،  توٚہۍ  روٗزِو  عیش  و  آرامس  منٛز،  پس  أژِو  توٚہۍ  یِمن  جنتن  اندر  ہمیشہ  روزنہٕ  خٲطرٕ۔"
  },
  {
    "verse_id": 74,
    "translation": "جنتی  وَنن  جنتن  منٛز  أژِتھ،  حمد  بوٚوِن  تس  معبودِ  برحقس  ییٚمۍ  اَسہِ  پَنُن  وعدٕہ  پوٚز  کوٚر۔  أسۍ  بنٲوِن  وٲرث  تہٕ  مٲلک  جنتہٕ  کہ  سرزمینٕکۍ۔  جاے  رَٹَو  أسۍ  ییٚمہِ  جنتہٕ  منزٕ  ییٚتین  خۅش  کرِ  اَسہِ۔  غرض  کیارٕژ  موٚزوٗریاہ  تہ  رُت  بدلاہ  چھُ  جنت  عمل  تہٕ  محنت  کروُنین  ہٕندِ  خٲطرٕ۔"
  },
  {
    "verse_id": 75,
    "translation": "بیٚیہِ  وُچھوٗکھ  توٚہۍ  یارسول  اللہؐ  ملٲیک  حساب  کہ  اجلاسہٕ  کہ  وقتہٕ  عرشِ  مجیدس  أندۍ  أندۍ  گھیرٕ  کٔرِتھ،  حلقہٕ  کٔرِتھ  روٗزِتھ  تسبیح  تہٕ  حمد  پران  پننِس  پروردگار  سُنٛد،  بیٚیہِ  یِیہِ  لوٗکن  منٛز  فٲصلہٕ  کرنہٕ  پزُیک  تہٕ  انصافُک۔  اَمہِ  رٕتہِ  فٲصلہٕ  پتہٕ  سپدن  پرتھ  طرفہٕ  نعرہ  ہاے  تحسین  بلند۔  وَننہِ  یِیہِ  سارے  خوٗبیہِ  تہٕ  تعریف  چھِ  سزاوار  معبودبرحقس  یُس  عالمینن  ہُنٛد  پروردگار  چھُ،  ییٚمۍ  رُت  فٲصلہٕ  لوٗکن  منٛز  کوٚر،  یِمنٕے  نعرہ  ہاے  تحسینن  پٮ۪ٹھ  سپدِ  دربار  برخواست۔"
  }
]