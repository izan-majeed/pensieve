[
  {
    "verse_id": 1,
    "translation": "یِم  زٕہ  حروفِ  مُقطعاتو  أندرٕہ،  یِمن  ہُنٛد  معنی  زانہِ  پانہٕ  خدا۔"
  },
  {
    "verse_id": 2,
    "translation": "ییٚمہِ  کتابہِ  ہُنٛد  نٲزٰ  سپدُن  چھُ  اللہ  تعالیٰ  سٕندِ  طرفہٕ  یُس  سیٹھاہ  غالب  چھُ  سیٹھاہ  حکمت  وول  چھُ۔  لہٰذا  گژھن  اَمِکۍ  مضمون  بوزٕنۍ  توجہ  سان۔  "
  },
  {
    "verse_id": 3,
    "translation": "بے  شک  آسمانن  تہٕ  زمینن  منٛز  بیٚیہِ  یہِ  تِمن  منٛز  چھُ  تتھ  منٛز  چھِ  واریاہ  نشانہٕ  قدرتٕکۍ  تہٕ  توحیدٕکۍ  باایمانن  ہٕندِ  اِستدلال  کرنہٕ  خٲطرٕ۔"
  },
  {
    "verse_id": 4,
    "translation": "بیٚیہِ  چھےٚ  یِتھے  پٲٹھۍ  یِہِندِس  پٲدٕ  کرنس  منٛز  بیٚیہِ  حیوانن  ہٕندِس  پٲدٕ  کرنس  منٛز،  یِم  تٔمی  زمینس  منٛز  چھٔکرٲوۍ  تِمن  سارٕنٕے  منٛز  چھِ  بٔڈۍ  بڈۍ  نشانہٕ  خداے  سٕندِ  قدرتٕکۍ  تِمن  لوٗکن  ہٕندِ  خٲطرٕ  یِم  یقین  تہٕ  پژھ  تھاوان  چھِ۔"
  },
  {
    "verse_id": 5,
    "translation": "یِتھے  پٲٹھۍ  چھِ  راتس  کِس  تہٕ  دۅہ  کِس  اَکھ  أکِس  پتہٕ  یِنس  تہٕ  گژھنس  منٛز،  تتھ  رزقہٕ  کِس  بارس  منٛز  یُس  آسامن  کہ  طرفہٕ  اللہ  تعالیٰ  تراوان  چھُ  یعنی  روٗد  ییٚمہِ  سٍتۍ  مۅردٕھ  گٔمتِس  زمینس  زندٕہ  کران  چھُ۔  یِتھے  پٲٹھۍ  واوَن  ہٕندِس  اورٕ  یور  پھیرنس  منٛز  چھِ  بٔڈۍ  بڈۍ  نشانہٕ  تِمن  لوٗکن  ہٕںدِ  خٲطرٕ  یِم  گاٹٕلۍ  چھِ،  یِمن  عقلِ  سلیم  چھُ۔"
  },
  {
    "verse_id": 6,
    "translation": "یِم  چھِ  خداے  سٕندۍ  صحیح  صحیح  آیات  یِم  أسۍ  پران  چھِ  تۅہیہِ  پٮ۪ٹھ،  یِمَو  سٍتۍ  نبوت  ثٲبت  سپدان  چھےٚ،  لیکن  ہرگاہ  توٚہۍ  توتہِ  مٲنِو  نہٕ،  پس  اللہ  تعالیٰ  بیٚیہِ  تِہٕندیو  یِتھیٚو  آیاتوپتہٕ  کتھ  سنا  کتھہِ  یۅسہٕ  اَمہِ  کھۅتہٕ  بٔڈ  آسہِ  اَنن  تِم  ایمان۔"
  },
  {
    "verse_id": 7,
    "translation": "بٔڈ  خرٲبی  چھےٚ  پرتھ  تِتھِس  شخصہٕ  سٕندِ  خٲطرٕ  یُس  عقٲیدن  اندر  اَپزِیور  آسہِ،  عملن  اندر  نافرمان  بدکار  آسہِ۔"
  },
  {
    "verse_id": 8,
    "translation": "یُس  باوجود  اینکہ  بوزان  آسہِ  خداے  سٕندۍ  آیات  یِم  تٔسۍ  برونٹھہٕ  کنہِ  پرنہٕ  یِوان  چھِ،  توپتہ  تہِ  چھُ  سُہ  تکبر  و  غرور  کٔرِتھ  کفرس  پٮ۪ٹھ  ڈاڈ  کران  زن  نہٕ  تٔمۍ  تِم  آیات  بوٗزِمٕتی  چھِ۔  پس  ؤنِو  تِتھِس  شخصس  کُڈرِ  عذابٕچ  بشارت۔"
  },
  {
    "verse_id": 9,
    "translation": "ییٚلہِ  سُی  سانیو  آیاتو  اندرٕ  کُنہِ  آیتٕچ  خبر  چھُ  بوزان  تتھ  چھُ  ٹھٹھہٕ  تہٕ  مخولہٕ  کران۔  یِمنٕے  لوٖکن  ہٕندِ  خٲطرٕ  چھُ  ٲخرتس  اندر  ذلتُک  عذاب۔"
  },
  {
    "verse_id": 10,
    "translation": "تِم  نچھُ  برونٹھ  یِوان  جہنم  تمہِ  ساعتہٕ  دِن  نہٕ  تِم  چیز  تِمن  کانٛہہ  نفع  تہٕ  فٲیدٕہ  یِم  چیز  تِمو  دنیاہس  منٛز  حٲصل  کٔرِمٕتۍ  آسن  مالہٕ  تہٕ  عملو  اندرٕہ۔  نہ  دِنکھ  معبودانِ  بٲطل  کانٛہہ  نفع  تہٕ  فٲیدٕہ  یِمن  معبودِ  برحقس  ورٲے  تِم  پنٕنۍ  مددگار  تہٕ  کارساز  زانان  ٲسۍ،  تِہِندی  خٲطرٕ  چھُ  بوٚڈ  عذاب،  اَمہِ  عذابُک  وجہ  چھُ  یی  زِ"
  },
  {
    "verse_id": 11,
    "translation": "یہِ  قرآن  مجید  چھُ  سراسر  بوٚڈ  ہدایت  تہٕ  واجب  التسلیم،  یِم  لوٗکھ  انکار  چھِ  کران  پننِس  پروردگار  سٕندین  آیاتن،  تِہِندِ  خٲطرٕ  چھُ  عذاب  دگ  تہٕ  دود  تُلوُنہِ  عذابہٕ  منٛزٕ۔"
  },
  {
    "verse_id": 12,
    "translation": "معبودِ  برحق  گوٚو  سُے  ییٚمۍ  تُہٕندِ  نفع  خٲطرٕ  مسخر  قدرت  کوٚر  دریاو  یُتھ  ناوٕ  تہٕ  جہازٕ  پکن  تتھ  منٛز  تِہِندِ  حکمہٕ  سٍتۍ،  بیٚیہِ  یُتھ  تِمن  جہازن  منٛز  سوار  سپدِتھ  ژھٲانڈِو  توٚہۍ  خداے  سُنٛد  فضل  تہٕ  رزق،  بیٚیہِ  یُتھ  توٚہۍ  سُہ  رزق  حاصل  کٔرِتھ  شکر  گزٲری  کٔرِو  تِہٕنز۔"
  },
  {
    "verse_id": 13,
    "translation": "یِتھے  پٲٹھۍ  یِم  چیز  آسمانن  تہٕ  زمینن  اندر  چھِ  تِم  سٲری  چیز  کٔرِن  پننہِ  حکمہٕ  سٍتۍ  تہٕ  پننہِ  فضلہٕ  سٍتۍ  مسخر  قدرت  یُتھ  تُہٕندِ  نفعُک  تہٕ  فٲیدُک  سبب  بنن۔  پٔزِپٲٹھۍ  اَتھ  منٛز  چھِ  بٔڑۍ  بٔڑۍ  نشانہٕ  تہٕ  آیات  تِمن  لوٗکن  ہٕندِ  خٲطرٕ  یِم  فکر  کرن  تہٕ  غور  کرن  کہ  یِم  چیز  ییٚلہِ  سانہِ  خٲطرٕ  چھِ  کامہِ  لٔگۍ  متۍ،  اَسہِ  تہِ  ما  پَزِہا  پننہِ  تتھ  کامہِ  سٍتۍ  ییٚمہِ  خٲطرٕ  أسۍ  خداین  پٲدٕ  کٔرِمٕتۍ  ٲسۍ  لٔگِتھ  روزُن۔"
  },
  {
    "verse_id": 14,
    "translation": "فرمٲوِو  توٚہۍ  یارسول  اللہؐ  باایمانن  کہ  درگُزر  تہٕ  عفو  کرن  تِمن  لوٗکن  یِمن  نہٕ  پژھ  تہٕ  امید  چھےٚ  اللہ  تعالیٰ  سٕندین  اُخروی  معاملن  ہٕنز  یعنی  یِم  ٲخرتٕکۍ  منکر  چھِ۔  ییٚتہِ  اللہ  تعالیٰ  نیکو  کارن  رِژ  موٚزوٗرۍ  عطا  کرِ  تہٕ  نافرمانن  عذابس  گرفتار  کرِ،  یتُ  اللہ  تعالیٰ  أک،  س  قومس  یعنی  باایمانن  تِمن  رٕژن  عملن  ہُنٛد  رُت  ثواب  عطا  کرِ  یِمہٕ  تِم  کران  ٲسۍ  کیازِ  تٔسۍ  نِشہِ  چھُ  قٲعدہ  کُلیہ  کہ"
  },
  {
    "verse_id": 15,
    "translation": "یُس  اَکھاہ  رٕژ  عمل  کرِ  تمُیک  نفع  تہٕ  ثواب  چھُ  تس  پانس،  بیٚیہِ  یُس  اَکھاہ  یچھ  عملہٕ  کرِ  تمُیک  ضریر  چھُ  تس  پانس،  توپتہٕ  یِیِو  توٚہۍ  سٲری  واتناونہٕ  پننِس  پروردگارس  نِشہِ،  تَتہِ  یِیہِ  تۅہیہِ  رٕژن  عملن  تہٕ  رٕتین  اخلاقن  ہُنٛد  رُت  بدلہٕ  عطا  کرنہٕ۔  تُہٕندین  مخٲلفن  یِیہِ  کفر و شرکُک  تہٕ  معاصین  ہُنٛد  عذاب  کرنہٕ۔  لہٰذا  پَزِ  نہٕ  تۅہیہِ  معاملہٕ  پننِس  اَتھس  منٛز  نِتھ  تِمن  ی،  ٹہہِ  کُنہِ  قسمُک  سزا  دُین،  تۅہیہِ  پزِ  درگُزر  تہٕ  عفوُے  کرُن۔  البتہ  اگر  اعلاے  کلمتہ  اللہ  خاطرٕہ  تِمن  سٍتۍ  باقاعدٕہ  جہاد  پیٚیہِ  کرُن  تتھ  چھُنہٕ  کانٛہہ  چارٕہ۔"
  },
  {
    "verse_id": 16,
    "translation": "نبوت  چھَنہٕ  کانٛہہ  نوٚو  چیزاہ  یتھ  انکار  یِیہِ  کرنہٕ،  چنانچہ  أزِکہ  برونٹھ  کٔراَسہِ  عطانبی  اسرٲیلس  اَکھ  کتابِ  آسمٲنی،  یہِ  حکمت  یعنی  علم  احکام  بیٚیہِ  نبوت  یعنی  تِمو  اندرٕ  کٔر  اَسہِ  پیغمبر  پٲدٕ۔  بیٚیہِ  کھٲوۍ  اَسہِ  تِم  پاک  و  پٲکیزٕہ  نفیس  نفیس  غذا،  میدانِ  تہیَس  منٛز  کوٚر  اَسہِ  تِمن  پٮ۪ٹھ  من  و  سلوٰی  نٲزل۔  بیٚیہِ  بنٲوۍ  اَسہِ  تِم  مُلک  شامٕکۍ  مٲلک  یُس  برکاتِ  ارضیُک  منبع  چھُ۔  بیٚیہِ  دُیت  اَسہِ  تِمن  فضیلت  پننہِ  وقتہٕ  کیٚن  سارِنٕے  لوکن  پٮ۪ٹھ  بعض  چیزو  سٍتۍ  مثلاً  بحرِ  قُلزمس  باہ  کوچہ  کرنہٕ  سٍتۍ۔  بیٚیہِ  اوٚبرٕ  کہ  سایبانہٕ  سٍتۍ۔"
  },
  {
    "verse_id": 17,
    "translation": "بیٚیہِ  دِژ  اَسہِ  تِمن  دین  کِس  معاملس  منٛز  نَنہِ  دلیلہٕ  یعنی  تِمن  ہٲوۍ  نٔنۍ  معجزات،  پس  پَزِہا  تِمن  پوٗرٕ  اطاعت  تہٕ  فرماں بردٲری  کرٕنۍ،  مگر  تِمو  کوٚر  اختلاف  پانہٕ  وٲنۍ  علم  حاصل  سپدنہٕ  پتہٕ  اَکھ  أکۍ  سٕندِ  ضدٕ  تہٕ  عداوتہٕ  مۅکھہٕ،  بے  شک  تُہُنٛد  پروردگار  کرِ  فاصلہٕ  تِمن  منٛز  قیامتُک  دۅہ  تِمن  سارِنٕے  چیزن  منٛز  یِمن  منٛز  تِم  اختلاف  کران  ٲسۍ۔  توپتہٕ  بنی  اسرٲیلن  اندر  دورِ  نبوت  ختم  گژھنہٕ  پتہٕ۔"
  },
  {
    "verse_id": 18,
    "translation": "توپتہٕ  دُیت  اَسہِ  نبوت  تۅہیہِ۔  اسہِ  کٔرِو  توٚہۍ  یارسول  اللہؐ  دین  کِس  أکِس  خاص  طریقس  پٮ۪ٹھ،  لہٰذا  پٔکِو  توٚہۍ  تتھ  طریقس  پٮ۪ٹھ  یعنی  عملہِ  کِنۍ  تہِ  تبلیغ  کِنۍ تہِ،  توٚہۍ  مہ  کٔرِو  پٲروی  تِمن  لوٗکن  ہٕنز  یِمن  نہٕ  حقیقتِ  حالٕچ  کٕہٕنۍ  خبر  چھےٚ،  تِہٕنزِ  خوٲہشہِ  موجوب  مہ  پٔکِو  توٚہۍ،  تِہٕنز  خوٲہش  چھےٚ  کہ  توٚہۍ  ترٲوِو  تبلیغ  کرُن۔"
  },
  {
    "verse_id": 19,
    "translation": "بے  شک  تِم  ہیٚکن  نہٕ  کانٛہہ  فٲیدٕہ  واتناوِتھ  تۅہیہِ  خدایس  نِشہِ،  نہ  ہیٚکن  تُہٕنز  کانٛہہ  کٲماہ  کٔرِتھ۔  بے  شک  ظٲلم  یعنی  مشرک  چھِ  أڈۍ  اڈیٚن  ہٕندۍ  دوست  اَکھ  أکۍ  سٕنز  کتھ  مانان۔  اللہ  تعالیٰ  چھُ  دوست  پرہیزگارن  تہٕ  اہلِ  تقویٰ  ہن  ہُنٛد۔  اہلِ  تقویٰ  چھِ  خداے  سُندُے  حکم  مانان۔  توٚہۍ  چھِو  رٔیسُ  المتقین،  تۅہیہِ  تہِ  پَزِ  اللہ  تعالیٰ  سُنٛد  حکم  مانُن۔"
  },
  {
    "verse_id": 20,
    "translation": "یہِ  قرآن  مجید  یُس  تۅہیہِ  عطا  آو  کرنہٕ،  یہِ  چھُ  عام  لوٗکن  ہٕندِ  خٲطرٕ  عقل  تہٕ  دانش  مندی  ہُنٛد  سبب،  بیٚیہِ  ہدایتُک  بوٚڈ  ذریعہ  یقین  والین  ہٕندِ  خٲطرٕ  بٔڈ  رحمت۔"
  },
  {
    "verse_id": 21,
    "translation": "کیا  یِم  قیامتس  انکار  کروُنۍ  لوٗکھ  یِم  یچھ  کامہِ  شرک  و  کفر  تہٕ  ظلم  و  معصیت  چھِ  کران  یِمن  چھا  خیال  کہ  تِم  کیا  تھاووکھ  أسۍ  برابر  تِمن  لوٗکن  سٍتۍ  یِمو  ایمان  اوٚن  بیٚیہِ  کریکھ  رٕژٕ  عملہٕ،  تِہُنٛد  مرُن  تہٕ  زِیوٚن  کیا  آسہِ  برابرٕے  یعنی  باایمانن  ہُنٛد  مرُن  تہٕ  زِیوٚن  کیا  چھُ  ییٚمہِ  معنی  برابرے  کہ  یِتھہٕ  پٲٹھۍ  تِم  دنیاہس  اندر  عقوبت  تہٕ  سزا  نِشہِ  محفوظ  ٲسۍ،  تِتھے  پٲٹھۍ  کیا  روزن  تِم  مرنہٕ  پتہٕ  تہِ  محفوظٕے،  تہِ  ہرگز  بَنہِ  نہٕ۔  سیٹھاہ  یچھ  چھُ  تہِ  ییمُیک  تِم  حکم  چھِ  کران۔  کیازِ  صحیح  دلیلو  سٍتۍ  چھُ  اَمُیک  بٲطل  آسُن  ثٲبت  سپُدمُت۔  حیات  اُخروی  چھُ  اَمی  خٲطرٕ  کہ  یُتھ  پرتھ  اَکھاہ  پننین  نیک  و  بد  عملن  ہُنٛد  ثمرٕہ  تہٕ  نتیجہ  حاصل  کرِ،  رٕژن  عملن  ہٕنز  رٕژ  موٚزوٗرۍ،  یچھ  عملن  ہٕنز  یچھ  موٚزوٗرۍ۔"
  },
  {
    "verse_id": 22,
    "translation": "بیٚیہِ  کوٚر  اللہ  تعالیٰ  ہن  آسمان  تہٕ  زمین  پٲدٕ  بحکمت،  سۅ  حکمت  چھےٚ  یٔہے  کہ  بیٚیہِ  یُتھ  بدلہٕ  یِیہِ  دِنہٕ  پرتھ  شخصس  تمُیک  یہِ  تٔمۍ  کوٚرمُت  آسہِ،  لوٗکن  یِیہِ  نہٕ  ظلم  کرنہٕ  کُنہِ  قسمہٕ۔"
  },
  {
    "verse_id": 23,
    "translation": "وُچھان  چھِوٕ  تس  شخصہٕ  سٕندِس  حالتس  کُن  ییٚمۍ  معبود  بنوومُت  چھُ  پننہِ  نفسٕچ  خوٲہش،  یہِ  دِلس  منٛز  یِوان  چھُس  تتھ  چھُ  پٲروی  کران۔  اللہ  تعالیٰ  ہن  کوٚر  سُہ  گمراہ  حالانکہ  سُہ  اوس  زان  پچھان  تھاوان  یعنی  پوٚز  اوس  سُہ  بوزان  تہٕ  فکرِ  اوسُس  تران۔  مگر  نفسہٕ  چہ  خوٲہشہِ  اتباع  کرنہٕ  سٍتۍ  سپُد  سُہ  گمراہ،  تٔمۍ  بوزنن  تہٕ  فکرِ  ترنن  دِیُتس  نہٕ  کانٛہہ  فٲیداہ  بلکہ  کٔر  اللہ  تعالیٰ  ہن  تِہٕندین  کنن  تہٕ  تٔمۍ  سٕندِس  دِلس  پٮ۪ٹھ  مۅہر،  تِہٕنزن  أچھن  پٮ۪ٹھ  ترووُن  پردٕہ  تہٕ  ٹھوٚر۔  اَمی  اتباعِ  ہواء  کہ  شامتہٕ،  چنانچہ  حق  قبول  کرنُک  یُس  م  زیادٕہ  استعداداہ  تس  اوس  سُہ  سپُد  مضمحل  تہٕ  کمزور۔  پس  کُس  اکھاہ  ہیٚکہِ  یِتھِس  شخصس  وَتھ  ہٲوِتھ  خداے  سٕندِ  گمراہ  کرنہٕ  پتہٕ۔  کیا  یِم  بیانات  بوٗزِتھ  تہِ  چھُوونا  تۅہیہِ  فکرِ  تران  تِتھہٕ  پٲٹھۍ  یِتھہٕ  پٲٹھۍ  تۅہیہِ  نفع  تہٕ  فٲیداہ  واتناوِہا۔"
  },
  {
    "verse_id": 24,
    "translation": "بیٚیہِ  چھِ  ونان  قیامتس  انکار  کروُنۍ  کہ  ییٚمہِ  دنیا  چہ  زندگی  ورٲے  چھَنہٕ  بیٚیہِ  کانٛہہ  اُخروی  زِندگیاہ۔  موت  تہٕ  زندگی  چھےٚ  ییٚتھۍ  دنیٲوی  زندگی  سٍتۍ  وابستہ،  اندگی  تہِ  چھےٚ  اَکٕے  تہٕ  موت  تہِ  چھُ  اَکُے،  بیٚیہِ  چھُنہٕ  اَسہِ  ماران  مگر  صرف  زمانُک  گردش۔  حقیقتس  منٛز  چھَنہٕ  تِمن  اَمِچ  کانٛہہ  خبراہ،  یِم  چھَنہٕ  یہِ  کتھ  ونان  مگر  پننہِ  طرفہِ  بے  دلیل  اَکھ  رایاہ  قٲیم  کران  یعنی  ٲخرت  چہ  زندگی  انکار  کرنس  پٮ۪ٹھ  چھِنہٕ  تِمن  نِشہِ  کانٛہہ  دلیلاہ،  نہ  چھِ  ہیکا  تِم  اہلِ  حقن  ہنزِ  دلیلہِ  ہُنٛد  کانٛہہ  جواباہ  پیش  کٔرِتھ  چنانچہ"
  },
  {
    "verse_id": 25,
    "translation": "ییٚلہِ  پرنہِ  یِوان  چھِ  تِمن  پٮ۪ٹھ  اَتھ  متعلق  سٲنۍ  روشن  تہٕ  صاف  آیات  یِمن  منٛز  مرنہٕ  پتہٕ  بیٚیہِ  زندٕہ  سپدنُک  مضمون  چھُ  آسان  تِہِندِ  طرفہٕ  چھَنہٕ  تتھ  انکار  کرنس  پٮ۪ٹھ  کینٛہہ  تہِ  دلیل  آسان  مگر  یُتُے  کہ  دپنہِ  لگان  چھِ  کٔرۍ  توکھ  زندٕہ  سٲنۍ  آباو  اجداد،  اگر  دوبارٕہ  زندٕہ  کرنس  پٮ۪ٹھ  پوٚز  ونان  چھِو۔"
  },
  {
    "verse_id": 26,
    "translation": "توٚہۍ  فرمٲوِو  یارسول  اللہؐ  یِمن  لوٗکن  اللہ  تعالیٰ  چھُ  تۅہیہِ  ﴿کُنہِ  وقتس  تام  یتھ  عالمس  منٛز﴾  زندمہ  تھاوان،  اَمہِ  پتہٕ  دِیہِ  سُہ  تۅہیہِ  موت،  اَمہِ  پتہٕ  کرِ  سُہ  تۅہیہِ  جمع  قیامت  کِس  دۅہس  تام،  اَتھ  منٛز  چھُنہٕ  کُنہِ  قسمُک  کانٛہہ  شک  و  شُبہ  یعنی  قیامت  کِس  یِنس  تہٕ  تِہِندِس  اَمہِ  دۅہ  جمع  آسنس  منٛز  منٛز  چھُنہٕ  کانٛہہ  شک  تہٕ  شُبہٕ،  مگر  اکثر  لوٗکھ  چھنہٕ  یہِ  زانان  تہٕ  سمجھان،  اکثر  لوٗکن  ہٕندِ  انجان  لاگنہٕ  سٍتۍ  یا  نہ  سمجھنہٕ  سٍتۍ  یا  نہ  زاننہٕ  سٍتۍ  پیٚیہِ  نہٕ  قیامت  کِس  حق  آسنس  پٮ۪ٹھ  کانٛہہ  اثر،  یا  اَتھ  منٛز  گژِھہ  نہٕ  کانٛہہ  شک  و  شُبہ  پٲدٕہ۔"
  },
  {
    "verse_id": 27,
    "translation": "بیٚیہِ  ﴿چھےٚ  یِتہِ  حقیقت  زِ﴾  آسمانن  تہٕ  زمینٕچ  بادشٲہی  چھےٚ  اللہ  تعالیٰ  ہس۔  سٲری  آسمان  تہٕ  زمین  چھِ  تٔسۍ  ماتحت  تہٕ  ییٚمہِ  دۅہ  سۅ  گٔر  یعنی  قیامت  برپا  سپدِ،  تمہِ  دۅہ  گژِھہ  گاٹے  گاٹہٕ  اَپزِس  پٲروی  کرن  والین  یعنی  یِم  حق  ترٲوِتھ  کُنہِ  مصلحت  خٲطرٕ  چھِ  اَپزِس  ساتھ  دِوان،  اَپزِس  چھِ  پٲروی  کران  تِمن  پیٚیہِ  تَتہِ  تاوَن۔"
  },
  {
    "verse_id": 28,
    "translation": "تہٕ  ژٕہ  وُچھہن  پرتھ  کانٛہہ  آمُت  ہٲبتہٕ  تہٕ  خوف  سٍتۍ  کۅٹھین  پٮ۪ٹھ  نٔمِتھ،  پرتھ  کانٛہہ  اُمت  یِیہِ  بُلاونہٕ  پننہِ  کتابہِ  یعنی  اعمال  نامس  کُن،  پرتھ  اُمتس  یِیہِ  ہاونہٕ  سُہ  کارنامہٕ  یُس  أمۍ  کوٚرمُت  آسہِ،  أتی  یِیَس  وَننہٕ،  اَز  یِیہِ  تۅہیہِ  پوٗرٕ  جزا  دِنہٕ،  تتھ  سٲرِسٕے  کارس،  تِمن  سارِنٕے  کامین  یِمہٕ  توٚہۍ  دنیاہس  منٛز  کران  ٲسِو۔"
  },
  {
    "verse_id": 29,
    "translation": "یہِ  چھےٚ  سٲنۍ  کتاب،  سٲنۍ  رجسٹر،  یہِ  چھُ  تۅہیہِ  خلاف  پوٚز  پوٚز  ونان،  أسۍ  ٲسۍ  درج  تھاوان  کٔرِتھ  اَتھ  رجسٹری  منٛز  پننہِ  جایہِ  تہِ  سورُے  یہِ  توٚہۍ  کران  ٲسِو  یعنی  تُہُنٛد  سورُے  قول  و  فعل  اوس  اَسہِ  نِشہِ  درج  سپدان،  لہٰذا  یِیہِ  از  تۅہیہِ  اَتھ  سٲرِسٕے  قول  و  فعلس  جزا  دِنہٕ۔  "
  },
  {
    "verse_id": 30,
    "translation": "وۅنۍ  یِمو  ایمان  اوٚن  تہٕ  اَتھ  مطٲبق  کریکھ  رٕژٕ  عملہٕ  تہٕ  تِمن  وَلہِ  اللہ  تعالیٰ  پننہِ  رحمت  سٍتۍ،  یٔہے  چھےٚ  نٔنۍ  کامیٲبی۔"
  },
  {
    "verse_id": 31,
    "translation": "وۅنۍ  روٗدۍ  تِم  یِمو  کفر  کوٚر،  یِمو  حق  تہٕ  پوٚز  ماننس  انکار  کوٚر،  یِمن  یِیہِ  پٕرٛژھنہٕ  کیا  تۅہیہِ  آے  نا  میٲنۍ  پیغام  پٔرِتھ  بوزناونہٕ۔  تۅہیہِ  آے  میٲنۍ  پیغام  تہٕ  احکام  بوزناونہٕ  مگر  تۅہیہِ  کوٚرُو  تکبر،  تۅہیہِ  تھووُو  نہٕ  زانٛہہ  کن،  توٚہۍ  ٲسِو  اَکھ  جرم  کرن  وول  قوم،  اللہ  تعالیٰ  سُنٛد  پیغام  بوٗزِتھ  ٲسِو  نہٕ  پژھ  کران  بلکہ  ٲسِو  کبر  تہٕ  نخوت  سٍتۍ  اتھ  انکار  کران  تہٕ  بوزناون  والین  ٹھٹھہٕ  تہٕ  مذاق  کران،  رنگہ  رنگہ  اِیذا  تہٕ  تکلیف  دِوان۔  "
  },
  {
    "verse_id": 32,
    "translation": "بیٚیہِ  ییٚلہِ  وننہٕ  اوس  یِوان  زِ  اللہ  تعالیٰ  سُنٛد  وعدٕہ  چھُ  پوٚز،  اَتھ  ہیٚکہِ  نہٕ  خلاف  سپدِتھ،  تہٕ  قیامت  چھےٚ  پزے  تہٕ  اَتھ  منٛز  چھُنہٕ  کُنہِ  قسمُک  شک  تہٕ  شُبہ،  یہِ  سپدِ  ضرور  برپا،  توٚہۍ  ٲسِو  اورٕ  ونان،  أسۍ  چھِنہٕ  زانان  زِ  یہِ  قیامت  کیا  گٔیہِ،  أسۍ  چہِنہٕ  زانان  صرف  اَکھ  خیالاہ،  تہٕ  أسۍ  چہِنہٕ  یقین  تھاون  وٲلۍ  یعنی  اَسہِ  چہُنہٕ  یقین  زِ  کینٛژھن  لوٗکن  ہُنٛد  یہِ  گمان  زِ  قیامت  سپدِ  برپا  چھُ  پوٚز،  اَسہِ  چھُنہٕ  قیامتس  پٮ۪ٹھ  کانٛہہ  یقین۔"
  },
  {
    "verse_id": 33,
    "translation": "تہٕ  یِمن  مجرمن  ننن  ٹاکارٕہ  پٲٹھۍ  پنٕنۍ  یچھ  کار،  وَلہِ  تِمن  نال،  تہِ  یتھ  تِم  ٹھٹھہٕ  ٲسۍ  کران  یعنی  یتھ  عذابس  تہٕ  یتھ  سزاہس  تِم  پژھ  نہ  آسنہٕ  کہ  سببہٕ  ٹھٹھہٕ  ٲسۍ  کران،  سُے  عذاب  تہٕ  سزا  وَلہِ  یِمن  نال۔"
  },
  {
    "verse_id": 34,
    "translation": "بیٚیہِ  یِیہِ  یِمن  مجرمن  وَننہٕ،  اَز  چھِ  أسۍ  توٚہۍ  مشراوان،  یِتھہٕ  پٲٹھۍ  تۅہیہِ  اوسُو  مشروومُت  تُہٕندِ  ییٚمہِ  دۅہُخ  یُن،  ییٚتہِ  اَسہِ  برونہہ  کُن  جزا  تہٕ  سزا  باپت  حٲضر  سپدُن،  وۅنۍ  چھےٚ  تُہٕنز  جاے  نار  یعنی  جہنم،  بیٚیہِ  چھُنہٕ  تُہٕندِ  باپت  کانٛہہ  مددگارو  منٛزٕ،  تۅہیہِ  اوسُو  مشروومُت  قیامتُک  برپا  سپدُن،  اَسہِ  سٍتۍ  ملاقات  کرُن،  عملن  ہُنٛد  جزا  یا  سزا  حاصل  کرُن۔  یہِ  تعلیم  ییٚلہِ  تۅہیہِ  باونہٕ  آیہ،  تۅہیہِ  کٔرِو  نہٕ  اَتھ  پَژھ،  توَے  کٔرِو  لاپروٲیی۔  لہٰذا  چھِ  أسۍ  تہِ  اَز  تۅہیہِ  سٍتۍ  لاپروٲیی  ورتاوان۔  تۅہیہِ  چھُ  پننین  یچھ  کارن  ہُنٛد  انجام  نار  وُچھُن  تہٕ  تۅہیہِ  ہیٚکہِ  نہٕ  کانٛہہ  تہِ  اَمہِ  نِشہِ  بچنس  منٛز  مدد  کٔرِتھ،"
  },
  {
    "verse_id": 35,
    "translation": "تُہُنٛد  یہِ  یچھ  انجام  چُھ  نتیجہ  ییٚمہِ  کتھہِ  ہُنٛد  زِ  توٚہۍ  ہے  ٲسِو  اللہ  تعالیٰ  سٕندین  پیغامن  مذاق  زانان،  بیٚیہِ  دُیت  تۅہیہِ  دوکھہٕ  دنیا  چہ  زندگی  یعنی  دنیاہس  منٛز  یُس  عٲش  تہٕ  عشرت  تۅہیہِ  حاصل  سپُد،  اَمہِ  سٍتۍ  لوٚگ  تۅہیہِ  دوکھہٕ،  تۅہیہِ  گٔیہِ  راے  زِ  یہِ  عٲش  تہٕ  عشرت  مۅکلی  نہٕ  زانٛہہ  تہٕ  تۅہیہِ  چھُو  ییٚتی  روزُن،  لہٰذا  یِن  نہٕ  اَز  نیبر  کڑنہٕ  اَمہِ  نارٕ  منٛزٕ  یعنی  اَز  قیامت  کہ  دۅہ  چھُ  یِمن  ضرور  نارس  منٛز  اِیذا  تُلُن،  تہِ  نہ  یِیہِ  یِمن  کانٛہہ  عذُر  قبول  کرنہٕ۔"
  },
  {
    "verse_id": 36,
    "translation": "لہٰذا  شوٗبن  سٲری  حمد  تہٕ  ثناء  اللہ  تعالیٰ  ہس  یُس  رب  چھُ  آسمانن  ہُنٛد  بیٚیہِ  یُس  رب  چھُ  زمینُک،  یُس  رب  چھُ  سارِنٕے  عالمن  ہُنٛد۔  "
  },
  {
    "verse_id": 37,
    "translation": "تہٕ  تٔسۍ  چھُ  بجر  آسمانن  تہٕ  زمینس  منٛز  تہٕ  سُے  چھُ  زبردست  طاقت  وول  تہٕ  حکمت  وول۔"
  }
]