[
  {
    "verse_id": 1,
    "translation": "ییٚلہِ  قیامت  واقع  سپدِ۔"
  },
  {
    "verse_id": 2,
    "translation": "نَنہِ  تَمہِ  ساعتہٕ  کہ  اَمہِ  کِس  واقع  سپدنس  اندر  اوسنہٕ  کانٛہہ  شکَھہ  تہٕ  خِلافَہ  بلکہ  اوس  اَمُیک  واقع  سپدُن  بالکل  صحیح  تہٕ  پوٚز،  یہِ  ٲسنہٕ  ٹھٹھہٕ  بٲشَہ۔"
  },
  {
    "verse_id": 3,
    "translation": "سُہ  قیامت  چھےٚ  بعضے  لوٗکن  پست  کروُن،  بیٚیہِ  بعضے  لوٗکن  بُلند  کروُن  یعنی  تَمہِ  دۅہ  سپدِ  کٲفرن  ہٕندِ  ذلت  و  پستی  ہُنٛد  تہٕ  باایمانن  ہٕندِ  رفعت  و  بلندی  ہُنٛد  ظہوٗر۔"
  },
  {
    "verse_id": 4,
    "translation": "ییٚلہِ  بونِیُل  یِیہِ  زمینس  سٮ۪ٹھاہ  سخت  بونُیولَہ،  یعنی  ویسراونہٕ  یِیہِ  سُہ  زورٕہ۔"
  },
  {
    "verse_id": 5,
    "translation": "بیٚیہِ  یِیہِ  کۅہن  ریزٕہ  ریزٕہ  کرنہٕ۔"
  },
  {
    "verse_id": 6,
    "translation": "پس  سپدن  کۅہ  چھٔکرنہٕ  آمٕژ  گرد  ہِی۔"
  },
  {
    "verse_id": 7,
    "translation": "تۅہیہِ  سپدٕنو  سارِنٕے  لوٗکن  اولینن  تہٕ  آخرینن  ترٛےٚ  جمٲعژ۔  (اَکھ  جماعت  گٔیہِ  دوزخی،  بیاکھ  گٔیہِ  عام  جنتی یَن  ہٕنز،  بیاکھ  گٔیہِ  خاص  جماعت  مقرّبینن  ہٕنز  یِم  جنتہٕ  کیٚن  اعلیٰ  درجن  منٛز  آسن۔  اَمہِ  کُے  تفصیل  چھُ  اللہ  تعالیٰ  فرماوان)"
  },
  {
    "verse_id": 8,
    "translation": "پس  چھُ  یِمو  اندرٕہ  اَکھ  قٕسم  دٔچھنہِ  طرفٕکۍ  لوٗکھ،  کیا  رٕتۍ  چھِ  تِم  دٔچھِنہِ  طرفٕکۍ  لوٗکھ،  (تِم  گٔے  تِمے  یِمن  نامۂ  اعمال  یِیہِ  دِنہٕ  دٔچھنِس  اَتھس  کیٚتھ۔  دوٚیُم  قٕسم  گوٚو  لوٗکن  ہُنٛد)"
  },
  {
    "verse_id": 9,
    "translation": "کھوورِ  طرفٕکۍ  لوٗکھ،  تِم  کھوورِ  طرفٕکۍ  لوٗکھ  کٲتیاہ  یچھ  چھِ،  (مُراد  چھِ  تِمو  اندرٕہ  تِم  لوٗکھ  یِمن  نامۂ  اعمال  یِیہِ  دِنہٕ  کھوورِس  اَتھس  کیٚتھ،  یعنی  کٲفر۔)"
  },
  {
    "verse_id": 10,
    "translation": "تریٚیُم  قٕسم  گوٚو  برونٛٹھ  گژھوُنیٚن  ہُند،  تمے  گٔے  برونٹھ  گژٕھوُنۍ  اعلیٰ  درجِکۍ  لوٗکھ۔"
  },
  {
    "verse_id": 11,
    "translation": "تِم  گٔے  خدایس  سٍتۍ  خاص  قُرب  تہٕ  نزدیکی  تھاووُنۍ  لوٗکھ۔"
  },
  {
    "verse_id": 12,
    "translation": "یِم  مقرّب  لوٗکھ  آسن  نعمت  کیٚن  باغن  اندر  عیش  و  آرامس  منز۔"
  },
  {
    "verse_id": 13,
    "translation": "یِمن  مقرب  لوٗکن  ہٕنز  بٔڈ  جماعت  آسہِ  برٛونٹھِمیو  لوٗکو  اندرٕ،  (کیازِ  تِہُنٛد  تعداد  چھُ  زیادٕہ۔)"
  },
  {
    "verse_id": 14,
    "translation": "کم  جماعت  آسہِ  پتہٕ  یِوُنیو  اندرٕہ۔  (برٛونٹھمیو  اندرٕ  چھُ  مُراد  آدم  علیہ  السلامس  پٮ۪ٹھہٕ  عیسیٰ  علیہ  السلامس  تانۍ،  پتہٕ  یِوُنیو  اندرٕ  چھُ  مُراد  پیغمبرِ  آخرُ  الزمانؐ  سٕندِ  پٮ۪ٹھہٕ  قیامتس  تام۔)"
  },
  {
    "verse_id": 15,
    "translation": "تِم  مقرب  لوٗکھ  آسن  بِہِتھ  تِمن  تختن  پٮ۪ٹھ  یِم  سۅنہٕ  سٕنزو  تارَو  سٍتۍ  وۅننہٕ  آسن  آمٕتۍ،  بیٚیہِ  آسنکھ  لعل  و  جوٲہر  جرنہٕ  آمٕتۍ۔"
  },
  {
    "verse_id": 16,
    "translation": "تِمنٕے  تختن  پٮ۪ٹھ  آسن  تکیہِ  دِتھ  بِہِتھ  اَکھ  أکِس  کُن  بُتھ  کٔرِتھ۔"
  },
  {
    "verse_id": 17,
    "translation": "یِوان  گژھان  آسن  تِمن  نِشہِ  خوبصورت  لۅکٕٹۍ  لۅکٕٹۍ  خدمت  گار،  یِم  أکِسٕے  حالس  تہٕ  عمرِ  پٮ۪ٹھ  روزن  ہمیشہٕ۔"
  },
  {
    "verse_id": 18,
    "translation": "تِمے  آسن  تِمن  نِشہِ  انان  ژٔکۍ  دار  آب  خۅر،  بیٚیہِ  قَربہٕ  نارِ،  بیٚیہِ  پیالہٕ  یِم  شرابِ  طہورٕ  سٍتۍ  بٔرۍ  بٔرۍ  آسن،  یُس  شراب  قدرتی  طور  ناگو  تہٕ  چشمو  أندرٕ  نِیرِتھ  جٲری  آسہِ۔"
  },
  {
    "verse_id": 19,
    "translation": "ییٚمہِ  شرابِ  طہورٕ  سٍتۍ  نَہ  کرِ  تِمن  کلہٕ  دُوود،  نَہ  یِیَکھ  عقلہِ  منٛز  فتور  زانٛہہ۔"
  },
  {
    "verse_id": 20,
    "translation": "بیٚیہِ  یِن  تِم  خوب  صورت  لۅکٕٹۍ  تِمن  برونٛٹھ  کُن  تِم  میوٕہ  ہیٚتھ  یِم  تِم  پسند  کرن۔"
  },
  {
    "verse_id": 21,
    "translation": "بیٚیہِ  یِنکھ  ہیٚتھ  وُڈوُنیٚن  جانورن  ہُنٛد  بُزمُت  ماز  یِمن  ہُنٛد  تِم  مٲل  تہٕ  خواہش  کرن۔"
  },
  {
    "verse_id": 22,
    "translation": "بیٚیہِ  آسن  تِمن  جنتی یَن  ہٕندِ  خٲطرٕ  تِمن  جنتن  اندر  تِمے  زنانہٕ  یِمہٕ  پرٛیٚنہِ  آسن،  یِہنزٕ  أچھ  ویٚچھہِ  آسن۔"
  },
  {
    "verse_id": 23,
    "translation": "تِمے  آسن  محفوظ  تھاونہٕ  آمُت  مۅختہٕ  ہِشہِ  صاف  و  شفاف،  نَپہٕ  نَپہٕ  کران۔"
  },
  {
    "verse_id": 24,
    "translation": "یہِ  یِیَکھ  بدلہٕ  عطا  کرنہٕ  تِمن  رِژن  کامیٚن  ہُنٛد  یِمہٕ  تِم  دنیاہس  منٛز  کران  ٲسۍ۔"
  },
  {
    "verse_id": 25,
    "translation": "سُہ  جنتُک  شرابِ  طہوٗر  چیٚتھ  یا  تَمہِ  ورٲے  تہِ  بوزن  نہٕ  تِمن  جنتن  اندر  کانٛہہ  بے  ہوٗدٕہ  کتَھہ،  یا  ناگوار  کلامَہ  ییٚمہِ  سٍتۍ  تِہُنٛد  عیش  منغض  سپدِ  ہے۔"
  },
  {
    "verse_id": 26,
    "translation": "مگر  آسہِ  پرٛتھ  طرفہٕ  یِوان  تِمن  سلامنٕے  ہٕنز  آواز۔  (حق  تعالیٰ  کرِ  تِمن  سلام،  سَلام  قولاً  مِّن  رَبِّ  الرّحیم،  ملٲیک  آسن  کران  تِمن  سلام۔  وَ  المَلائکتُہ  یَدخلونَ  عَلیھِم  مِن  کُلّ  بَاب  سَلام،  سَلام  عَلیکم  طِبتُم،  پانہٕ  وٲنۍ  تہِ  آسن  اَکھ  أکِس  سلام  کران۔  تَحیتھم  فِیھا  سَلام،  غرض  کہ  روحٲنی  و  جسمٲنی  پرٛتھ  قٕسمٕک  اعلیٰ  درجٕکۍ  لذت  آسہِ  تِمن  حٲصل۔  یہِ  گوٚو  سابقینن  ہُنٛد  حال۔  اَمہِ  پتہٕ  چھُ  بیان  یِوان  کرنہٕ  اصحابُ  الیمینن  ہُنٛد  حال)"
  },
  {
    "verse_id": 27,
    "translation": "بیٚیہِ  یِم  دٔچھنہِ  طرفٕکۍ  لوٗکھ  چھِ،  کیا  رٕتۍ  چھِ  تِم  دٔچھِنہِ  طرفٕکۍ  لوٗکھ۔"
  },
  {
    "verse_id": 28,
    "translation": "تِم  آسن  بریٚیہِ  کلیٚن  ہٕندیٚن  باغن  اندر  یِمن  نہٕ  کٔنڈی  آسن۔"
  },
  {
    "verse_id": 29,
    "translation": "بیٚیہِ  کیلہٕ  کُلیٚن  ہٕندیٚن  باغن  اندر،  یِمن  کیلہٕ  لٔگِتھ  آسن  پیوٚٹھُس  پٮ۪ٹھ۔"
  },
  {
    "verse_id": 30,
    "translation": "بیٚیہِ  آسن  زیٹھہِ  زیٖٹھِس  سایس  تَل۔  (تیوٗت  زیوٗٹھ  سایہِ  کہ  ہرگاہ  تیز  رفتار  گُر  أکِس  ہتس  ؤرِیَس  کُنی  دور  تُلہِ،  تۅتہِ  وُبرِ  نہٕ  سُہ  سایہِ،  نَہ  آسہِ  تتھ  سایس  اندر  گرمی  نَہ  آسہِ  سردی،  نَہ  آسہِ  تٲریکی  تہٕ  نَہ  اَنہِ  گٹہٕ،  نہایت  خۅشگوار  تہٕ  معتدل  آسہِ۔)"
  },
  {
    "verse_id": 31,
    "translation": "بیٚیہِ  آسہِ  تِمن  باغن  اندر  آب  جٲری۔"
  },
  {
    "verse_id": 32,
    "translation": "بیٚیہِ  آسن  تِمن  باغن  اندر  بکثرت  میوٕہ۔"
  },
  {
    "verse_id": 33,
    "translation": "یِم  نہٕ  ختمٕے  گژھان  آسن  زانٛہہ  دنیاکیٚن  میون  ہٕندۍ  پٲٹھۍ،  (کہ  موسم  ختم  سپدنہٕ  سٍتۍ  کیا  آسہن  میوٕہ  تہِ  ختم  گژھان،  بیٚیہِ  آسن  نہ  تِم  میوٕہ  ٹھاکھ  کرنہٕ  آمٕتۍ۔)"
  },
  {
    "verse_id": 34,
    "translation": "بیٚیہِ  آسن  تھٔدۍ  تھٔدۍ  وتھرٕنۍ،  (تِمنٕے  وتھرٕنیٚن  پٮ۪ٹھ  آسن  خوبصورت  انۂرِشہِ  زنانہٕ۔)"
  },
  {
    "verse_id": 35,
    "translation": "اَسہِ  آسہِ  تِمن  زنانن  ہٕنز  پیدٲیش  کٔرمٕژ  خاص  طریقٕچ۔"
  },
  {
    "verse_id": 36,
    "translation": "تِمہٕ  آسن  اَسہِ  کرِمژٕ  سارے  انۂرِشے۔  (حوٗرٕ  تہِ  دنیاچہِ  زنانہٕ  تہِ  یِمہٕ  دنیاہس  اندر  آسہن  سپزمَژٕ  بُجہِ،  اَنہِ  تہٕ  کانہِ،  تِمنٕے  یِیہِ  جنتس  اندر  نٔو  زندگی  تہٕ  نوٚو  لۅکچار  عطا  کرنہٕ،  تِمن  آسہِ  نہٕ  سُہ  انہرِشر  پننیٚن  خاندارن  ہٕندِ  ہمبستری  کرنہٕ  سٍتۍ  تہِ  ژلان  تہٕ  زٲیِل  سپدان۔)"
  },
  {
    "verse_id": 37,
    "translation": "تِمے  آسن  دِلرُبا  تہٕ  تَمبلاوُنہِ،  یعنی  خاندارن  پننیٚن  نازَو  تہٕ  عِشوو  سٍتۍ  پانس  کُن  مٲیِل  کروُنہِ،  بیٚیہِ  آسن  اَکی  وٲنسہِ۔  (غرض  تِہُنٛد  حسن  و  جمال،  ناز  و  انداز،  حرکات  و  سکنات،  سٲری  چیز  آسن  دلکش۔)"
  },
  {
    "verse_id": 38,
    "translation": "یِم  سٲری  چیز  آسن  دٔچھِنہِ  طرفہٕ  کیٚن  لوٗکن  ہٕندِ  خٲطرٕ۔"
  },
  {
    "verse_id": 39,
    "translation": "اصحابِ  یمینن  ہٕنز  بٔڈ  جماعت  آسہِ  برونٹھمیو  لوٗکو  اندرٕ۔"
  },
  {
    "verse_id": 40,
    "translation": "بیٚیہِ  آسہِ  بٔڈ  جماعت  یِہںز  پتہٕ  یِوُنیو  اندرٕہ۔"
  },
  {
    "verse_id": 41,
    "translation": "بیٚیہِ  یِم  کھوورِ  طرفٕکۍ  لوٗکھ  چھِ،  تِم  کھوورِ  طرفٕکۍ  لوٗکھ  کٲتیاہ  یچھ  چھِ۔"
  },
  {
    "verse_id": 42,
    "translation": "تِم  لوٗکھ  آسن  نارس  تہٕ  رَسرِ  منٛز۔"
  },
  {
    "verse_id": 43,
    "translation": "بیٚیہِ  سخت  سیاہ  دٕہہ  کِس  سایس  تل،  یتھ  منز  نہٕ  درینٹھٕے  کینہہ  یوان  آسہِ۔"
  },
  {
    "verse_id": 44,
    "translation": "نَہ  آسہِ  سُہ  دۅہ  شُہُل،  نَہ  آسہِ  سُہ  کُنہِ  قٕسمُہ  خۅش  منظر  تہٕ  راحت  واتناووُن۔  (یہِ  یُتھ  عذاب  کیازِ  سنا  آسہِ  تِمن؟)"
  },
  {
    "verse_id": 45,
    "translation": "بے  شک  تِم  ٲسۍ  نا  ییٚمہِ  برونٹھ  یعنی  دنیاہس  اندر  عیش  و  آرامس  منٛز  ییٚمہِ  سببہٕ  فکری  کھسان  اوسُکھ  نہٕ  کینٛہہ،  تتھ  خۅشحٲلی  اندر  ٲسۍ  غرق  گٔمٕتۍ۔"
  },
  {
    "verse_id": 46,
    "translation": "تَمی  ٲسۍ  تِم  ڈاڈ  کٔرِتھ  أکِس  بٔڈِس  گناہس  پٮ۪ٹھ  یعنی  شِرکس  تہٕ  کفرس  پٮ۪ٹھ۔"
  },
  {
    "verse_id": 47,
    "translation": "بیٚیہِ  ٲسۍ  تِم  ونان،  کیا  أسۍ  ییٚلہِ  مرو،  توپتہٕ  دۅدرَو،  أسۍ  روزَو  نہٕ  کینہہ  تہِ  دۅدریمژو  أڈجو  ورٲے،  تہِ  گٔژِھتھ  یِموٕہ  أسۍ  دوبارٕہ  بیٚیہِ  زندٕہ  کرنہٕ؟"
  },
  {
    "verse_id": 48,
    "translation": "کیا  بیٚیہِ  یِنہٕ  سٲنۍ  بروٗنٹھِم  مٲلۍ  بُڈِبب  تہِ  زندٕہ  کرنہٕ،  یِہنز  حالت  سانہِ  کھۅتہٕ  تہِ  بدتر  آسہِ  گٔمٕژ؟"
  },
  {
    "verse_id": 49,
    "translation": "توٚہۍ  فرمٲوِیوٗکھ  یا  رسول  اللہؐ،  بے  شک  تُہنز  کیا  چھےٚ  کتھٕے،  اولین  تہٕ  ٲخرین،"
  },
  {
    "verse_id": 50,
    "translation": "سٲری  یِن  جمع  کرنہٕ  تہٕ  سۅمبراونہٕ  اَکہِ  دۅہ  أکِس  معین  کرنہٕ  آمتِس  وقتس  پٮ۪ٹھ،  یعنی  قیامتُک  دۅہ،  ییٚمُیک  وقت  اللہ  تعالیٰ  سٕندِس  علمس  اندر  مقرر  چھُ۔"
  },
  {
    "verse_id": 51,
    "translation": "توپتہٕ  چُھ  تۅہیہِ  اے  وَتہِ  ڈٔلِمٕتیو!  اے  پٔزِس  اَپُز  زانہٕ  وُنیو!"
  },
  {
    "verse_id": 52,
    "translation": "آسہِ  توہیہِ  ضرور  کھیوٚن  زَقوم  کہ  کُلہِ  منٛزٕ۔"
  },
  {
    "verse_id": 53,
    "translation": "تمی  زقوم  سٍتۍ  ٲسِو  توٚہۍ  پننۍ  یَڈ  بروُنۍ  تہٕ  پُر  کروُنۍ۔"
  },
  {
    "verse_id": 54,
    "translation": "تتھ  پٮ۪ٹھ  آسہِ  تۅہیہِ  چیٚنۍ  جہنمٕچ  رَسٕر۔"
  },
  {
    "verse_id": 55,
    "translation": "سۅے  رسٕر  چیٚیِو  توٚہۍ  ترٛیشہِ  ہتیٚن  ووٗنٹن  ہٕندۍ  پٲٹھۍ۔"
  },
  {
    "verse_id": 56,
    "translation": "یٔہے  آسہِ  گۅڈنِچ  ضیافت  تُہنز  قیامتُک  دۅہ۔"
  },
  {
    "verse_id": 57,
    "translation": "اسہِ  کٔروٕ  توٚہۍ  سٲری  پٲدٕہ  گۅڈنچہِ  لٹہِ،  یتھ  توٚہۍ  تہِ  چھِو  تسلیم  کران،  دوٚیمہِ  لٹہِ  دوبارٕہ  پٲدٕہ  کرنس  کۅنہٕ  چھِو  توٚہۍ  تسلیم  تہٕ  تصدیق  کران؟"
  },
  {
    "verse_id": 58,
    "translation": "توٚہۍ  ؤنِتَو  یُس  منی  یعنی  نطفہٕ  توٚہۍ  واتناوان  چھِو  زنانن  ہٕندیٚن  شکمن  تہٕ  بچہِ  دانیٚن  اندر،"
  },
  {
    "verse_id": 59,
    "translation": "کیا  توٚہی  چھِو  تتھ  نطفس  انسان  بناوان  کِنہٕ  أسۍ  چھِ  انسان  بناون  وٲلۍ؟  (یہِ  کتھ  چھےٚ  ظاہر  کہ  بناون  وٲلۍ  تہٕ  پٲدٕ  کرن  وٲلۍ  چھِ  أسی،  منی  اندر  تراونہٕ  پتہٕ  چُھنہٕ  تتہِ  چہِ  کُنہِ  کامہِ  پٮ۪ٹھ  تُہُند  کانٛہہ  تصرف،  یہِ  چَھنہٕ  اَسہِ  ورٲے  کٲنسہِ  ہٕنز  کٲم۔)"
  },
  {
    "verse_id": 60,
    "translation": "اَسی  چھُ  مقرر  کوٚرمُت  تُہندِ  خٲطرٕ  مرُن،  یعنی  سٲنی  کٲم  پٲدٕہ  کرُن،  توپتہٕ  أکِس  خاص  وقتس  تام  زندٕہ  تھاوُن،  توپتہٕ  أکِس  معین  و  مقرر  وقتس  پٮ۪ٹھ  مارُن،  یِمہٕ  چھےٚ  سارے  کامہِ  سانے،  أسۍ  چھِنہٕ  ہرگز  عٲجز۔"
  },
  {
    "verse_id": 61,
    "translation": "ییٚمہِ  کتھہِ  نِشہِ  کہ  أسۍ  کیا  بدلاوو  توٚہۍ،  تۅہے  ہِویٚن  بیٚین  لوٗکن  سٍتۍ،  بیٚیہِ  واتناوو  توٚہۍ  تتھ  عالمس  منٛز  ییٚتیُک  نہٕ  تۅہیہِ  پتہٕے  آسہِ،  یا  بناوو  توٚہۍ  تمی  قسمٕکۍ  مخلوق  یِمن  ہٕنز  نہٕ  تۅہیہِ  خبرٕے  آسہِ،  یعنی  تۅہیہِ  سپدِ  مسخِ  صورت،  واندرن  تہٕ  سورن  ہٕنز  شکل،  اَسہِ  ہیٚکہِ  نہٕ  تمہِ  نِشہِ  کانٛہہ  تہِ  پتھ  رٔٹِتھ۔"
  },
  {
    "verse_id": 62,
    "translation": "بے  شک  تۅہیہِ  چھےٚ  سانہِ  گۅڈٕ  پٲدٕ  کرنٕچ  خبرٕے،  ادٕہ  کۅنہٕ  چھُو  تۅہیہِ  یاد  پیٚوان  تہٕ  فکرِ  تران  کہ  قیامتُک  دۅہ  تہِ  یِیِو  توٚہۍ  یِتھے  پٲٹھۍ  بیٚیہِ  دوبارٕہ  پٲدٕہ  کرنہٕ؟"
  },
  {
    "verse_id": 63,
    "translation": "توٚہۍ  ؤنِتو  اے  لوٗکو،  یُس  توٚہۍ  غلاتن  ہُنٛد  بیول  زمینس  منٛز  وَوان  چھِو،"
  },
  {
    "verse_id": 64,
    "translation": "کیا  توٚہۍ  چھِو  تتھ  بیٲلِس  زمینہٕ  منٛزٕ  کُل  کَھاران،  کِنہٕ  زراعت  تہٕ  کُلۍ  کھاروُنۍ  چھِ  أسۍ؟  سُہ  زِراعت  تہِ  چُھ  سٲنِسٕے  اختیارس  اندر۔"
  },
  {
    "verse_id": 65,
    "translation": "ہرگاہ  أسۍ  یژھو  سُہ  زِراعت  کرون  أسۍ  ہاشہِ  گوٚمُت  یُس  پنہٕ  پنہٕ  سورُے  ؤسۍ  پیٚیہِ،  پَس  سپدِو  توٚہۍ  حیران  تہٕ  پریشان،  دپنہِ  لگیو  توٚہۍ،"
  },
  {
    "verse_id": 66,
    "translation": "بے  شک  چھِ  أسۍ  نقصان  زَدو  تہٕ  تاوان  زدو  اندرٕ۔"
  },
  {
    "verse_id": 67,
    "translation": "نقصانٕچ  چھَنہٕ  کتھٕے  بلکہ  چھِ  أسۍ  بالکل  محروم،  اَسہِ  روٗد  نہٕ  کِہِنۍ۔"
  },
  {
    "verse_id": 68,
    "translation": "توٚہۍ  ؤنۍتو،  اے  لوٗکو!  تتھ  آبس  متعلق  یُس  توٚہۍ  چیٚوان  چھِو۔"
  },
  {
    "verse_id": 69,
    "translation": "کیا  توٚہی  چھِوٕ  سُہ  آب  اوٚبرٕ  منٛزٕ  تراوان،  کِنہٕ  سُہ  آب  تراوَن  وٲلۍ  چھِ  أسی؟  سُہ  باران  ترٲوِتھ  تہِ  چھُ  سُہ  آسان  سٲنِسٕے  اختیارس  اندر۔"
  },
  {
    "verse_id": 70,
    "translation": "ہرگاہ  أسۍ  یژھۅ  سُہ  کرون  أسۍ  نون  تہٕ  ٹیوٚٹھ،  بالکل  بدمزٕہ  تِی  ہیٚکون  کٔرِتھ،  وۅنۍ  چھَو  یہِ  سٲنۍ  بٔڈ  مہربٲنی  کہ  أسۍ  چھِو  نہٕ  سُہ  آب  ٹیٹھراوان،  ادٕہ  کۅنہٕ  چھِو  توٚہۍ  شکر  گزٲری  کران؟"
  },
  {
    "verse_id": 71,
    "translation": "اے  لوٗکو!  توٚہۍ  ؤنِتَو  یُس  نار  توٚہۍ  روشن  کران  چھِو۔"
  },
  {
    "verse_id": 72,
    "translation": "کیا  تۅہیہِ  کروکھہٕ  تِم  کُلۍ  پٲدٕہ  یِمو  منٛزٕ  تِم  سبز  ٲسِتھ  سُہ  نار  چھُ  نیران  یُس  تِہنزن  لنجن  اَکھ  أکِس  سٍتۍ  گٔھکٕھر  دِنہٕ  کہ  وقتہٕ  ظٲہر  سپدان  چھُ،  کِنہٕ  أسی  چھِ  تِم  کُلیٚن  ہٕندۍ  پٲدٕہ  کروُنۍ،  تمو  منٛزٕ  سُہ  شعلہٕ  تہٕ  ریہہ  کڑوُنۍ؟"
  },
  {
    "verse_id": 73,
    "translation": "اَسہِ  کوٚر  یہِ  دنیاہُک  نار  ٲخرتُک  نارِ  دوزخ  ژیٚتس  پاونُک  اَکھ  چیزَہ  پٲدٕہ،  بیٚیہِ  اَکھ  فٲیدُک  چیزَہ  مسٲفرن  ہٕندِ  خٲطرٕ،  سُہ  نفع  تُلُن  تہِ  چھُ  موقوف  خداے  سٕندِس  قدرتس  پٮ۪ٹھ۔  لہٰذا  ییٚمۍ  سٕنز  یہِ  قدرت  چھےٚ،"
  },
  {
    "verse_id": 74,
    "translation": "پَس  کٔرِو  توٚہۍ  تَس  پننِس  بٔڈِس  پروردگارٕ  سٕندِ  نامِ  پاکُک  تسبیح  تہٕ  تمحید۔"
  },
  {
    "verse_id": 75,
    "translation": "بہٕ  چھُس  قَسم  ہاوان  تارکن  ہٕنزن  لوسنہٕ  چن  جاین  ہُنٛد،"
  },
  {
    "verse_id": 76,
    "translation": "پٔزۍ پٲٹھۍ  یہِ  چھُ  قَسمَہ  سٮ۪ٹھاہ  بوٚڈ  ہرگاہ  تۅہیہِ  خبر  آسِہے،  کیازِ  خداے  ییمُیک  قسم  ہاوِ  سُہ  چھا  معمولی  کتَھہ،  قسم  چھُ  یتھ  کتھہِ  پٮ۪ٹھ  کہ"
  },
  {
    "verse_id": 77,
    "translation": "بے  شک  یہِ  قرآنِ  مجید  یُس  نبی  کریم  صلی  اللہ  علیہ و سلمن  پٮ۪ٹھ  نٲزل  سپدان  چھُ،  تمہِ  کہ  مُنزّلُ  مِّنَ  اللہ  آسنہٕ  مۅکھہٕ  چھُ  سُہ  سٮ۪ٹھاہ  مکرم  و  معظم۔"
  },
  {
    "verse_id": 78,
    "translation": "قرآنِ  مجید  یُس  أکِس  محفوظ  کتابہِ  اندر  برونٹھ  پٮ۪ٹھے  درج  چھُ،  یعنی  لوحِ  محفوظس  اندر۔"
  },
  {
    "verse_id": 79,
    "translation": "اتھہٕ  چھِنہٕ  لاگان  تتھ  لوحِ  محفوظس  مگر  پاک  و  پٲکیزٕہ  مَلک،  شیطانن  چھُنہٕ  ممکنٕے  اَتھ  نکھہٕ  پکُن  یا  اتھہٕ  لاگُن،  اَمہِ  کیٚن  معنی  ین  پٮ۪ٹھ  مطلع  سپدنٕچ  چھَنہٕ  کتھٕے۔  (بعضے  مفسرین  چھِ  لَا  یَمَسّہٗ  ہُک  ضمیر  راجع  کران  قرآنِ  مجیدس  کُن،  یعنی  اَتھ  قرآنِ  مجیدس  چھِنہٕ  اَتھہٕ  لاگان  مگر  پاک  لوٗکھ  یعنی  یِہندۍ  دل  صاف  چھِ،  یِہندۍ  اخلاق  پٲکیزٕہ  چھِ،  یِمن  وَتھ  چھےٚ  یِوان  اَمہِ  کیٚن  علوم  و  صنایعن  کُن۔  یا  چھُ  یہِ  نفع  بَمعنی  نہی  مطلب  گوٚو  اَتھ  قرآنِ  مجیدس  مہٕ  ٲسِن  اَتھہٕ  لاگان  مگر  پاک  لوٗکھ  یعنی  بے  طہارت  مہٕ  ٲسن  اَتھہٕ  لاگان  یا  تھپھ  کران  اتھ  قرآنِ  مجیدس،  چنانچہ  حدیث  شریفن  اندر  چھُ  تتھ  متعلق  بیان  فرموومُت  نبی  کریمنؐ۔)"
  },
  {
    "verse_id": 80,
    "translation": "یہِ  قرآنِ  مجید  چھُ  نٲزل  کرنہٕ  آمُت  ربّ  العالمین  سٕندِ  طرفہٕ۔"
  },
  {
    "verse_id": 81,
    "translation": "کیا  اَتھ  کلامِ  پاکس  سٍتۍ  چِھوٕ  توٚہۍ  سۅ  معمولی  کتَھہ  زٲنِتھ  خلاف  کران۔"
  },
  {
    "verse_id": 82,
    "translation": "اَمہِ  مُداہنت  علاوٕہ  چُھو  توہیہِ  بنوومُت  اَتھ  قرآنِ  مجیدس  انکار  کرُن  تہٕ  سُہ  اَپُز  زانُن  پنُن  غذا،  تمی  چھِو  توحیدس  تہٕ  قیامت  کِس  دۅہس  انکار  کران،  ہرگاہ  یہِ  انکار  کرُن  تُہُند  پوٚز  چھُ؟"
  },
  {
    "verse_id": 83,
    "translation": "اَدٕہ  کۅنہٕ  چھِو  توٚہۍ  تَمہِ  وقتہٕ  کینٛہہ  ہیٚکان  کٔرِتھ  ییٚمہِ  وقتہٕ  تُہٕندِس  کٲنسہِ  رشتہٕ  دارس،  عزیزس  مَرنہٕ  وِزِ  زُو  ہِرِس  پٮ۪ٹھ  واتان  چھُ،  موت  چہِ  سختی  گرفتار  سپدان  چھُ۔"
  },
  {
    "verse_id": 84,
    "translation": "توٚہۍ  چھِو  حسرت  چو  نظرو  تَس  وُچھان،  تٔمۍ  سٕنز  بے  بسی  تہٕ  درماندگی  ہُنٛد  تَماشہِ  وُچھان۔"
  },
  {
    "verse_id": 85,
    "translation": "أسۍ  تہِ  چھِ  تَس  مرن  وٲلِس  شخصس  تُہندِ  کھۅتہٕ  زیادٕہ  نزدیک  آسان،  توٚہۍ  چھِو  وُچھان  تُہَند  ظٲہری  حالٕے  یوت،  اَسہِ  چھُ  معلوم  تُہَند  بٲطنی  حال  تہِ۔  مگر  توٚہۍ  چِھو  نہٕ  سون  تَس  نزدیک  تہٕ  قریب  آسُن  وُچھان۔"
  },
  {
    "verse_id": 86,
    "translation": "اگر  فِی  الوقع  توٚہۍ  قیامتُک  دۅہ  دوبارٕہ  بیٚیہِ  زندٕہ  یِیِو  نہٕ  کرنہٕ،  تۅہیہِ  حساب  یِیہِ  نہٕ  ہیٚنہٕ،  توٚہۍ  کٲنسہِ  ہٕندِس  اختیارس  منٛز  چھِو  نہٕ۔"
  },
  {
    "verse_id": 87,
    "translation": "تیٚلہِ  کۅنہٕ  چھِ  أمِس  مرن  وٲلِس  شخصہٕ  سُنٛد  رُوح  واپس  انان،  یا  کیازِ  چھِو  تٔہندِس  رُوحس  نیرنہٕ  دِوان؟  چھِو  ہے  توٚہۍ  اَتھ  خبط  و  خیالس  یعنی  قیامت  کِس  انکارس  اندر  پٔزِیٲرۍ۔  (معلوم  سپُد  کہ  قیامتُک  وقوع  چھُ  حق  تہٕ  پوٚز۔  لہٰذا  ییٚلہِ  سۅ  قیامت  قٲیِم  سپدِ)"
  },
  {
    "verse_id": 88,
    "translation": "پَس  یُس  شخص  آسہِ  تَمہِ  دۅہ  مقرّب  بندو  أندرٕہ۔"
  },
  {
    "verse_id": 89,
    "translation": "تیٚلہِ  چھُ  تٔہندی  خٲطرٕ  مکمل  آرام،  بیٚیہِ  فراغتُک  غذا  یا  جنتُک  بۅے  خۅش  بیٚیہِ  نعمتن  ہندۍ  باغ۔"
  },
  {
    "verse_id": 90,
    "translation": "وۅنۍ  یُس  آسہِ  دٔچھِنہِ  طرفہٕ  کیو  لوٗکو  اندرٕہ،  (تس  یِیہِ  وَننہٕ)"
  },
  {
    "verse_id": 91,
    "translation": "چانہِ  خٲطرٕ  چھُ  امن  و  امان  پرٛتھ  آفت  نِشہِ،  کیازِ  ژٕہ  چھُکھ  اصحابِ  یمینو  أندرٕہ۔"
  },
  {
    "verse_id": 92,
    "translation": "وۅنۍ  یُس  شخص  آسہِ  پٔزِس  انکار  کروُنیو  اندرٕہ،  وَتہِ  ڈٔلِمتیو  اندرٕہ۔"
  },
  {
    "verse_id": 93,
    "translation": "پَس  یِیہِ  تَس  گۅڈنی  پیش  کرنہٕ  جہنمٕچ  رسٕر۔"
  },
  {
    "verse_id": 94,
    "translation": "توپتہٕ  گوس  واتُن  تہٕ  دٲخل  سپدُن  دَزوُنِس  نارس  اندر،  ہمیشہٕ  روزنہٕ  خٲطرٕ۔"
  },
  {
    "verse_id": 95,
    "translation": "بے  شک  یٔہے  چھےٚ  پٔز  تہٕ  یقینی  کتھ۔"
  },
  {
    "verse_id": 96,
    "translation": "لہٰذا  یسٕندِس  اختیار  و  تصرفس  منٛز  یِمہٕ  سارے  کتھہٕ  چھےٚ،  تَس  عظیمُ  الشان  پننِس  پروردگارٕ  سٕندِ  نامِ  پاک  سٍتۍ  کٔرِو  توٚہۍ  تُہَند  یاد۔  (پران  ٲسِو  سُبحانَ  رَبی  العَظِیم،  ییٚلہِ  یہِ  آیۂ  کریمَہ  نٲزل  سپُد  نبی  کریم  صلی  اللہ  علیہ و سلمو  فرموو،  اِجعلُوھَا  فِی  رَکوعِکُم،  یہِ  تھٲوِو  توٚہۍ  پنُن  وظیفہٕ  نٮ۪مازِ  ہٕندِس  رکوعس  اندر،  یعنی  رکوعس  اندر  ٲسِو  پران  یۅہے  تسبیح  سُبحانَ  رَبی  العظِیم۔  ییٚلہِ  نٲزل  سپُد  سَبحِ  اسّمَ  رَبکَ  الاَعلیٰ  تمہِ  ساعتہٕ  فرموو  نبی  کریموؐ،  اِجعلُوھَا  فِی  سُجُودِکُم،  یہِ  تھٲوِیوٗن  توٚہۍ  پننِس  سجدس  اندر،  یعنی  سجدس  اندر  ٲسِو  پران  سُبحانَ  رَبی  الاعلیٰ۔)"
  }
]