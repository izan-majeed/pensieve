[
  {
    "verse_id": 1,
    "translation": "تٔسۍ  معبودِ  برحقس  ییٚمۍ  سُند  مُلک  چھُ  تہٕ  سورُے  یہِ  آسمانن  منٛز  چھُ  بیٚیہِ  تہِ  سورُے  یہِ  زمینن  منٛز  چھُ،  چھِ  سزاوار  سٲری  حمد  تہٕ  ثناء  بیٚیہِ  چھِ  تٔسۍ  سزاوار  سٲری  حمد  تہٕ  ثناء  ٲخرتس  منٛز  تہِ،  بیٚیہِ  چھُ  سُے  سٮ۪ٹھاہ  حکمت  وول۔  تس  چھےٚ  سارِچی  پوٗرٕ  خبر،  سُہ  چھُ  تِیُتھ  باخبر  ذات  کہ۔"
  },
  {
    "verse_id": 2,
    "translation": "سُے  چھُ  زانان  تہِ  سورُے  یہِ  زمینس  منٛز  واتان  چھُ  بیٚیہِ  تہِ  سورُے  یہِ  زمینہٕ  منٛزٕہ  کھسان  چھُ،  بیٚیہِ  تہِ  سورُے  یہِ  آسمانہٕ  وَسان  چھُ،  بیٚیہِ  تہِ  سورُے  یہِ  آسمان  کُن  کھسان  چھُ،  سُہ  چھُ  سٮ۪ٹھاہ  رحم  کروُن،  سٮ۪ٹھاہ  مغفرت  کروُن۔"
  },
  {
    "verse_id": 3,
    "translation": "بیٚیہِ  چھِ  ونان  یِم  کٲفر  کہ  اَسہِ  پٮ۪ٹھ  یِیہِ  نہٕ  قیامتھٕے۔  توٚہۍ  فرمٲوِیوٗکھ  یا  رسول  اللہ  صلی  اللہ  علیہ  و سلم  یقیناً  یِیہِ  تۅہیہِ  قیامت،  مےٚ  چھُ  پننِس  پروردگارٕ  سُنٛد  قسم  یُس  سورُے  غیب  زانہٕ  وُن  چھُ۔  پس  پروردگارس  نِشہِ  چھُنہٕ  پوٗشیدٕہ  تہٕ  کھٔٹِتھ  کانٛہہ  چیزاہ  أکِس  ذرس  برابر  تہٕ  آسمانن  اندر  نہ  زمینن  اندر،  نہ  اَکہِ  ذرٕہ  کھۅتہٕ  لۅکُٹ  کانٛہہ  چیزاہ،  نہ  اَکہِ  ذرٕہ  کھۅتہٕ  بوٚڈ  کانٛہہ  چیزاہ۔  پرتھ  چیزاہ  چھُ  تس  نِشہِ  لیکھِتھ  نَنہِ  کتابہِ  یعنی  لوح  محفوظس  اندر۔"
  },
  {
    "verse_id": 4,
    "translation": "قیامت  یِیہِ  ضرور  ییٚمہِ  خٲطرٕ  کہ  یُتھ  اللہ  تعالیٰ  تِمن  لوٗکن  رٕژ  موٚزوٗرۍ  عطا  کرِ  یِمَو  ایمان  اوٚن  تہٕ  رٕژٕ  عملہٕ  کریکھ  تِہِندی  خٲطرٕ  چھُ  بوٚڈ  مغفرت  تہٕ  عزتُک  روزی  تہٕ  جنتس  اندر۔"
  },
  {
    "verse_id": 5,
    "translation": "بیٚیہِ  یِم  لوٗکھ  دورٕہ  دور  تہٕ  کوشش  کران  ٲسۍ  سانین  آیاتن  تہٕ  دلیلن  پھُٹراونہٕ  خٲطرٕ،  تِہِندِ  خٲطرٕ  چھُ  سخت  عذاب  دگ  تہٕ  دود  تُلہٕ  وُن۔"
  },
  {
    "verse_id": 6,
    "translation": "بیٚیہِ  چھِ  زانان  تِم  لوٗکھ  یِمن  علم  آو  عطا  کرنہٕ ﴿یعنی  علماء  اہلِ  کتاب﴾ تتھ  کتابہِ  یۅسہٕ  تۅہیہِ  پٮ۪ٹھ  نٲزل  کرنہٕ  آیہِ  تُہٕندِس  پروردگار سٕندِ  طرفہٕ  پٔزکتاب،  بیٚیہِ  یۅسہٕ  پکناوان  چھےٚ  لوٗکن  تس  خداے  سٕنزِ  وَتہِ  یُس  غٲلب  چھُ  حمد  دَپنہِ  آمُت  چھُ۔"
  },
  {
    "verse_id": 7,
    "translation": "بیٚیہِ  چھِ  ونان  کافر  پانہٕ  وٲنۍ  ٹھٹھہٕ  پٲٹھۍ  أسۍ  ما  ہاوونَو  توہیہِ  سُہ  شخص  یُس  عجیب  خبراہ  ونان  چھُ  زِ  ییٚلہِ  تۅہیہِ  میٚژِہ  منٛز  پھُتہٕ  پھُتہٕ  تہٕ  ریزٕہ  ریزٕہ  سپدِ،  توپتہٕ  یِیِو  توٚہۍ  دوبارٕہ  بیٚیہِ  نَوِ  زندگی  منٛز  اَننہٕ۔"
  },
  {
    "verse_id": 8,
    "translation": "کیا  سَنا  تٔمی  شخصن  ٹھٔہرووٕہ  خدایس  پٮ۪ٹھ  اَپُز  کِنہٕ  تس  چھُ  مَژر  تہٕ  جنون،  نہ  چھُ  اِفترا،  نہ  چھُ  مَژر  بلکہ  چھِ  تِم  لوٗکھ  یِم  قیامتس  تہٕ  ٲخرتس  منکر  چھِ  بٔڑِس  عذابس  تہٕ  بجہِ  گمرٲہی  منٛز  مبتلا۔"
  },
  {
    "verse_id": 9,
    "translation": "کیا  یِمَو  لوٗکو  وُچھنا  آسمانس  تہٕ  زمینس  کُن  یۅسہِ  یِمن  برونٹھ  کِنۍ  تہٕ  تھٔر  کِنۍ  یعنی  پرتھ  طرفہٕ  چھےٚ  احاطہ  کٔرِتھ۔  ہرگاہ  أسۍ  ییٚژھو  تِم  نِموکھ  زمینس  تل  وٲلِتھ،  یا  تراوَو  تِمن  پیتھ  آسمان  چہ  چھَلہٕ،  توپتہٕ  گالوکھ  تمی  سٍتۍ  سانین  آیاتن  انکار  کرنہٕ  خٲطرٕ  پٔزِپٲٹھۍ  اَتھ  منٛز  چھُ  بوٚڈ  نشانہٕ  پروردگارٕ  سٕندِس  قدرت  وول  آسنس  پٮ۪ٹھ  پرتھ  رجوع  بخدا  کرٕوُنِس  بندٕھ  سٕندِ  خٲطرٕ۔"
  },
  {
    "verse_id": 10,
    "translation": "بیٚیہِ  کوٚر  اَسہِ  عطا  حضرت  داودس  پننہٕ  طرفہٕ  بوٚڈ  فضیلت  تہٕ  بٔڈ  نعمت،  بیٚیہِ  کوٚر  حکم  جانورن  توٚہۍ  تہِ  ٲسِو  تِمن  سٍتۍ  سٍتۍ  تسبیح  پران  روزان۔  چنانچہ  حکم  کوٚر  اَسہِ  کۅہن  کہ  تۅہیہِ  ٲسِو  گرِ  گرِ  تِمن  سٍتۍ  تسبیح  پران۔  بیٚیہِ  کوٚر  اَسہِ  تُہٕندِ  خٲطرٕ  شِستٕر  موم  ہیوٗ  نرم۔"
  },
  {
    "verse_id": 11,
    "translation": "حضرت  داوٗدس  کوٚر  حکم  توٚہۍ  ٲسِو  بناوان  اَتھ  شِسترس  زِرہ  کُشادٕہ  کُشادٕہ،  بیٚیہِ  کٔرِو  پوٗرٕ  اندازٕہ  کریٚن  ہٕندِس  مِلناونس  تہٕ  واٹھ  دِنس  اندر۔  اے  خاندانِ  داوٗد  توٚہۍ  سٲری  دٔپِو  یِمن  نعمتن  پٮ۪ٹھ  حمد  تہٕ  شکر  بیٚیہِ  کٔرِو  توٚہۍ  رٕژٕ  عملہٕ،  پٔزِپٲٹھۍ  بہٕ  چھُس  تُہٕنزن  سارِنٕے  کامین  پٮ۪ٹھ  پوٗرٕ  وٲقف۔"
  },
  {
    "verse_id": 12,
    "translation": "بیٚیہِ  کوٚر  اَسہِ  سلیمان  علیہ  السلامس  واو  مُسخر،  صُبحس  اوس  سُہ  ریتٕچ  وَتھ  طے  کران،  شامس  تہِ  اوس  ریٚتٕچ  وَتھ  طے  کران۔  بیٚیہِ  پکنوو  اَسہِ  تِہِندِ  خٲطرٕ  ترامُک  ناگ،  ترام  اوس  گٔلِتھ  نیران  آبٕکۍ  پٲٹھۍ  پننہِ  کانہِ  منٛزٕہ  یُتھ  تِمن  بانہٕ  بٹھہٕ  تیار  کرنس  اندر  سہولیت  سپدِہ،  تمہِ  کی  ٲسۍ  تِم  بجہِ  بجہِ  دیگہٕ  تہٕ  بڑۍ  بٔڑۍ  بانہٕ  بناوان،  بیٚیہِ  کٔرۍ  اَسہِ  تِمن  مُسخر  تہٕ  تٲبع  جِنو  اندرٕہ  تِم  اشخاص  یِم  تِمن  برونٹھہٕ  کنہِ  خداے  سٕندِ  حکمہٕ  سٍتۍ  کٲم  ٲسۍ  کران،  بیٚیہِ  یُس  اَکھاہ  تِمَو  اندرٕہ  سانہِ  حکمہٕ  نِشہِ  روگردٲنی  کرِ،  سُہ  ژٕہناوون  أسۍ  ٲخرتس  اندر  نارٕ  کہ  عذابُک  مزٕہ۔"
  },
  {
    "verse_id": 13,
    "translation": "تِم  جِن  ٲسۍ  بناوان  تِہِندِ  خٲطرٕہ  تِم  تِم  چیز  یِم  تِم  یَژھ  ہن  بجہِ  بجہِ  قٲلب  لَرِ  ہِشہِ،  بیٚیہِ  کُلین  تہٕ  کۅہن  ہٕنزٕ  شکلہٕ،  بیٚیہِ  بٔڑۍ  بٔڑۍ  ٹٹھٕلۍ،  تلاو  بیٚیہِ  بجہِ  بجہِ  دیگہٕ  یِمہٕ  أکۍ  سٕے  جایہِ  ٹھٔہرِتھ  آسہٕ  آسان،  اَسہِ  کوٚر  حکم  حضرت  داوٗد  سٕندِس  خاندانس  کہ  یِمن  نعمثن  پٮ۪ٹھ  دٔپِو  شکر،  شکرگزٲری  کٔرِو  رٕژ  عمل  کرنہٕ  سٍتۍ۔  میانیو  بندو  اندرٕہ  چھِ  کمٕے  شکرگزٲری  کروُنۍ،  اَدٕہ  ییٚلہِ  اَسہِ  حضرت  سلیمان  سٕندِ  مرنُک  حکم  جٲری  کوٚر  تہٕ  تِم  گٔے  ییٚمہِ  عالمہٕ  تختس  پٮ۪ٹھ  بِہِتھ،  لوٗر  ٲسٕکھ  تھٲومٕژ  ہۅنگنہِ  تل،  تِتھے  پٲٹھۍ  کوٚر  تِہِندۍ  روحِ  مبارکن  پرواز،  اَتھ  حالتس  اندر  روٗدۍ  تِم  أکِس  ؤرِیَس  تانۍ،  جِن  ٲسۍ  وُچھان  تِمن  تختس  پٮ۪ٹھ  بِہِتھ،  کانٛہہ  اوس  نہٕ  جُرات  کٔرِتھ  نکھہٕ  تل  یِتھ  نظردِنَس۔  کُنہِ  چیزن  دُیت  نہٕ  پتاہ  تِمن  جِنن  سلیمان  علیہ  السلام  سٕندِ  مرنُک  مگر  کھۅڈٕ  کیٚمۍ  أکۍ  یُس  تِہِنزِ  لورِ  أندری  أندری  کوٗران  تہٕ  کھیٚوان  اوس۔"
  },
  {
    "verse_id": 14,
    "translation": "اَدٕہ  ییٚلہِ  سۅ  لوٗر  کھۅکھٕر  گٔیہِ  تہٕ  پیٚیہِ  ؤسِتھ،  تِم  تہِ  آے  وُکراونہٕ  بۅن  کُن  اَتھ  تختس  پٮ۪ٹھ،  اَدٕہ  سَپُد  معلوم  جِنن  تِہِندِ  ییٚمہِ  عالمہٕ  گژھنُک۔  دپنہِ  لٔگۍ  کہ  ہرگاہ  غٲبٕچ  خبر  آسِہا  تیٚلہِ  ما  آسٕہن  تِم  ؤرِیَس  ذلت  کِس  عذابس  منٛز  گرفتار۔"
  },
  {
    "verse_id": 15,
    "translation": "بے  شک  ٲسۍ  قوم  سبا  خٲطرٕ  تِہِندِس  وطنس  اندر  خداے  سٕنز  اطاعت  تہٕ  فرماں بردٲری  کرنس  پٮ۪ٹھ  بٔڑۍ  بٔڑۍ  نشانہٕ  تہٕ  دلیلہٕ  موجود،  تِمَو  نشانو  أندرٕہ  اوس  اَکھ  نشانہٕ  کہ  زٕہ  باغ  ٲسِکھ  سڑکہ  دٔچھِنۍ  تہٕ  کھوفرِ  قطار  درقطار  یعنی  تِہِندس  علاقس  اندر  ٲسۍ  عام  شاہراہ  تہٕ  سڑکہِ  دٔچھِن  کھوفٕرۍ  دوٗر  تانۍ  نکھ  نکھ  باغات  یِمن  منٛز  کم  کم  میوٕہ  ٲسۍ،  بکثرت  آمدنی  تہِ  ٲسٕکھ،  کٲفی  رونق  تہٕ  سایہِ  تہِ  اوسُکھ  بکمال۔  اَسہِ  وَننوو  تِمن  انبیاہن  تہٕ  ناصحن  ہٕندِ  ذریعہ،  کھیٚیِو  پننِس  پروردگار  سُند  عطا  کوٚرمُت  رزق،  توپتہٕ  کٔرِو  تِہٕنز  شکرگزٲری  تہٕ  فرماں  بردٲری،  کیازِ  دۅئیہِ  قسمہٕ  چہ  نعمژٕہ  کرِنَو  عطا،  اَکھ  کوٚرنَو  عطا  دنیاہس  منٛز  یہِ  شہرِ  سَبا  یُس  نہایت  رُت  شہراہ  چھُ  آب  و  ہوا  کہ  لحاظہٕ،  بیاکھ  نعمت  کٔرنَو  عطا  ٲخرت  کہ  اعتبارٕہ،  پروردگارچھُ  سٮ۪ٹھاہ  مغفرت  کروُن،  ہرگاہ  کُنہِ  قسمہٕ  کوتٲہی  یِیہِ  لبنہٕ  تُہٕندِ  کَنہِ  تتھ  کریٚو  درگزر۔"
  },
  {
    "verse_id": 16,
    "translation": "تِمَو  زٲنۍ  نہٕ  اَتھ  نعمتس  قدر  بلکہ  پھُیر  تِمَو  سانیو  حکمو  نِشہِ  بُتھ،  اَدِہ  کوٚر  اَسہِ  تِمن  پٮ۪ٹھ  پَنُں  قہر  نٲزل،  جٲری  کوٚر  اَسہِ  تِمن  پٮ۪ٹھ  بوٚڈ  یُپ  تہٕ  سیلاب  یُس  توٚت  تانۍ  بند  اوس۔  ییٚمہِ  سٍتۍ  تِہِندۍ  تِم  سٲری  باغات  تباہ  و  برباد  گٔے،  بیٚیہِ  بدلٲوۍ  اَسہِ  تِہِندین  دۅن  باغن  بدل  بیٚیہِ  قسمٕکۍ  زٕہ  باغ  یِمن  منٛز  یِم  چیز  پَتھ  کُن  روٗدۍ  بدمزٕہ  میوہ  دار  کُلۍ  بیٚیہِ  میوٕہ  ورٲے  جنگلی  کُلۍ،  بیٚیہِ  جنگلی  بریٚیہِ  کُلۍ  کینہہ  کٕے  یِمن  منٛز  نہٕ  مزٕہ  تہٕ  لطافت  ٲس۔"
  },
  {
    "verse_id": 17,
    "translation": "یہِ  سزا  دُیت  اَسہِ  تِمن  کفرٕ  سببہٕ،  کفرانِ  نعمت  کرنہٕ  سببہٕ،  أسۍ  چھا  یُتھ  سزا  دِوان  کفرانِ  نعمت  کرن  والین  ورٲے  بیٚیہِ  کٲنسہِ۔"
  },
  {
    "verse_id": 18,
    "translation": "بیٚیہِ  کٔرۍ  اَسہِ  اہلِ  سَباہن  منٛز  تہٕ  بیٚیہِ  شامہٕ  کیٚن  تِمن  شہرن  منٛز  یِمن  منٛز  اَسہِ  پیداوارٕچ  برکت  کٔرمٕژ  ٲس  واریاہ  شہرآباد  نکھہٕ  نکھہٕ  یِم  برلبِ  سڑک  ٲسۍ یِم  سارِنٕے  پکہٕ  وُنین  بوزنہٕ  یِوان  ٲسۍ یِمَو  سٍتۍ  نہٕ  مسافرن  سفرس  منٛز  کُنہِ  قسمُک  وحشت  پٲدٕہ  سپدان  اوس،  ییٚتہِ  نس  تِمن  ٹھٔہرنٕچ  خواہش  سپدان  ٲس  تَتہِ  نس  ٲسۍ  تِم  ؤسِتھ  ٹھٔہرِتھ  ہیکان۔  مقرر  اوس  کوٚرمُت  اَسہِ  اَکہِ  خاص  اندازٕہ  موجوب  تِمَو  شہرو  مٔنٛزی  لوٗکن  ہُنٛد  یُن  گژُھن،  فرموومُت  اوسُکھ  اَسہِ  کہ  کٔرِو  سیر  رات  کُیت  تہِ،  دۅہلہِ  تہِ  امن  و  امانس  اندر،  چنانچہ  سٲری  لوٗکھ  ٲسۍ  یمنہٕ  پٮ۪ٹھہٕ  شام  واتان  یِموٕے  آباد  شہرو  مٔنزۍ  کوج  أکِس  شہرس  تہٕ  کال  بیٚیِس  شہرس  منٛز  کھیٚوان،  سٲری  فقیر  تہٕ  دنیا  دار  ٲسۍ  کھیٚن  چیٚن  پانس  سٍتۍ  تُلنہٕ  ورٲے  اَمہِ  وَتہِ  پکان۔  دنیا  دارَو  ووٚن  یَتھ  منٛز  چھَنہٕ  سٲنۍ  شان  بوزنہٕ  یِوان،  تِم  لٔگۍ  دعا  کرنہِ۔  "
  },
  {
    "verse_id": 19,
    "translation": "کہ  پروردگاراہ،  دوٗری  تراو  شٕہ  سانین  سفرٕ  کیٚن  مٔنزِلن  اندر۔  منٛزٕ  منٛزٕ  کرُکھ  بعض  شہر  غٲر  آباد  تااینکہ  اَسہِ  آسہِ  یِوان  سامانہٕ  سٍتۍ  تُلنہِ  تہٕ  حفاظت  خٲطرٕہ  نوکر  چاکر  مسلح  سامانہ  سٍتۍ  تُلنہٕ۔  پس  کوٚر  تِمَو  ظلم  پانے  پانس  بنی  اسرٲیلن  ہٕندہ  پٲٹھۍ  لوٚگُکھ  کھیٚنہٕ  منٛزٕ  وۅکُس،  چنانچہ  تھاوِ  اَسہِ  پتھ  کُن  تِہٕنزٕہ  کتھہٕ  باقی  پتہٕ  یِوُنین  ہٕندِ  خٲطرٕ،  بیٚیہِ  کٔر  اَسہِ  تِمن  چھلہٕ  چھانگٕر،  تِم  قبیلہٕ  وٲتۍ  دوٗر  دوٗر  مختلف  شہرن  اندر  ژَلان  ژَلان۔  بے  شک  یہِ  اَسہِ  بیان  کوٚر  اَتھ  منٛز  چھِ  بٔڑۍ  بٔڑۍ  نشانہٕ  عبرت  پرتھ  صبر  تہٕ  شکر  کرٕوُنین  ہٕندِ  خٲطرٕ  یعنی  باایمان  تہٕ  فرماں بردارن  ہٕندِ  خٲطرٕ۔"
  },
  {
    "verse_id": 20,
    "translation": "پٔزِ پٲٹھۍ  تصدیق  کوٚر  ابلیسن  تِمن  منٛز  پننِس  خیالس  چنانچہ  تِمَو  کٔر  پوٗرٕ  پٲروی  تِہٕنز  مگر  روٗز  پتھ  تس  پٲروی  کرنہٕ  نِشہِ  اَکھ  کمٕے  جماعتھاہ  باایمانن  ہٕنز  یِم  کامل  الایمان  ٲسۍ،  تِم  روٗدۍ  بالکل  محفوظ۔  یِم  ضعیف  الایمان  ٲسۍ  تِمَو  کٔر  نہٕ  اگر  چہ  شرک  و  کفرس  منٛز  تٔمۍ  سٕنز  پٲروی  مگر  معاصین  اندر  کوٚرُکھ  تٔمۍ  سُنٛد  اتباع۔"
  },
  {
    "verse_id": 21,
    "translation": "بیٚیہِ  اوس  نہٕ  ابلیس  سُنٛد  تِمن  پٮ۪ٹھ  کانٛہہ  تہِ  زور  تہٕ  جبر  مگر  یہِ  اوس  اَسہِ  نٔنہِ  راوُن  کہ  کُس  چھےٚ  ٲخرتٕچ  پژھ  تِمَو  لوٗکو  اندرٕہ  بیٚیہِ  کمن  چھُ  ٲخرتُک  شک  تہٕ  تردُد  دِلن  اندر،  یُتھ  زن  پرتھ  ا۔  کِس  منٲسب  سزا  یِیہِ  دِنہٕ۔  تُہُنٛد  پروردگار  چھُ  پرتھ  چیزس  پٮ۪ٹھ  نگہبان  تہٕ  رٲچھ،  سارِکُے  چھُ  تس  پوٗرٕ  اطلاع۔"
  },
  {
    "verse_id": 22,
    "translation": "فرمٲوِیوٗکھ  توٚہۍ  یارسول  اللہؐ،  اے  لوٗکو،  توٚہۍ  دِیتَو  ناد  تِمن  یِم  توٚہۍ  معبوٗد  زانان  چھُوکھ  معبودِ  برحقس  ورٲے،  مٔنگۍ  تو  توٚہۍ  تِمن  پنٕنۍ  حاجات،  معلوم  سپدِ  پانے  تِمن  تِہٕنز  حقیقی  حالت  چھےٚ  کہ  تِم  چھِو  نہٕ  مٲلک  کُنہِ  چیزٕکۍ  أکِس  ذرس  برابر  تہِ،  نہ  آسمانن  اندر  تہٕ  نہ  زمینن  اندر،  بیٚیہِ  چھَنہٕ  تِمن  آسمان  و  زمین  پٲدٕہ  کرنس  منٛز  خدایس  سٍتۍ  کانٛہہ  شراکتھاہ،  بیٚیہِ  چھُنہٕ  تِمَو  اندرٕہ  کانٛہہ  اَکھاہ  خداے  سُنٛد  مددگار  کُنہِ  چیزس  اندر۔  "
  },
  {
    "verse_id": 23,
    "translation": "یِتھہٕ  پٲٹھۍ  تِم  پانہٕ  ہیٚکن  نہٕ  کانٛہہ  کٲماہ  کٔرِتھ  یِتھے  پٲٹھۍ  ہیٚکن  نہٕ  خدایس  ؤنِتھ  یعنی  سفٲرش  تہٕ  شفاعت  کٔرِتھ  کرناوٕہن  کانٛہہ  کٲماہ،  چنانچہ  یِم  معبوٗدانِ  بٲطل  بے  جان  چھِ  کنہِ  وغٲرٕہ  ہِشہِ  تِمن  ہٕنز  چھَنہٕ  کتھٕے  تِم  کیا  شفاعت  ہیٚکن  کٔرِتھ،  تِمن  منٛز  چہَنہٕ  تمِچ  قٲبلیتھٕے،  یِتھہٕ  پٲٹھۍ  یِم  جاندار  تہِ  چھِ  مگر  اللہ  تعالیٰ  ہس  نِشہِ  چھِنہٕ  تِم  مقبول  تہٕ  قٲبلِ  اعتبار  شیطان  وغٲرٕھ  ہی  تِم  تہِ  کیا  شفاعت  ہیکن  کٔرِتھ  بلکہ  یِم  ذی  روح  جاندار  ٲسِتھ  مقبول  تہٕ  بااعتبار  بندٕہ  چھِ  ملٲیک  ہی  یِمن  مشرک  خداے  سٕنزٕ  کورِ  ؤنِتھ  مستحقِ  عبادت  زانان  چھِ،  تِم  تہِ  ہیٚکن  نہٕ  کٲنسہِ  شخصس  خدایس  نِشہِ  سفٲرش  تھم  شفاعت  کٔرِتھ۔  خدایس  نِشہِ  چھَنہٕ  کٲنسہِ  ہٕںز  سفٲرش  تہٕ  شفاعت  کٲم  دِوان  مگر  تس  شخصسہٕ  سٕندِ  خٲطرٕ  یَسٕندِ  حقہٕ  شفاعت  کروُنِس  اللہ  تعالیٰ  شفاعت  کرنُک  اجازت  دِیہِ۔  دلٲیلو  سٍتۍ  چھُ  ثٲبت  زِ  شفاعت  کروُنین  یِیہِ  شفاعت  کرنُک  اجازت  دِنہٕ  گنہگار  باایمانن  ہٕندِ  خٲطرٕ،  فقط  کٲفرن  تہٕ  مشرکن  ہٕندِ  خٲطرٕ  ملٲیک  تہِ  ہیکن  نہٕ  کٲنسہِ  أکِس  بلااجازت  سفٲرش  کٔرِتھ،  تِہِندِ  غلبہ  ہٲبتٕچ  حالت  چھےٚ  یٔہے  کہ،  چنانچہ  ییٚلہِ  خداے  سٕندِ  طرفہٕ  تِمن  پیتھ  کانٛہہ  حکماہ  جٲری  چھُ  سپدان  تِمن  چھےٚ  نٹھ  وۅتھان،  اَدٕہ  ییٚلہِ  سۅ  نَٹھ  تِہِدیٚو  دِلو  نِشہِ  ژلان  چھےٚ،  اَکھ  أکِس  چھِ  پٕرٛژھان  کیا  فرموو  تُہٕندۍ  پروردگارن،  یِم  زیادٕہ  مقرب  چھِ  آسان  تِم  چھِکھ  دپان  فلٲنۍ  پوٚز  حکم  فرموو  خداین۔  تس  برونٹھ  کنہِ  ملٲیکن  یُتھ  حال  سپدُن  کیا  عجب  چھُ۔  واقعی  سُہ  چھُ  عٲلی  شان  سارِنٕے  ہٕندِ  کھۅتہٕ  بوٚڈ۔"
  },
  {
    "verse_id": 24,
    "translation": "توٚہۍ  پٕرٛژھیوٗکھ  یارسول  اللہ  بیاکھ  کتھ  ییٚمہِ  سٍتۍ  بیٚیہِ  ہن  توحیدُک  تحقیق  سپدِ،  اے  لوٗکو  تۅہیہِ  کُس  چھُ  رزق  دِوان  آسمانن  ہٕندِ  طرفہٕ  روٗد  ترٲوِتھ،  زمینن  ہٕندِ  طرفہٕ  زراعت  کھٲرِتھ،  چونکہ  اَمُیک  جواب  چھُ  تِمن  نِشہِ  تہِ  متعینٕے،  لہٰذا  فرمٲوِیوٗکھ  توٚہۍ  اللہ  تعالیٰ  چھُ  رزق  عطا  کران،  اَتھ  کتھہِ  چھِ  تِم  تہِ  اقرار  کران،  یِتہِ  فرمٲوِیوٗکھ  کہ  یتھ  مسلۂ  توحیدس  اندر  چھِ  أسۍ  یا  توٚہۍ  ضرور  سیٚزِ  وَتہِ  پٮ۪ٹھ  یا  صریح  گمرٲہی  اندر۔  یہِ  کتھ  چھےٚ  ناممکن  کہ  توحید  وٲلۍ  تہٕ  توحیدٕکۍ  منکر  کیا  آسن  دۅشوے  پٔزِس  پٮ۪ٹھ  یا  کیا  آسن  دۅشوے  غلطی  پٮ۪ٹھ۔  یہِ  چھےٚ  لٲزمی  کتھ  کہ  دۅیَو  منٛزٕ  آسہِ  اَکھ  پٔزِس  پٮ۪ٹھ،  اَکھ  اَپزِس  پٮ۪ٹھ۔  اَکھ  جماعت  ہدایتس  پٮ۪ٹھ،  بیاکھ  گمرٲہی  پٮ۪ٹھ۔  توحید  چن  دلیلن  پٮ۪ٹھ  چھُ  غور  کرنہٕ  سٍتۍ  ثٲبت  سپدان  کہ  اہلِ  توحیدٕے  چھِ  پٔزِس  پٮ۪ٹھ۔"
  },
  {
    "verse_id": 25,
    "translation": "یِتہِ  فرمٲوِیوٗکھ  توٚہۍ  یارسول  اللہؐ  کہ  اگر  أسۍ  خطا  کار  آسو،  تۅہیہِ  یِیہِ  نہٕ  پٕرٛژھنہٕ  سانین  جُرمن  ہُنٛد،  بیٚیہِ  یِیہِ  نہٕ  اَسہِ  تہِ  پٕرٛژھنہٕ  تِمن  کامین  ہُنٛد  یِمہٕ  توٚہۍ  کران  چھِو،  یُتھ  نہٕ  اَمہِ  سٍتۍ  تۅہیہِ  خیال  گژِھہ  کہ  پٕرٛژھنے  ما  یِیہِ  نہٕ  کٲنسہِ۔"
  },
  {
    "verse_id": 26,
    "translation": "فرمٲوِیوکھ  توٚہۍ  یارسول  اللہ  صلی  اللہ  علیہ  وسلم،  سون  پروردگار  کرِ  قیامت  کہ  دۅہ  اَسہِ  دۅشوُنۍ  فریقن  جمع،  توپتہٕ  کرِ  سُھ  فٲصلہٕ  اَسہِ  منٛز  رُت  فٲصلہٕ،  کیازِ  سُے  چھُ  ژھیٚن  کرٕوُن  رٕتہِ  فٲصلہٕ  سٍتۍ،  سُے  چھُ  سورُے  زانہٕ  وُن،  تس  نِشہِ  چھُنہٕ  کینٛہہ  تہِ  پوٗشیدٕہ۔"
  },
  {
    "verse_id": 27,
    "translation": "فرمٲوِیوٗکھ  توٚہۍ،  تَلاہ  میٚتہِ  ہٲوِتوکھ  تِم  یِم  تۅہیہِ  خدایس  سٍتۍ  رلٲوِتھ  تِہِندۍ  شریک  ٹھٔہراویوکھ،  توٚہۍ  کیا  ہیکیوٗکھ  مےٚ  تِم  ہٲوِتھ۔  ہرگز  چھُنٕہ  تس  کانٛہہ  شریک  بلکہ  واقعس  منٛز  چھُ  سُہ  معبود  برحق،  شریک  آسنہٕ  نِشہِ  مُنزہ  تہٕ  پاک،  سٮ۪ٹھاہ  غٲلب  تہٕ  زبردست،  سٮ۪ٹھاہ  حکمت  وول۔"
  },
  {
    "verse_id": 28,
    "translation": "بیٚیہِ  سوٗز  نہٕ  اَسہِ  تۅہیہِ  مگر  پیغمبر  سارِنٕے  لوٗکن  ہٕندِ  خٲطرٕ  بلکہ  جِنن  تہٕ  بشارت  دِوُن  باایمانن،  بیٖم  کروُن  کٲفرن  لیکن  واریاہ  لوٗکھ  چھِنہٕ  پَنُن  نفع  و  نقصان  زانان،  جہالتہٕ  سٍتۍ  چھِ  انکار  کران۔"
  },
  {
    "verse_id": 29,
    "translation": "بیٚیہِ  چھِ  ونان  کٲفر  مسلمانن  کہ  یہِ  قیامت  ییٚمُیک  توٚہۍ  ونان  چھِو،  یہِ  وعدٕہ  کر  سَپدِ  پوٗرٕ  چھِو  ہے  توٚہۍ  پوٚز  ونان۔"
  },
  {
    "verse_id": 30,
    "translation": "توٚہۍ  فرمٲویوٗکھ  یارسول  اللہ،  توہیہِ  سٍتۍ  ییٚمہِ  دۅہُک  وعدٕہ  چھُ  سُہ  چہُ  ضرور  یِوُن،  تَمہِ  نِشہِ  نہ  یِیِو  توٚہۍ  پتھ  کڑنہٕ،  نہ  یِیِو  برونٹھ  اَننہٕ،  تُہٕندِ  پٕرٛژھنہٕ  أندرٕہ  چھُ  نَنان  تۅہیہِ  چھُو  تتھ  انکار۔"
  },
  {
    "verse_id": 31,
    "translation": "بیٚیہِ  چھِ  ونان  منکر  کہ  ہرگز  اَنو  نہٕ  أسۍ  ایمان  تتھ  قرآن  مجیدس  نہ  تِمن  کتابن  یِمہٕ  اَمہِ  برونٹھ  آسہٕ۔  یِمہٕ  کتھہٕ  چھےٚ  تِمن  پھوران  یتھ  دنیاسٕے  اندر،  قیامت  کہ  دۅہ  گژھنکھ  یِمہٕ  سارے  کتھہٕ  مٔشِتھ۔  ہرگاہ  توٚہۍ  وُچھِو  سُہ  وقت  ییٚمہِ  وقتہٕ  یِم  ظٲلم  تہٕ  نافرمان  اِستادٕہ  یِن  کرنہٕ  پننِس  پروردگارس  برونٹھہٕ  کنہِ  جواب  دہی  خٲطرٕ  توٚہۍ  وُچھِو  اَکھ  ہولناک  منظراہ  اَکھ۔  اَکھ  آسہِ  بیٚیِس  الزام  دِوان،  چنانچہ  ادنیٰ  درجِکۍ  لوٗکھ  وَنن  یِم  تابع  آسن  اعلیٰ  درجہِ  کین  لوٗکن  یِم  متبوع  آسن  کہ  تِہِندی  وجہ  گٔے  أسۍ  برباد،  توٚہۍ  نے  ٲسِہِو  أسۍ  آسہٕ  ہَو  باایمان۔"
  },
  {
    "verse_id": 32,
    "translation": "اَتھ  پٮ۪ٹھ  وَنن  تِم  سرکش  لوٗکھ  ادنیٰ  درجہِ  کیٚن  لوٗکن،  کیا  اَسہِ  رٔٹِوٕہ  توٚہۍ  ہدایتس  عمل  کرنہٕ  نِشہِ  پتھ  زورٕہ،  ییٚلہِ  سُہ  ہدایت  وارٕ  کارٕ  تۅہیہِ  نِشہِ  ووت  بلکہ  ٲسِو  توٚہۍ  پانہٕ  نافرمان  تہٕ  مجرم  کہ  حق  واضح  سپدنہٕ  پتہٕ  تہِ  کوٚرُو  نہٕ  تۅہیہِ  سُہ  قبول،  وۅنۍ  چھِو  اَسہِ  کُن  لاگان۔"
  },
  {
    "verse_id": 33,
    "translation": "توپتہٕ  وَنن  ادنیٰ  درجِکۍ  لوٗکھ  تِمن  سرکش  لوٗکن،  بلکہ  رٔٹھی  أسۍ  پتھ  حق  قبول  کرنہٕ  نِشہِ  تُہُند  راتس  تہٕ  دۅہس  مکر  تہٕ  فریب  کرنن،  ییٚلہِ  توٚہۍ  لوٗکھ  اَسہِ  ونان  ٲسِو  کُنِس  خدایس  انکار  کرُن  بیٚیہِ  تس  شریک  ٹھٔہراوُن۔  اَتھ  گفتگووس  اندر  اگر  چہ  دِن  یِم  اَکھ  أکِس  الزام  مگر  پننہِ  جایہِ  زانن  کہ  قصور  چھُ  واقعی  سونُے۔  گمراہ  کرٕوُنۍ  دَپن  واقعی  ٲسۍ  أسی  یِمن  شرک  و  کفرُک  تجویز  کران،  تِم  بوٚنِمہِ  درجِکۍ  لوٗکھ  دَپن  اگر  چہ  یِم  اَسی  ٲسۍ  غلط  وَتھ  ہاوان  مگر  اَسہِ  تہِ  پَزِہا  پَنُن  نفع  و  نقصان  وُچھُن،  أسۍ  کیازِ  روٗدۍ  تِمن  تابع،  سون  چھُ  زیادے  قصور۔  مگر  یہِ  ندامت  تہٕ  پشیمٲنی  تھاوَن  اَکھ  أکِس  نِشہِ  پوٗشیدٕہ  ییٚلہِ  پننین  عملن  پٮ۪ٹھ  عذاب  وُچھن۔  اَسہِ  آسن  جہنم  کہ  ہنزن  تِمن  کٲفرن  ہٕنزن  گردنن  منٛز  ترٲوِمٕتۍ،  تِہِندۍ  اَتھہٕ  کھۅر  آسن  اَسہِ  ہانکلو  سٍتۍ  زورِ  بند  کٔرِمٕتۍ،  تِتھہٕ  پٲٹھۍ  یِن  ژۅپیٚندُل  کٔرِتھ  جہنمس  منٛز  دٲرِتھ  دِنہٕ،  تِمن  یِیہِ  نہٕ  سزا  دِنہٕ  مگر  تِمن  کامین  ہُنٛد  یِمہٕ  تِم  کران  ٲسۍ۔  یُتھُے  ووٚومُت  اوسُکھ  تِیُتھُے  لۅنن،  اے  پیغمبرِ  برحق  یِمن  کٲفرن  ہٕنزو  گمراہانہٕ  کامیو  سٍتۍ  تہٕ  جٲہلانہٕ  کتھو  سٍتۍ  مَہ  سَپدِن  تُہُند  دلِ  مبارک  آزُردٕہ،  یہِ  نٔو  کتھاہ  کانٛہہ  چھَنہٕ  بلکہ۔"
  },
  {
    "verse_id": 34,
    "translation": "سوٗزنہٕ  اَسہِ  کُنہِ  شہرس  منٛز  کانٛہہ  بیٖم  کرٕوُن  پیغمبراہ  مگر  تَمہِ  شہرٕ  کیو  خۅشحال  لوٗکو  دوٚپ  تِمن  أزِکین  کٲفرن  ہٕندی  پٲٹھۍ،  أسۍ  چھِ  تتھ  سٲرِسٕے  انکار  کران  یہِ  ہیتھ  توٚہۍ  سوزنہٕ  آمٕتۍ  چھِو۔"
  },
  {
    "verse_id": 35,
    "translation": "بیٚیہِ  ٲسۍ  تِم  ونان  أسۍچھِ  تُہٕندِ  کھۅتہٕ  زیادٕہ  مالہٕ  وٲلۍ  تہٕ  اولادٕہ  وٲلۍ۔  اَمہِ  اندرٕہ  چھُ  سَپدان  معلوم  زِ  خداے  چھُ  اَسہِ  نِشہِ  خۅش،  أسی  چھِ  تس  نِشہِ  مقبول  تہٕ  قٲبلِ  احترام۔  لہٰذا  کرِ  نہٕ  سُہ  اَسہِ  ہرگز  عذاب،  توٚہۍ  چھِو  اَسہِ  بٔلۍ  کھۅژناوان۔"
  },
  {
    "verse_id": 36,
    "translation": "توٚہۍ  فرمٲوِیوکھ  یارسول  اللہ  جواب  کہ  وسعتِ  رزق  چھَنہٕ  دلیل  مقبول  عنداللہ  آسنٕچ  بلکہ  چھُ  محض  یہِ  تِہُند  یژُھن۔  بے  شک  میون  پروردگار  چھُ  وسعت  کران  رِزقس  اندر  یِمن  یژہان  چھُ،  بیٚیہِ  چھُ  سُے  کمی  کران  رزقس  اندر  یِمن  یژھان  چھُ  تِمن۔  یہِ  چہَنہٕ  تُہٕندِس  خۅش  آسنس  یا  ناخۅش  آسنس  پٮ۪ٹھ  دلیل،  لیکن  اکثر  لوٗکھ  چھِنہٕ  یہِ  کتھ  زانان،  تِمن  چھُ  خیال  مال  تہٕ  اولاد  بکثرت  آسُن  چھُ  کینٛہہ  شرفٕے۔"
  },
  {
    "verse_id": 37,
    "translation": "مگر  البتہ  یِمَو  ایمان  اوٚن  بیٚیہِ  کریکھ  رٕژٕ  عملہٕ  پس  تِمنٕے  لوٗکن  ہٕندِ  خٲطرٕ  چھِ  دۅگنٲوِتھ  موٚزوٗرۍ،  بیٚیہِ  آسن  تِمے  جنتہٕ  کین  بالا  خانن  تہٕ  بنگلن  منٛز  آرام  و  اطمینانہٕ  سان  بِہِتھ۔"
  },
  {
    "verse_id": 38,
    "translation": "وۅنۍ  یِم  لوٗکھ  اَتھ  بدل  محض  مال  و  اولاد  آسنہٕ  سٍتۍ  مغرور  آسن،  ایمان  و  عمل  صالح  اختیار  کرن  نہٕ  بلکہ  آسن  سانین  آیاتن  پھُٹراونہٕ  تہٕ  بٲطل  کرنہٕ  خٲطرٕ  کوشش  کران  یُتھ  اَسہِ  یا  سانین  پیغمبرن  عٲجز  کرن،  تِم  یِن  نارِ  جہنم  کِس  عذابس  گرفتار  کرنہٕ  خٲطرٕ  حٲضر  کرنہٕ۔"
  },
  {
    "verse_id": 39,
    "translation": "توٚہۍ  فرمٲویوٗکھ  یارسول  اللہؐ،  بے  شک  میون  پروردگارچھُ  وسعت  کران  رزقس  اندریِمن  یژھان  چھُ  پننیو  بندو  اندرٕہ،  بیٚیہِ  چھُ  سُے  رزقس  اندر  تنگی  کران  یِمن  یژھان  چھُ  پننیو  بندو  اندرٕہ،  لہٰذا  چھُنہٕ  خرچ  نہ  کرنہٕ  سٍتۍ  رزق  ہُران،  خداے  سٕنزن  وتن  اندر  خرچ  کرنہٕ  سٍتۍ  چھُنہٕ  رزق  کم  گژھان۔  بیٚیہِ  یِکینژھاہ  توٚہۍ  خرچ  کران  چھِو  رٕژن  وتن  اندر  تٔمۍ  سٕندی  حکمہٕ  موجوب،  سُہ  چھُ  تمُیک  بدلہٕ  عطا  کران  دنیاہس  اندر  تہِ  تہٕ  ٲخرتس  اندر  تہِ،  بیٚیہِ  چھُ  سُے  رزق  عطا  کرٕوُن۔"
  },
  {
    "verse_id": 40,
    "translation": "بیٚیہِ  ییٚمہِ  دۅہ  اللہ  تعالیٰ  سارِنٕے  مٲدانِ  حشرس  منٛز  جمع  کرِ،  توپتہٕ  پٕرٛژِھہ  ملٲیکن  کیا  یِم  لوٗکھ  ٲسِیا  تۅہی  عبادت  تہٕ  بندگی  کران۔"
  },
  {
    "verse_id": 41,
    "translation": "ملٲیک  دَپن  اے  سانہِ  پروردگارٕ  ژٕہ  چھُکھ  مُنزہ  تہٕ  پاک  شریک  آسنہٕ  نِشہِ،  ژٕے  چھُکھ  سون  مولا،  اَسہِ  چھُ  ژیے  سٍتۍ  تعلق،  یِمن  لوٗکن  سٍتۍ  چھُنہٕ  کانٛہہ  تعلق  بلکہ  ٲسۍ  تِم  بندگی  کران  جِنن  ہٕنز،  تِمَو  اندرٕہ  اکثرو  اوس  تِمٕنے  ایمان  اوٚنمُت۔"
  },
  {
    "verse_id": 42,
    "translation": "اللہ  تعالیٰ  فرماوِ  اَز  چھُنہٕ  تۅہیہِ  اندرٕہ  کٲنسہِ  اختیار  نہ  کانٛہہ  فٲیدٕہ  واتناونُک،  نہ  کانٛہہ  ضریٚر  تہٕ  نقصان  واتناونُک،  بیٚیہِ  وَنو  أسۍ  تِمن  ظٲلمن  یعنی  کٲفرن  ژٕہِو  مزٕہ  تَمہِ  نارِ  جہنمُک،  تمہِ  کہ  عذابُک  یتھ  توٚہۍ  اَپُز  زانان  ٲسِو۔"
  },
  {
    "verse_id": 43,
    "translation": "بیٚیہِ  ییلہِ  تِمن  پٮ۪ٹھ  پرنہٕ  یِوان  چھِ  سٲنۍ  واضح  تہٕ  نٔنۍ  آیات،  دپان  چھِ  یہِ  شخص  چھُنہٕ  مگر  اَسی  ہیوٗ  موٚہنِیواہ،  اَسی  ہیوٗ  انساناہ  یُس  پانس  پیغمبر  دَپان  چھُ،  یہِ  چھُ  یژھان  تۅہیہِ  پتھ  رَٹُن  تِمن  معبودن  نِشہِ  یِمن  معبوٗدن  ہٕنز  پرستش  تُہٕندۍ  مٲلۍ  بُڈِ  بب  کران  ٲسۍ،  بیٚیہِ  ٲسۍ  دَپان  یہِ  قرآن  مجید  چھُ  اَپُزاہ  ٹھٔہراونہٕ  آمُت،  اَمِچ  نسبت  خدایس  کُن  صحیح  چھَنہٕ،  بیٚیہِ  ٲسۍ  ونان  کٲفر  اَتھ  پٔزِس  یعنی  قرآن  مجیدس۔  ییٚلہِ  سُہ  تِمن  نِشہِ  واتان  اوس  یعنی  پرنہٕ  یِوان  اوس،  دَپنہٕ  اوسُکھ  یِوان  یہِ  ییٚلہِ  ٹھٔہراونہٕ  آمُت  اَپُز  چھُ،  اَدٕہ  کیازِ  چھُ  عٲقلن  تہٕ  گاٹلین  اَمہِ  سٍتۍ  اثر  گژھان،  تمُیک  جواب  ٲسۍ  ونان  یہِ  چھُنہٕ  مگر  نوٚن  جوداہ  تہٕ  سِحراہ،  تمی  چھُ  لوٗکن  پٮ۪ٹھ  اَمُیک  اثر  سپدان،  تِہٕنزٕ  عقلہٕ  چھےٚ  مغلوب  سپدان۔"
  },
  {
    "verse_id": 44,
    "translation": "یِمن  پزِہا  قرآن  مجیدٕچ  تہٕ  نبی  کریم  صلی  اللہ  علیہ  و سلم  سٕنز  سٮ۪ٹھاہ  قدر  کرٕنۍ،  کیازِ  یِہِندِ  خٲطرٕ  آسہٕ  یِمہٕ  دۅشوے  نعمژٕ  غیر  مترقبہ  یِمن  ہٕنز  نہٕ  تِمن  کانٛہہ  شانکھٕے  ٲس،  کیازِ  اَسہِ  ٲس  نہٕ  تِمن  پٮ۪ٹھ  اَمہِ  قرآن  مجیدٕ  برونٹھ  کانٛہہ  آسمانی  کتاب  نٲزل  کٔرمٕژ  یۅسہٕ  تِم  پران  تہٕ  پرناوان  آسٕہن،  یِتھے  پٲٹھۍ  سوٗز  نہٕ  اَسہِ  تِمن  کُن  تۅہیہِ  برونٹھ  کانٛہہ  بیم  کرٕوُن  پیغمبراہ  واریاہ  کالہٕ  پٮ۪ٹھہٕ۔  تُہٕندِ  خٲطرٕ  اوس  پیغمبر  یعنی  تُہٕںز  ذاتِ  مبارک  تہِ  بٔڑ  نعمت،  اَمہِ  نعمتٕچ  تہِ  شوٗبہِ  ہا  تِمن  قدر  کرٕنۍ  مگر  تِمَو  کٔر  نہٕ  کانٛہہ  قدراہ  بلکہ  کوٚرُکھ  انکار  تہٕ  تکذیب،  مگر  یہِ  تکذیب  کٔرِتھ  فکرٕے  روزان  کیازِ  تکذیب  کرنُک  سزا  چھُ  سٮ۪ٹھاہ  سخت۔"
  },
  {
    "verse_id": 45,
    "translation": "چنانچہ  یِمن  برونٹھ  یِم  کٲفر  ٲسۍ  تِمَو  تہِ  کوٚر  پننین  پیغمبرن  تہٕ  تِہِندِس  وحی  یَس  انکار،  حالانکہ  یِم  کٲفر  واتہن  نہٕ  تَمہِ  کِس  دٔہِمِس  حصس  تہِ  یہِ  اَسہِ  تِمن  عطا  کوٚرمُت  اوس،  مال  و  دولت،  وٲنس  تہٕ  طاقت،  تمہِ  پتہٕ  تہِ  ییٚلہِ  تِمَو  میانین  پیغمبرن  انکار  تہٕ  تِہٕنز  نافرمٲنی  کٔر،  ادٕہ  چھَیہِ  ژےٚ  خبرٕے  میون  انکار  کِیُتھ  اوس  یعنی  تِہِندِ  انکارُک  سزا  کِیُتھ  دِیُت  مےٚ  تِمن  تیوٗت  مال  و  دولت  ٲسِتھ  ما  آو  تِمن  لحاظ  کرنہٕ  یِمن  أزِکین  کافرن  چھُنہٕ  تمُیک  دٔہِم  حصہٕ  تہٕ  یِمن  کمُیک  غرور  تہٕ  پِندار  چھُ  کہ  یِم  چھِ  کران  سانین  آیاتن  تہٕ  سانین  پیغمبرن  انکار۔"
  },
  {
    "verse_id": 46,
    "translation": "توٚہۍ  فرمٲوِیوٗکھ  یارسول  اللہ،  بہٕ  چھُسوٕہ  تۅہیہِ  اَکٕے  مختصڑ  کٹہاہ  ونان  ییٚمہِ  سٍتۍ  واضح  تہٕ  روشن  سپدِ  تۅہیہِ  پٮ۪ٹھ  معاملہٕ  کہ  توٚہۍ  ووٚتھِو  محض  خداے  سٕندِ  خٲطرٕ  یتھ  اندر  نفسٲنیت  یا  تعصب  آسہِ  زٍز  زٔنۍ  یا  الگ  الگ  اَکھ  زوٚن،  توپتہٕ  کٔرِتو  وارٕہ  فکر  تہٕ  غور  تُہٕندِس  رفیقس  یُس  گرِ  گرِ  تۅہیہِ  سٍتۍ  آسان  چھُ  یعنی  مےٚ  پانس  ما  چھُ  کُنہِ  قسمہٕ  م۔  ژر  عقلہِ  اندر  کُنہِ  قسمہٕ  خلل  نقصان  تہٕ  کمی  بلکہ  چھُ  مےٚ  کمالِ  عقل  عطا  کرنہٕ  آمُت۔  یہِ  صاحب  چھُنہٕ  مگر  تُہٕندِ  کمال  شفقت  مۅکھہٕ  تۅہیہِ  بیم  کران  اکہِ  یِوُنہِ  سخت  عذابہٕ  نِشہِ۔"
  },
  {
    "verse_id": 47,
    "translation": "یِتہِ  فرمٲوِیوٗکھ  توٚہۍ  یارسول  اللہؐ  کہ،  بیٚیہِ  تۅہیہِ  کانٛہہ  موٚزوٗریا،  معاوضاہ  منگان  چھُس  دینِ  حق  واتناونہٕ  خٲطرٕ،  سۅ  موٚزوٗرۍ  تہٕ  معاوضہ  گوٚوتۅہی،  مےٚ  چھَنہٕ  تمِچ  کانٛہہ  ضرورت،  میٲنۍ  موٚزوٗرۍ  چھےٚ  خداے  سٕے  مَٹہِ،  سُہ  چھُ  پرتھ  چیزس  پٮ۪ٹھ  مطلع  تہٕ  گواہ۔"
  },
  {
    "verse_id": 48,
    "translation": "توٚہۍ  فرمٲوِیوکھ  بے  شک  میون  پروردگار  چھُ  اَپزِس  پٮ۪ٹھ  پوٚز  دٲرِتھ  دِوان  ییٚمہِ  سٍتۍ  اَپُز  گلان  چھُ،  سُہ  چھُ  سورُے  غٲب  زانہٕ  وُن۔"
  },
  {
    "verse_id": 49,
    "translation": "توٚہۍ  فرمٲویوٗکھ  کہ  پوٚز  دین  حق  آو،  اَپُز  دین  روٗد  نہٕ  کُنہِ  کامہِ  ہُنٛد،  معبودانِ  بٲطل  نہ  ہیٚکن  گۅڈٕ  کٲنسہِ  چیزاہ  پٲدٕ  کٔرِتھ  نہ  ہیٚکن  دوبارٕہ  کانٛہہ  چیزاہ  پٲدٕ  کٔرِتھ۔"
  },
  {
    "verse_id": 50,
    "translation": "یِتہِ  فرمٲویوکھ  توٚہۍ  کہ  ییٚلہِ  دینِ  اسلامُک  پوٚز  آسُن  ثٲبت  سپدِ،  ہرگاہ  بالفرض  ڈوٚلمُت  آسہٕ،  اَدٕہ  تمُیک  نقصان  چھُ  میٲنِسٕے  ذاتس  پٮ۪ٹھ،  ہرگاہ  بہٕ  اَتھ  پٔزِس  دینس  پٲروی  کٔرِتھ  سیٚزِ  وَتہِ  پٮ۪ٹھ  چھُس،  اَدٕہ  تہِ  چھ  تَمہِ  کہ  برکتہٕ،  یہِ  کینٛژھاہ  پروردگار  میون  مےٚ  کُن  وحی  سوزان  چھُ،  پٔزِپٲٹھۍ  سُہ  چھُ  سورُے  بوزٕ  وُن،  سٮ۪ٹھاہ  نزدیک  پرتھ  أکۍ  سُنٛد  حال  چھُ  تس  معلوم،  پرتھ  أکِس  دِیہِ  سُہ  پننہِ  عملہِ  موجوب  موٚزوٗرۍ۔"
  },
  {
    "verse_id": 51,
    "translation": "ہرگاہ  توٚہۍ  وُچھِو  یارسول  اللہ،  سُہ  وقت  ییٚمہِ  ساعتہٕ  قیامتُک  دۅہ  کافر قیامتُک  احوال  وُچھِتھ  بانبر  یمٕتۍ  آسن،  خوفہٕ  سببہٕ  آسن  تَمہِ  ساعتہٕ  اورٕ  یور  کران،  ژلنٕچ  آسیکھ  نہٕ  کانٛہہ  صورتھاہ،  فوراً  یِن  تِم  رَٹنہٕ،  گرفتار  یِن  کرنہٕ۔"
  },
  {
    "verse_id": 52,
    "translation": "تمِہ  ساعتہٕ  دپن  تِم  کافر  قیامتُک  خوفناک  حال  وُچھِتھ،  اَسہِ  اوٚن  ایمان  دینِ  حقس  پٮ۪ٹھ،  وۅنۍ  سپدِن  سون  توبہٕ  قبول،  سُہ  کتہِ  سنا  بَنہِ  تِمن،  ایمانس  کُن  اَتھہٕ  زیٹھراوُن  دوٗرِ  جایہِ  پٮ۪ٹھہٕ۔  ایمان  اننٕچ  جاے  ٲس  دنیا،  کیازِ  سُہ  اوس  دارالعمل،  ٲخرت  چھُ  دار  الجزا۔  اَتہِ  نہ  یِیہِ  ایمان  قبول  کرنہٕ،  نہ  یِیہِ  کانٛہہ  عمل  قبول  کرنہٕ،  نہ  یِیہِ  توبہ  قبول  کرنہٕ۔"
  },
  {
    "verse_id": 53,
    "translation": "حالانکہ  برونٹھ  دنیاہس  اندر  موقع  وِزِ  کوٚرُکھ  تتھ  انکار۔  ٹھوٚر  آو  کرنہٕ  تِمن  منٛز  بیٚیہِ  تِہِنزن  تِمن  خوٲہشاتن  منٛز،"
  },
  {
    "verse_id": 54,
    "translation": "یِتھہٕ  پٲٹھۍ  کرنہٕ  آو  یۅہے  ورتاو  تِہِندین  ہم  مشربن  سٍتۍ  یِمَو  تۅہیہِ  برونٹھ  کفرو  شک  کوٚر۔  کیاز،  تِم  تہِ  ٲسۍنا  حٲران  کروُنِس  بٔڑِس  شکس  اندر  مبتلا  ییٚمۍ  تِم  تردُدس  منٛز  ٲسۍ  ترٲوِمٕتۍ۔"
  }
]