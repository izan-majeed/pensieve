[
  {
    "verse_id": 1,
    "translation": "اے  پَلوَن  منٛز  ؤلِتھ  روزوُنہِ  صاحبہٕ،  (اَمہِ  عنوانہٕ  خطاب  کرنُک  وجہ  چھُ  یہِ  زِ  ابتداء  نبوتس  اندر  ٲسۍ  قریش  دارُ  الندوہس  اندر  سٔمِتھ  مشورٕہ  کران  کہ  ییٚمِس  پیغمبر  سٕندِس  حالس  مطابق  گوٚژھ  کانٛہہ  یَچھ  لقبَہ  تجویز  کرُن  تَمی  سٍتۍ  آسو  تِہُند  ذکر  کران۔  أکۍ  زٔنۍ  دوٚپ  کٲہن،  بے  زٔنۍ  دوٚپ  مجنون،  بے  زٔنۍ  دوٚپ  سٲحر۔  مگر  اتفاق  سپدُکھ  نہٕ  کُنہِ  پٮ۪ٹھ۔  یہے  شیٚچھ  وٲژ  درخدمتِ  حضرت  نبی  کریمؐ،  دلِ  مبارک  سپدُکھ  آزُردٕہ۔  کپر  ژادرَہ  بٔڈ  ہیٚژٕکھ  سرِ  مبارکہٕ  پٮ۪ٹھۍ،  یِتھہٕ  پٲٹھۍ  اکثر  چھُ  غمگین  شخص  چھُ  کلہٕ  پٮ۪ٹھۍ  پلو  ہیٚتھ  روزان۔  اللہ  تعالیٰ  ہن  کوٚر  اَمی  عنوانہٕ  سٍتۍ  بکمالِ  اُنس  و  ملاطفت  تِمن  خطاب  فرموونکھ  ﴿یَا  اَیھَا  المزّمِل﴾  اے  پَلوَن  منٛز  ؤلِتھ  روزوُنہِ  صاحبہٕ۔  یِتھہٕ  پٲٹھۍ  حدیث  شریفس  منٛز  چھُ  آمُت  کہ  علی  مرتضیٰ  کرم  اللہ  وجہ  دراے  اَکہِ  پِھرِ  گھرٕ  أندرٕ  آزُردٕہ  سپدِتھ  مسجدِ  نبوی  کِس  صحنس  اندر  روٗدۍ  شوٚنگِتھ،  نِندرَہ  پیٚیہِ  تِمن  مٔژ  تہٕ  رۅے  مبارک  گوٚو  سُست،  نٔنۍ  سٕے  بدنِ  مبارکس  آیہِ  گرد  مَتھنہٕ۔  تِمن  ژھانڈان  ژھانڈان  وٲتۍ  نبی  کریمؐ  اوٚتُے  مسجدِ  شریف  کِس  صحنس  اندر۔  وُچھِکھ  تِمن  بدنِ  مبارکس  میٚژ  تہٕ  گرد  لاریمٕژ،  توپتہٕ  ہیٚژٕکھ  سۅ  گرد  وۅتھراوٕنۍ،  دستِ  مبارکہٕ  سٍتۍ  ٲسِکھ  پَھش  پَھش  دِوان  تہٕ  فرماوان  ٲسِکھ  ﴿قُم  اَبَا  تُرَاب،  قُم  اَبَا  تُرَاب﴾  بکمالِ  اُنس  و  محبت۔  غرض  اللہ  تعالیٰ  ہن  فرموو  تِمن  توٚہۍ  مَہ  بٔرِو  دشمنن  ہٕنزن  کتھن  ہُنٛد  کانٛہہ  غم،  توٚہۍ  روٗزِو  ہمیشہٕ  زیادٕہ  متوجہ  پننِس  پروردِگار  سٕندِس  عبادتس  کُن  یِتھہٕ  پٲٹھۍ  کہ)"
  },
  {
    "verse_id": 2,
    "translation": "توٚہۍ  ٲسِو  روزان  رات  کہ  وقتہٕ  اِستادٕہ  کم  سٕے  کالس۔"
  },
  {
    "verse_id": 3,
    "translation": "مثلاً  رٲژ  ہٕندِس  نصفس،  (باقی  نصفس  ٲسِو  آرام  کران)  یا  کٔرِو  نصفہٕ  کھۅتہٕ  کم  کالس  عبادت،  (نصفہٕ  کھۅتہٕ  زیادٕہ  حصس  کٔرِو  آرام،  یعنی  رٲژ  ہٕندِس  ترٛیمِس  حِصس  ٲسِو  عبادت  کران،  دۅن  حصن  ٲسِو  آرام  کران۔)"
  },
  {
    "verse_id": 4,
    "translation": "یا  کٔرِو  نصفہٕ  کھۅتہٕ  زیادٕہ  وقتس  عبادت  یعنی  تریٚیو  حصو  اندرٕہ  دۅن  حصن،  أکِس  حصس  ٲسِو  آرام  کران۔  (یہِ  قیامِ  لیل  چھُ  تۅہیہِ  پٮ۪ٹھ  فرض  مگر  وقتِ  قیامس  چھےٚ  ترےٚ  صوٗرژٕ۔  یا  نصفَہ  نصف،  یا  ترٛیمِس  حِصس  قیام  دۅن  حصن  آرام  یا  دۅن  حصن  قیام  أکِس  حصس  آرام۔)  اَتھ  قیامِ  لیلس  منٛز  ٲسِو  قرآنِ  مجید  پران  وارٕہ  وارٕہ  صاف  صافَ۔  (یُتھ  اَکھ  اَکھ  حرف  بیوٚن  بیوٚن  ترِ  فکرِ  بوزن  والین،  اَمہِ  طریقہٕ  پرنہٕ  سٍتۍ  چھُ  فہم  و  تدبرس  اندر  مدد  حٲصل  سپدان،  بیٚیہِ  چھُ  اَمِیُک  اثر  دِلس  پٮ۪ٹھ  زیادٕہ  پیوان،  بیٚیہِ  چھُ  ذوق  و  شوق  ہُران۔  یۅہے  حکم  چھُ  نٮ۪مازِ  ورٲے  قرآنِ  مجیدُک۔  قِیامِ  لیلکہِ  بار  تراونُک  مقصد  چُھ  یُتھ  استعداد  تۅہیہِ  قوی  تہٕ  مضبوط  سپدِ،  کیازِ)"
  },
  {
    "verse_id": 5,
    "translation": "اَسہِ  چھُ  ترٛاوُن  تۅہیہِ  پٮ۪ٹھ  یعنی  نٲزل  کرُن  اَکھ  گوٚب  تہٕ  وزن  دار  کلامَہ  یعنی  قرآنِ  مجید،  (ییٚمہِ  کہ  ثقلک  تہٕ  گۅبِرُک  یہِ  حال  اوس  کہ  اَمہِ  کہ  نٲزل  سپدنہٕ  کہ  وقتہٕ  ٲس  نبی  کریمنؐ  عجیب  کیفیتَہ  پٲدٕہ  سپدان،  بدنِ  مبارک  اوس  گۅبان،  شاہ  تہٕ  شانٛش  ٲس  تیز  سپدان،  سردی  ہٕندِس  موسمس  منز  تہِ  اوس  بدنِ  مبارکس  عَرق  یِوان۔  عَرقٕک  قطرات  ٲسۍ  جبینِ  مبارکہٕ  پٮ۪ٹھہٕ  مۅختہٕ  پھلیٚن  ہٕندۍ  پٲٹھۍ  پتھر  پیٚوان۔  اکہِ  پِھرِ  اوس  تِہُنٛد  زانوے  مبارک  حضرت  زید  بن  ثابتہؓ  سٕنزِ  رانہِ  پٮ۪ٹھ،  تٔتھۍ  حالس  اندر  ہیٚوتُن  وحی  نٲزل  سپدنۍ۔  زید  بن  ثابتسؓ  سپُد  محسوس  کہ  رانہِ  ما  سپدُص  ژَس  مگر  شہہ  تہِ  ہیوٚکُکھ  نہٕ  کٔڈِتھ۔  ہرگاہ  تَمہِ  وقتہٕ  کُنہِ  سوٲری  پٮ۪ٹھ  سوار  آسٕہن  تس  سوٲری  آسہٕ  زنگہٕ  پُھٹان،  فقط  ٲس  ناقۂ  عضباء  مخصوص  تِہٕنز  سوٲرۍ،  تَس  اوس  برونٹھُے  اِلہام  سپدان،  سۅ  ٲس  اَمہِ  وقتہٕ  پتھر  بِہان۔  بیاکھ  وجہ  چھُ  أسۍ  چھِ  تۅہیہِ  قیامِ  لیلُک  یعنی  رات  کہ  وقتہٕ  نٮ۪ماز  پرنُک  حُکم  کران،  کیازِ)"
  },
  {
    "verse_id": 6,
    "translation": "بیشک  رات  کہ  وقتہٕ  نِندرِ  پتہٕ  وۅتھُن  عبادت  کرنہٕ  خٲطرٕ،  یہِ  چھُ  زیادٕہ  موثر  نفس  پامال  کرنہٕ  خٲطرٕ،  بیٚیہِ  چھُ  یہِ  زیادٕہ  سیوٚد  تہٕ  راست  کروُن  کلامَس  تہٕ  کَتھہِ۔  اَمہِ  ساعتہٕ  یِکینژھاہ  پرنہٕ  یِوان  چھُ  قرآنِ  مجید،  دُعا  یا  اذکار،  تِم  چھِ  پرنہٕ  یِوان  پریشٲنی  ورٲے  بکمالِ  توجّہ۔"
  },
  {
    "verse_id": 7,
    "translation": "بے  شک  تۅہیہِ  چھےٚ  دۅہس  اندر  واریاہ  کامہِ،  (دیٖن  چہٕ  تہِ  دنیا  چہٕ  تہِ،  لہٰذا  کٔرِو  خداے  سٕنز  کٲم  رات  کہ  وقتہٕ۔)"
  },
  {
    "verse_id": 8,
    "translation": "تَمہِ  علاوٕہ  تہِ  کٔرِو  توٚہۍ  یاد  نامِ  پاک  پننِس  پروردِگار  سُنٛد  پرٛتھ  وقتہٕ  بیٚیہِ  ژٔٹِو  دِلُک  تعلق  سارِنٕے  نِشہِ  مشغول  تہٕ  متوجہ  روٗزِو  تٔسۍ  سٍتۍ  (یعنی  ذکر  و  تبتل  چھُ  پرٛتھ  وقتُک  فرض۔  قطع  تعلقاتن  اندرٕ  چھُ  مُراد  علاقۂ  خداوندی  گژِھہ  غٲلب  روزُن  باقی  سارِنٕے  تعلقاتن  پٮ۪ٹھ،  کیازِ)"
  },
  {
    "verse_id": 9,
    "translation": "سُہ  چھُ  مٲلک  مشرقُک  تہٕ  مغربُک،  تَس  ورٲے  چھُنہ  کانٛہہ  تہِ  عبادتس  لایق،  پَس  پُشرٲوِو  پنٕنۍ  کٲم  تٔسۍ  یوت۔"
  },
  {
    "verse_id": 10,
    "translation": "بیٚیہِ  کٔرِو  صبر  یِمن  لوٗکن  ہٕنزن  کتھن  پٮ۪ٹھ،  بیٚیہِ  روٗزِو  تِمن  نِشہِ  الگ  تہٕ  دوٗر  رٕتہِ  طریقہٕ،  (تِمن  سٍتۍ  مَہ  تھٲوِو  کانٛہہ  تعلق۔  رُت  طریقہٕ  اختیار  کرُن  گوٚو  تِہٕنز  شکایت  مَہ  کٔرِو،  تِمن  انتقام  ہیٚنٕچ  فکر  مَہ  بٔرِو۔)"
  },
  {
    "verse_id": 11,
    "translation": "بیٚیہِ  ترٲوِو  مےٚ  تہٕ  بیٚیہِ  تِمن  انکار  کروُنیٚن  ناز  و  نعمتن  اندر  روزن  والیٚن  موجودٕہ  حالتس  منٛز۔  تِمن  دِیِو  بیٚیہِ  کینٛہہ  دۅہ  مہلت،  (توٚہۍ  کٔرِو  بیٚیہِ  کینٛہہ  کالَہ  صبر۔  تِہِندِ  سزاہُک  تہٕ  عذابُک  وقت  چھُ  وۅنۍ  قریب۔)"
  },
  {
    "verse_id": 12,
    "translation": "کیازِ  بے  شک  اسہِ  نِشہِ  چھِ  تِم  گرفتار  کرنہٕ  خٲطرٕ  برٛیڈِ،  بیٚیہِ  تِم  زالنہٕ  خٲطرٕ  نارِ  جہنم۔"
  },
  {
    "verse_id": 13,
    "translation": "بیٚیہِ  تِہِندِ  خٲطرٕ  ہٹہِ  نَہ  وُسوُن  خۅراک،  یُس  کھیٚوان  کھیٚوان  ۂٹِس  بند  آسیٚکھ  گژھان،  بیٚیہِ  تَمہِ  ورٲے  دَگ  تہٕ  دُووَد  تُلہٕ  وُن  عذاب۔  (یِموٕے  چیزو  سٍتۍ  یِیہِ  تِمن  سزا  دِنہٕ۔  یۅہے  سزا  یِیَکھ  دِنہٕ  تَمہٕ  دۅہ)"
  },
  {
    "verse_id": 14,
    "translation": "ییٚمہِ  دۅہ  الہٕ  الہٕ  وۅتھہِ  زمینس  تہٕ  کۅہن  بیٚیہِ  سپدن  کۅہ  ریزٕہ  ریزٕہ  گٔژِھتھ  پکہٕ  وُنۍ  سیٚکھ  ہِش،  (اے  انکار  و  تکذیب  کروُنیو)"
  },
  {
    "verse_id": 15,
    "translation": "پزۍ  پٲٹھۍ  اسہِ  سوٗز  تۅہیہِ  کُن  تِیتھُے  پیغمبرَہ  یُس  تۅہیہِ  پٮ۪ٹھ  قیامتُک  دۅہ  گوٲہی  دِیہِ  کہ  یِمَو  لوٗکو  کیا  برتاو  کوٚر  میانہِ  تبلیغہٕ  پتہٕ  یِتھہٕ  پٲٹھۍ  اَسہِ  فرعونس  کُن  اَکھ  پیغمبرَہ  سوٗزمُت  اوس۔"
  },
  {
    "verse_id": 16,
    "translation": "پس  کٔر  نافرمٲنی  فرعونن  تَس  پیغمبر  سٕنز،  پس  روٚٹ  تہٕ  گرفتار  کوٚر  اَسہِ  سُہ  فرعون  سٮ۪ٹھاہ  سختی  سان۔  (ہرگاہ  توٚہۍ  تہِ  یہِ  پیغمبرِ  برحق  سوزنہٕ  پتہٕ  نافرمٲنی  کٔرٕو  تیٚلہِ  پیٚیہِ  تۅہیہِ  تہِ  اَکہِ  دۅہ  سُہ  مصیبت  تُلُن،  چنانچہ  سُہ  مصیبت  چھُ  عنقریب  یِنہٕ  وول۔)"
  },
  {
    "verse_id": 17,
    "translation": "ہرگاہ  توٚہۍ  کفر  کٔرِو  پس  کِتھہٕ  پٲٹھۍ  بٔچِو  تہٕ  مۅکلِو  تَمہِ  دۅہ  کہ  مصیبت  نِشہِ  ییٚمِچ  سختی  تہٕ  شِدّت  تیژ  زیادٕہ  آسہِ  کہ  لۅکٹیٚن  معصوم  بچن  تانۍ  بُڑراوِ  سُہ؟"
  },
  {
    "verse_id": 18,
    "translation": "ییٚمہِ  دۅہ  آسمانس  کھنجہِ  گژھن،  تٔمۍ  سُند  وعدٕہ  سپدِ  ضرور  پوٗرٕ۔"
  },
  {
    "verse_id": 19,
    "translation": "بے  شک  یہِ  سورُے  مضمون  چھُ  اَکھ  بوٚڈ  وعظ  تہٕ  بٔڈ  نصیحت،  لہٰذا  ییٚمِس  خۅش  کرِ  سُہ  ہیٚیہِ  پننِس  پروردِگارس  کُن  وَتھ  یعنی  سُہ  کرِ  خدایس  نِشہِ  واتنہٕ  خٲطرٕ  دینٕچ  وَتھ  اختیار۔"
  },
  {
    "verse_id": 20,
    "translation": "بے  شک  تُہٕندِس  پروردِگارس  چھُ  معلوم  کہ  توٚہۍ  بیٚیہِ  تۅہیہِ  سٍتۍ  اَکھ  جماعتَھہ  تِمَو  لوٗکو  اندرٕہ  یِم  تۅہیہِ  سٍتۍ  چھِ  رات  کہ  وقتہٕ  نٮ۪ماز  پرنہٕ  خٲطرٕ  وۅتھان  قریب  رٲژ  ہٕندیٚن  دۅن  حصن  کُنہِ  شبہٕ  بیٚیہِ  نصف  راتس  کُنہِ  شبہٕ  رٲژ  ہٕندِس  تریمِس  حصس  کُنہِ  شبہٕ،  اللہ  تعالیٰ  ہٕے  چھُ  پوٗرٕ  اندازٕہ  ہیٚکان  کٔرِتھ  دۅہُک  تہٕ  راتُک،  تَس  چھُ  معلوم  کہ  توٚہۍ  ہیٚکِو  نہٕ  اَمہِ  وقتُک  اندازٕہ  ضبط  کٔرِتھ،  تۅہیہِ  چھِ  تتھ  اندر  سخت  مشقت  (لہٰذا  کٔر  تٔمۍ  تُہٕندِس  حالس  پٮ۪ٹھ  عنایت،  سُہ  گۅڈنیُک  حکم  قیامِ  لیلُک  کوٚرُن  تُہںدِ  خٲطرٕ  منسوخ۔)  وۅنۍ  یوٗت  توٚہۍ  آسٲنی  سان  قرآنِ  مجید  ہیکِو  پٔرِتھ  تیوٗت  ٲسِو  پران۔  (اَمہِ  قرآنِ  مجید  پرنہٕ  اندرٕ  چھُ  مُراد  تہجد  پرُن  یتھ  منٛز  قرآنِ  مجید  پرنہٕ  یِوان  چھُ۔  یہِ  چھُ  استحبابی  امر  مطلب  چھُ  کہ  تہجدٕچ  فرضیت  گٔے  منسوخ  وۅنۍ  ہرگاہ  توٚہۍ  یژِھو  تہجد  پرُن  تیٚلہِ  ٲسِو  پران  بیٚیہِ  چھُ  تہجد  کہ  منسوخ  سپدنُک  بیاکھ  وجہ  کہ)  یِتہِ  چھُ  اللہ  تعالیٰ  ہس  معلوم  کہ  تۅہیہِ  اندر  آسن  بعضے  لوکھ  بیمار،  تِم  ہیکن  نہٕ  تتھ  حالتس  اندر  رات  کہ  وقتہٕ  ووٚتِھتھ  تہٕ  تہجد  پٔرِتھ۔  بیٚیہِ  آسن  بعضے  لوٗکھ  خداے  سُند  فضل  یعنی  معاش  تہٕ  رزق  ژھانڈنہٕ  خٲطرٕ  مُلکن  اندر  سفر  کران،  تِہِندِ  خٲطرٕ  تہِ  چھُ  یہِ  مشکل۔  بیٚیہِ  چھِ  بعضے  لوٗکھ  خداے  سٕنزِ  وتہِ  منٛز  جہاد  کران،  تِہِندِ  حقہٕ  تہِ  چھُ  تہجدٕچ  پابندی  کرٕنۍ  مشکل،  پَس  پٔرِو  قرآنِ  مجید  یوٗت  تۅہیہِ  آسان  سپدِ،  اگرچہ  تہجدُک  حکمِ  وجوب  سپُد  منسوخ  مگر  فرض  نٮ۪ماز  کٔرِو  پابندی  سان  ادا  بیٚیہِ  ٲسِو  زکوٰۃ  دِوان،  بیٚیہِ  ٲسِو  اللہ  تعالیٰ  ہس  خۅش  کرنہٕ  خٲطرٕ  قرض  دِوان  رٕتۍ  پٲٹھۍ  یعنی  بکمالِ  اخلاص۔  بیٚیہِ  یۅسہٕ  نیک  تہٕ  رٕژ  عمل  پننہِ  خٲطرٕ  توٚہۍ  برونٹھ  کُن  سوٗزِو  سۅ  لٔبِیوٗن  توٚہۍ  موجود  خدایس  نِشہِ،  سۅ  رٕژ  عمل  آسہِ  سٮ۪ٹھاہ  بہتر  بیٚیہِ  سٮ۪ٹھاہ  بٔڈ  ثواب  کِنۍ۔  (دنیٲوی  معاملن  اندر  مال  خرچ  کرنہٕ  سٍتۍ  یُس  عوض  تہٕ  نفع  تۅہیہِ  حاصل  سپدان  چھُو  تَمہِ  کھۅتہٕ  بہتر  تہٕ  بوٚڈ  نفع  تہٕ  فٲیدٕہ  سپدِ  توہیہِ  حٲصل  خیرچن  کامیٚن  اندر  خداے  سُند  رضا  حٲصل  کرنہٕ  خٲطرٕ  مال  خرچ  کرنس۔)  اللہ  تعالیٰ  ہس  ٲسِو  منگان  گناہن  مغفرت  کیازِ  سُہ  چھُ  بے  شک  گناہن  مغفرت  کرٕوُن  رحم  کرٕوُن۔"
  }
]