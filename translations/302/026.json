[
  {
    "verse_id": 1,
    "translation": "طا  سین  میم  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان)۔"
  },
  {
    "verse_id": 2,
    "translation": "یِم  چِھ  (حقس)  واضح  کرن  واجِنہِ  کتابِہ  ہٕندۍ  آیات۔"
  },
  {
    "verse_id": 3,
    "translation": "(اے  حبیبِ  مکرّم!)  شاید  دِیِو  تۆہۍ  (اَتھ  غمس  منٛز)  پَنُن  جانِ  (عزیزٕے)  زِ  تِم  چِھنہٕ  ایمان  اَنان۔"
  },
  {
    "verse_id": 4,
    "translation": "اگر  أسۍ  یَژھو  تیٚلہِ  کرو  تِہِندِ  خٲطرٕآسمان  پیٚٹھہٕ  (تِژھ)  نشٲنی  نٲزل  زِ  تِہٕنزٕ  گردنہٕ  روزن  تَتھ  برونٛہہ  کنہِ  نٔمِتھٕے۔"
  },
  {
    "verse_id": 5,
    "translation": "تہٕ  تِمن  نِشہِ  چھَنہٕ  (خدائے)  رحمان  سٕندِ  طرفہٕ  کانٛہہ  نٔو  نصیحت  یِوان  مگر  تِم  چِھ  تَمہِ  نِشہِ  بُتھ  پھِران۔"
  },
  {
    "verse_id": 6,
    "translation": "وۅنۍ  کۆرتِمَو  بے  شک  (حقس)  انکار،  لہٰذا  واتن  تِمن  عنقریب  تَمہِ  کتھہِ  ہٕنزٕ  خبرٕ  یَتھ  تِم  ٹسنہٕ  ٲسۍ  کران۔"
  },
  {
    "verse_id": 7,
    "translation": "تہٕ  کیا  تِمَو  ترٲو  نا  زمینس  کُن  نظراہ  زِ  اَسہِ  کاتیاہ  نفیس  چیز  چِھ  اَتھ  منٛز  وۅپدٲوِمٕتۍ۔"
  },
  {
    "verse_id": 8,
    "translation": "بے  شک  چھے٘  اَتھ  منٛز  ضرور  (اللہ  تعالیٰ  سٕندِ  قدرتٕچ)  نشٲنی،  تہٕ  تِمَو  منٛزٕ  چِھنہٕ  اکثر  لُکھ  ایمان  اَنن  وٲلۍ  کینہہ۔"
  },
  {
    "verse_id": 9,
    "translation": "تہٕ  پٔزۍپٲٹھۍ  چُھ  تُہُنٛد  ربّٕے  غٲلب،  مہربان۔"
  },
  {
    "verse_id": 10,
    "translation": "تہٕ  (سُہ  واقعہ  کٔرِو  یاد)  ییٚلہِ  تُہٕندۍ  ربّن  موسیٰ  ہس  (علیہ  السلام)  نِدا  دِیُت  زِ  ژٕ  گژھ  ظٲلِمن  ہنٛدس  قومس  نِش۔"
  },
  {
    "verse_id": 11,
    "translation": "(یعنی)  فرعون  سٕندِس  قومس  نِشہِ،کیاتِم  چِھنا  (اللہ  تعالیٰ  ہس)  کھوژان۔"
  },
  {
    "verse_id": 12,
    "translation": "موسیٰ  ہن  (علیہ  السلام)  کۆر  عرض،  اے  ربّ!  بہٕ  چُھس  کھوژان  زِ  تِم  کرن  مے٘  انکار۔"
  },
  {
    "verse_id": 13,
    "translation": "تہٕ  (یِتھِس  ناسازگار  ماحولس  منٛز)  چُھ  میون  سیٖنہٕ  تنگ  گژھان  تہٕ  میٲنۍ  زیٚو  چھَنہٕ  (روٲنی  سان)  پکان  لہٰذا  سوزُن  ہارونس  (علیہ  السلام)  کُن  (تہِ  جبریل  علیہ  السلام  وحی  ہیٚتھ  تاکہ  سُہ  بنہِ  میون  پلزن  وول)۔"
  },
  {
    "verse_id": 14,
    "translation": "تہٕ  تِہُنٛد  چُھ  مے٘  پیٚٹھ  (قبطی  سٕندِ  مارنُک)  اَکھ  الزام  تہِ  لہٰذا  چُھس  بہٕ  کھوژان  زِ  تِم  کرن  مے٘  قتل۔"
  },
  {
    "verse_id": 15,
    "translation": "ارشاد  سپُد  ہرگز  نہٕ،  لہٰذا  گٔژِھو  تۆہۍ  دۅشوے  سانہِ  نشٲنِیہِ  ہیٚتھ  بے  شک  چِھ  أسۍ  تۅہیہِ  سٍتۍ  (پۯتھ  کانٛہہ  کتھ)  بوزن  وٲلۍ۔"
  },
  {
    "verse_id": 16,
    "translation": "لہٰذا  گٔژِھو  تۆہۍ  دۅشوے  فرعونس  نِشہِ  تہٕ  ؤنِو،  أسۍ  چِھ  تمام  جہانن  ہٕندِس  پروردگارٕ  سٕندۍ  (سوزنہٕ  آمٕتۍ)  رسول۔"
  },
  {
    "verse_id": 17,
    "translation": "(سون  مدعا  چُھ  یہِ)  زِ  ژٕ  سوزُکھ  بنی  اسرائیل  (آزادکٔرِتھ)  اَسہِ  سٍتۍ۔"
  },
  {
    "verse_id": 18,
    "translation": "(فرعونن)  وۆنن،  کیا  اَسہِ  اوسُکھ  نا  ژٕ  پانس  نِشہِ  شُرۍ  پانہٕ  کِس  حالتس  منٛز  رۆچھمُت  تہٕ  پننہِ  وٲنسہِ  ہٕندۍ  کٲتیاوے  ؤری  ٲسی  ژے٘  اَسہِ  درمیان  گُزٲرِمٕتۍ۔"
  },
  {
    "verse_id": 19,
    "translation": "تہٕ  (پتہٕ)  کٔرٕتھ  ژے٘  پَنٕنۍ  سۅ  کٲم  یۅسہٕ  ژے٘  کٔرمٕژ  ٲسٕے  (یعنی  اَکھ  قبطی  کۆرتھن  قتل)  تہٕ  ژٕ  چُھکھ  ناشکرگزارو  منٛزٕ  (سون  رَچُھن  تہٕ  احسان  چِھی  مٔشِتھ  گٔمٕتۍ)۔"
  },
  {
    "verse_id": 20,
    "translation": "(موسیٰ  علیہ  السلامن)  فرموون،  ییٚلہِ  مے٘  سۅ  کٲم  کٔر  بہٕ  اوسُس  بے  خبر  (زِ  کیا  اکہ  مُشتہٕ  سٍتۍ  ہیٚکیا  تس  موت  یِتھ) "
  },
  {
    "verse_id": 21,
    "translation": "پتہٕ  دۯاس  بہٕ  (تَمہِ  وقتہٕ)  چانہِ  (اختیارکہ  دٲیرٕہ)  نِشہِ  ییٚلہِ  بہٕ  ژے٘  (یعنی  چانین  ارادن)  کھوٗژُس  پتہٕ  کۆر  میٲنۍ  ربّن  مے٘  حکم  (نبوت)  عطا  تہٕ  (بالٲخر)  کۆرنس  بہٕ  رسولن  منٛز  شٲمل۔"
  },
  {
    "verse_id": 22,
    "translation": "تہٕ  کیا  سُہ  چھا  (کانٛہہ)  رٕژر  ییٚمِیُک  ژٕ  مے٘  پیٚٹھ  احسان  چُھکھ  گٕنزران  (تَمِیُک  سبب  تہِ  اوس  یہِ)  زِ  ژے٘  اوستھن  (میون  سورُے  قوم)  بنی  اسرائیل  غلام  بنٲوِتھ  تھوومُت۔"
  },
  {
    "verse_id": 23,
    "translation": "فرعونن  وۆن،  تمام  جہانن  ہُنٛد  پروردگار  کیا  چیز  چُھ؟"
  },
  {
    "verse_id": 24,
    "translation": "(موسیٰ  علیہ  السلامن)  فرموون،  (سُہ)  چُھ  تمام  آسمانن  ہُنٛد  تہٕ  زمینُک  تہٕ  تَمُیک  (یعنی  تمام  کایناتُک)  ربّ  یۅسہٕ  یِمن  منٛزباگ  چھے٘،  اگر  ژٕ  پَژھ  کرن  وول  چُھکھ۔"
  },
  {
    "verse_id": 25,
    "translation": "تٔمۍ  وۆن  تِمن  (لُکن)  یِم  تس  أندۍأندۍ  (بِہتھ)  ٲسۍ،  کیا  تۆہۍ  چِھو  نا  بوزان؟"
  },
  {
    "verse_id": 26,
    "translation": "(موسیٰ  علیہ  السلامن)  وۆنن  (مزید)  زِ  (سُے)  چُھ  تُہُنٛد  (تہِ)  ربّ  تہٕ  تُہٕندیٚن  بروٗٹھمین  مالیٚن  بُڈِ  ببن  ہُنٛد  (تہِ)  ربّ۔"
  },
  {
    "verse_id": 27,
    "translation": "(فرعونن)  وۆنن،  بے  شک  چُھ  تُہُنٛد  رسول  یُس  تۅہیہِ  کُن  سوزنہٕ  چُھ  آمُت  ضرور  دیوانہٕ۔"
  },
  {
    "verse_id": 28,
    "translation": "(موسیٰ  علیہ  السلامن)  وۆنن،  (سُہ)  چُھ  مشرقُک  تہٕ  مغربُک  تہٕ  تَمُیک  (یعنی  تمام  کایناتُک)  ربّ  یۅسہٕ  یِمن  دۅشوٕنۍ  منٛزباگ  چھے٘  ہرگاہ  ژے٘  (کینہہ)  عقل  چھے۔"
  },
  {
    "verse_id": 29,
    "translation": "(فرعونن)  وۆنن،  (اے  موسیٰ!)  اگر  ژے٘  مے٘  وَرٲے  بیٚیہِ  کانٛہہ  معبود  بنووتھن  تیٚلہِ  کرتھ  بہٕ  ژٕ  ضرور  (گرفتار  کٔرِتھ)  قٍدیٚن  منٛز  شٲمل۔"
  },
  {
    "verse_id": 30,
    "translation": "(موسیٰ  علیہ  السلامن)  فرموون،  اگرچہ  بہٕ  ژے٘  نِش  کانٛہہ  واضح  چیز  (بطورِ  معجزٕہ  تہِ)  ہیٚتھ  یِمہٕ۔"
  },
  {
    "verse_id": 31,
    "translation": "(فرعونن)  وۆنن،  اَن  ژٕ  سُہ  ہرگاہ  ژٕپٔزۍیور  چُھکھ۔"
  },
  {
    "verse_id": 32,
    "translation": "أتی  تۯ  وو  موسیٰ  ہن  (علیہ  السلام)  پَنُن  عاصہٕ  (زمینس  پی٘ٹھ)  سُہ  بنیاو  تَمی  وقتہٕ  ٹاکارٕہ  (پٲٹھۍ)  أجدر۔"
  },
  {
    "verse_id": 33,
    "translation": "تہٕ  (موسیٰ  علیہ  السلامن)  کۆڈُن  پَنُن  اَتھہٕ  (کژھس  منٛز  ترٲوِتھ)  نیٚبرپتہٕ  بنیاو  سُہ  تَمی  وقتہٕ  وُچھن  والیٚن  خٲطرٕ  (پریٚزلہٕ  وُن)  سفید۔"
  },
  {
    "verse_id": 34,
    "translation": "(فرعونن)  وۆنن  پانس  دٔچِھنۍ  کھووٕرۍ  (بِہتھ)  سردارن،  بے  شک  چُھ  یہِ  بۆڈ  گاٹُل  سحرٕگر۔"
  },
  {
    "verse_id": 35,
    "translation": "یہِ  چُھ  یژھان  زِ  تۅہیہِ  ژٕھنہِ  ہیٚو  پننہِ  جادِ  (کہ  زورٕ)  سٍتۍ  تُہٕندِ  ملکہٕ  منٛزٕ  نیٚبر  کٔڑِتھ  لہٰذا  کیا  راے  چِھو  تۆہۍ  (وۅنۍ  أمِس  متعلق)  دِوان۔"
  },
  {
    "verse_id": 36,
    "translation": "تِمَو  وۆن  زِ  ژٕکر  أمِس  تہٕ  أمۍ  سٕندِس  بٲیِس  (ہارون  سٕندِسزا  ہُک  حکم  بوزناونس)  تٲخیرتہٕ  (تمام)  شہرن  منٛز  سوزُکھ  (سحرٕ  گرن  ناد  دِنہٕ  خٲطرٕ)  کارِندٕ۔"
  },
  {
    "verse_id": 37,
    "translation": "(تاکہ)  تِم  اَنن  ژے٘  نِشہِ  تمام  بٔڑۍ  سحرٕ  گریِم  فنس  منٛز  مٲہر  آسن۔"
  },
  {
    "verse_id": 38,
    "translation": "لہٰذا  آے  تمام  سحرٕ  گر  مقرردۅہ  کِس  مقرر  وقتس  پیٚٹھ  جمع  کرنہٕ۔"
  },
  {
    "verse_id": 39,
    "translation": "تہٕ  (فرعون  سٕندِ  طرفہٕ)  آو  لُکن  وَننہٕ  زِ  تۆہۍ  چِھو  (اَتھ  موقعس  پیٚٹھ)  جمع  سپدن  وٲلۍ۔"
  },
  {
    "verse_id": 40,
    "translation": "تاکہ  أسۍ  کرو  سِحرٕ  گرن  (ہٕندِ  دیٖنٕچ)  پٲروی  ہرگاہ  تِم  (موسیٰ  تہٕ  ہارونس  پیٚٹھ)  غٲلب  آے۔"
  },
  {
    "verse_id": 41,
    "translation": "پتہٕ  ییٚلہِ  تِم  سحرٕ  گر  آے  (تہٕ)  تِمَووۆن  فرعونس،  کیا  سانہِ  خٲطرٕ  چھا  کانٛہہ  مۆزوٗرۍ  (تہِ  مقرر  کرنہٕ  آمٕژ)  اگر  أسۍ  (مقابلس  منٛز)  غٲلب  سپدو۔"
  },
  {
    "verse_id": 42,
    "translation": "(فرعونن) وۆنن،  آ،  بے  شک  تۆہۍ  گٔژِھو  تَمی  وقتہٕ  (اجرت  والیٚن  بجایہِ  میانیٚن)  قربت  والیٚن  منٛز  شٲمل  (تہٕ  قُربتُک  درجہِ  چُھ  اُجرت  نِشہِ  سیٚٹھاہ  تھۆد)۔"
  },
  {
    "verse_id": 43,
    "translation": "موسیٰ  ہن  (علیہ  السلام)  فرموو  تِمن  (سحرٕگرن)،  تۆہۍ  ترٲوِو  تِم  (جادِکۍ  چیز)  یِم  تۆہۍ  تراوَن  وٲلۍ  چِھو۔"
  },
  {
    "verse_id": 44,
    "translation": "پتہٕ  تراوِ  تِمَو  پننہِ  رَزٕ  تہٕ  لورِ  تہٕ  لٔگۍ  وَننہِ،  فرعون  سٕنٛدِ  عزتُک  قسم!  أسۍ  سپدو  ضرورغٲلب۔"
  },
  {
    "verse_id": 45,
    "translation": "وۅنۍ  تۯوو  موسیٰ  ہن  (علیہ  السلام)  پنُن  عاصہٕ  پتہٕ  لٲگۍ  تٔمۍ  (أجدر  بٔنتِھ)  فوراً  تِم  چیز  نیٚنگلاوٕنۍ  یِم  تِمَو  فریب  کٲری  سٍتۍ  (پننہِ  اصلی  حقیقت  نِشہِ)  بدلٲوِمٕتۍ  ٲسۍ۔"
  },
  {
    "verse_id": 46,
    "translation": "پتہٕ  ٲے  سٲری  سحرٕ  گر  سجدٕس  منٛز  دٲرتھ  دنہ۔"
  },
  {
    "verse_id": 47,
    "translation": "تِم  لٔگۍ  وننہ،  اَسہِ  اۆن  تمام  جہانن  ہٕندِس  پروردگارس  پیٚٹھ  ایمان۔"
  },
  {
    "verse_id": 48,
    "translation": "(یُس)  موسیٰ  تہٕ  ہارون  (علیھمُ  السلام)  سُنٛد  ربّ  چُھ۔"
  },
  {
    "verse_id": 49,
    "translation": "4(فرعونن)  وۆنن،  تۅہیہِ  اۆنواأمِس  پیٚٹھ  ایمان  اَمہِ  برونٛہہ  زِ  بہٕ  دِمہو  تۅہیہِ  اجازت،  بے  شک  چُھ  یہِ  (موسیٰ  علیہ  السلامٕے)  تُہُنٛد  بۆڈ  (استاد)  ییٚمۍ  تۆہۍ  سحرٕ  ہیٚچھنٲوِمٕتۍ  چِھو  تۅہیہِ  لگیٚو  جلدی  (پَنُن  انجام)  پے  ضرور  ژٹہٕ  بہٕ  تُہٕندۍ  اَتھہٕ  تہٕ  تُہٕندۍ  کھۅر  مخٲلف  طرفو  (یعنی  دٔچُھن  اَتھہٕ  تہٕ  کھووٕر  زنگ  یا  کھووُر  اَتھہٕ  تہٕ  دٔچِھنۍ  زنگ)  تہٕ  تۆہۍ  سٲری  کھالَو  یقینا  پھاسہِ۔"
  },
  {
    "verse_id": 50,
    "translation": "تِمَو  وۆن،  (اَتھ  منٛز)  چُھنہٕ  کانٛہہ  نقصان،  بے  شک  چِھ  أسۍ  پننِس  ربّس  کُن  واپس  پھیرن  وٲلۍ۔"
  },
  {
    "verse_id": 51,
    "translation": "اَسہِ  چھے٘  پوٗرٕامید  زِ  سون  ربّ  کرِ  سٲنۍ  خطا  معاف،  اَمہِ  وجہ  کِنۍ  زِ  (وۅنۍ)  چِھ  أسی  سارِوٕے  برونٛہہ  ایمان  اَنن  وٲلۍ۔"
  },
  {
    "verse_id": 52,
    "translation": "تہٕ  اَسہِ  سوٗز  موسیٰ  ہس  (علیہ  السلام)  کُن  وحی  زِ  ژٕ  نِکھ  میٲنۍ  بندٕہ  راتو  رات  (ییٚتہِ  پیٚٹھہٕ  کٔڑِتھ)  بے  شک  یِیَو  تۅہیہِ  پتے  لارنہٕ۔"
  },
  {
    "verse_id": 53,
    "translation": "پتہٕ  سوٗزۍ  فرعونن  شہرس  منٛز  اعلان  کرن  وٲلۍ۔"
  },
  {
    "verse_id": 54,
    "translation": "(تہٕ  وۆنُن)  بے  شک  چِھ  یِم  (یعنی  بنی  اسرائیل)  اَکھ  لۅکٕٹ  جماعت۔"
  },
  {
    "verse_id": 55,
    "translation": "تہٕ  بے  شک  چِھ  تِم  اَسہِ  شرارت  کھالان۔"
  },
  {
    "verse_id": 56,
    "translation": "تہٕ  یقینا  چِھ  أسۍ  سٲری  (تہِ)  تیار  تہٕ  ہُشار۔"
  },
  {
    "verse_id": 57,
    "translation": "پتہٕ  ژٕھنۍاَسہِ  تِم  (فرعونی)  باغو  تہٕ  ناگو  منٛزٕ  کٔڑِتھ۔"
  },
  {
    "verse_id": 58,
    "translation": "بیٚیہِ  (کٔڑۍ)  خزانو  تہٕ  بہترین  روزن  جایو  نِشہِ  (تہِ)۔"
  },
  {
    "verse_id": 59,
    "translation": "(اَسہِ  کۆر)  یِتھے  پٲٹھۍ  تہٕ  اَسہِ  بنٲوۍبنی  اسرائیل  تِمن  (سارِنٕے  چیزن)  ہٕنٛدۍ  وٲرث۔"
  },
  {
    "verse_id": 60,
    "translation": "پتہٕ  دورے  آفتاب  کھسنہٕ  وقتہٕ  تِم  (فرعونی)  تِمن  پتے۔"
  },
  {
    "verse_id": 61,
    "translation": "پتہٕ  ییٚلہِ  دۅشوٕنۍ  جمٲژن  بُتھۍ  لاگے  سپٕز  (پتہٕ)  وۆن  موسیٰ  (علیہ  السلام)  سٕندیو  سٲتھِیَو،  (وۅنۍ)  رٔٹِکھۍ  أسۍ  ضرور۔"
  },
  {
    "verse_id": 62,
    "translation": "(موسیٰ  علیہ  السلامن) فرموون،  ہرگز  نہٕ  بے  شک  چُھ  مے٘  سٍتۍ  میون  ربّ  سُہ  ہاوِ  مے٘  وُنی  (نجاتٕچ)  وَتھ۔"
  },
  {
    "verse_id": 63,
    "translation": "پتہٕ  سوٗز  اَسہِ  موسیٰ  ہس  (علیہ  السلام)  کُن  وحی  زِ  پننہِ  عاصہٕ  سٍتۍ  تۯاو  درۍیاوس  ژٔنٛڈ  دٔرۍیاو  س  گٔے  (بہن  حِصن  منٛز)  چاکھ  تہٕ  پۯتھ  کانٛہہ  حصہٕ  بنیاو  بٔڑِس  پہاڑس  ہیوٗ۔"
  },
  {
    "verse_id": 64,
    "translation": "تہٕ  اَسہِ  أنۍ  باقی  (یعنی  فرعون  تہٕ  تٔمۍ  سٕندۍ  سٲتھی)  تَتھ  جایہِ  نکھہٕ۔"
  },
  {
    "verse_id": 65,
    "translation": "تہٕ  اَسہِ  دِیُت  موسیٰ  ہس  (علیہ  السلام  تہِ)  نجات  تہٕ  تِمن  سارٕنٕے  لُکن  (تہِ)  یِم  تس  سٍتۍ  ٲسۍ۔"
  },
  {
    "verse_id": 66,
    "translation": "پتہٕ  کٔرۍ  اَسہِ  باقی  (یعنی  فرعونی)  غرق۔"
  },
  {
    "verse_id": 67,
    "translation": "بے  شک  چھے  اَتھ  (واقعس)  منٛز  (اللہ  تعالیٰ  سٕندِ  قدرتٕچ)  بٔڑ  نشٲنی،  تہٕ  تِمَو  منٛزٕ  ٲسۍ  نہٕ  اکثر  لُکھ  مومن۔"
  },
  {
    "verse_id": 68,
    "translation": "تہٕ  بے  شک  چُھ  تُہُنٛد  ربّٕے  یوت  یقینا  غٲلب  رحمت  وول۔"
  },
  {
    "verse_id": 69,
    "translation": "تہٕ  تۆہۍ  بوزنٲوِو  یِمن  ابراہیم  (علیہ  السلام)  سُنٛد  قصہٕ  (تہِ)  پٔرِتھ۔"
  },
  {
    "verse_id": 70,
    "translation": "ییٚلہِ  تِمَو  پننِس  مٲلِس  تہٕ  پننِس  قومس  فرموو،  تۆہۍ  کُس  چیز  چِھو  پوٗزان۔ ﴿یہِ  اوس  نہ  اصلی  مول  بلکہ  اوس  پیٚتر،  امۍ  اوس  ابراہیم  علیہِ  السلام  روٚچھمُت  ییٚمہ  کنۍ  تم  تس  مول  ونان  ٲسۍ۔امۍ  سُند  ناو  چُھ  آزر  ییٚلہ  زن  تِہندس  اصلی  مٲلس  تارخ  ناو  اوس۔﴾"
  },
  {
    "verse_id": 71,
    "translation": "تِمَو  وۆن  أسۍ  چِھ  پۅتلیٚن  ہٕنز  پوٗزا  کران  تہٕ  أسۍ  چِھ  یہِندِی  (عبادت  تہٕ  خدمت)  خٲطرٕ  ڈٔٹِتھ  روزن  وٲلۍ۔"
  },
  {
    "verse_id": 72,
    "translation": "(ابراہیم  علیہ  السلامن)  فرموون،  کیا  تِم  چِھوا  تۅہیہِ  بوزان  ییٚلہِ  تۆہۍ  (تِمن)  ناد  چِھو  لایان؟"
  },
  {
    "verse_id": 73,
    "translation": "یا  نَتہٕ  چِھوا  تِم  تۅہیہِ  نفع  واتناوان  یانقصان  واتناوان؟"
  },
  {
    "verse_id": 74,
    "translation": "تِمَو  وۆ،  (یہِ  چھَنہٕ  پے)  البتہ  اَسہِ  چِھ  پنٕنۍ  مٲلۍ  بُڈِ  بب  یی  کران  وُچھ  مٕتۍ۔"
  },
  {
    "verse_id": 75,
    "translation": "(ابراہیم  علیہ  السلامن)  فرموون،  کیا  تۅہیہِ  چُھوا  (زانٛہہ  تِہِندِس  حقیقتس  پیٚٹھ)  غور  کۆرمُت  یہِٕنز  تۆہۍ  پوٗزا  چِھو  کران۔"
  },
  {
    "verse_id": 76,
    "translation": "تۆہۍ  تہٕ  تُہٕندۍ  آباء  واجداد  (الغرض  کٲنسہِ  کۆرا  اَتھ  پیٚٹھ  غور) ؟"
  },
  {
    "verse_id": 77,
    "translation": "لہٰذا  چِھ  تِم  (سٲری  پۅتٕلۍ)  میٲنۍ  دشمن  سارِنٕے  جہانن  ہٕندِس  ربّس  وَرٲے  (سُے  چُھ  میون  معبود)۔"
  },
  {
    "verse_id": 78,
    "translation": "سُہ  ییٚمۍ  بہٕ  پٲدٕ  کۆرنس  لہٰذا  چُھ  سُے  مے٘  ہدایت  دِوان۔"
  },
  {
    "verse_id": 79,
    "translation": "تہٕ  سُے  چُھ  یُس  مے٘  کھیاوان  تہٕ  چاوان  چُھ۔"
  },
  {
    "verse_id": 80,
    "translation": "تہٕ  ییٚلہِ  بہٕ  بیمار  گژھان  چُھس  تیٚلہِ  چُھ  سُے  مے٘  شِفا  دِوان۔"
  },
  {
    "verse_id": 81,
    "translation": "تہٕ  سُے  دِیہِ  مے٘  موت،  پتہٕ  کرِ  سُے  مے٘  (نوِ  سرٕ)  زندٕہ۔"
  },
  {
    "verse_id": 82,
    "translation": "تہٕ  تٔسۍ  نِشہِ  چُھس  بہٕ  امید  تھاوان  زِ  قیامت  کہ  دۅہ  کرِ  سُہ  میانیٚن  خطاہن  مغفرت۔"
  },
  {
    "verse_id": 83,
    "translation": "اے  میانہِ  ربّہ  مے٘  کر  علمس  تہٕ  عملہِ  منٛز  کمال  عطا  تہٕ  مے٘  کر  پننیٚن  خاص  قُرب  کیٚن  حقدارن  منٛز  شٲمل۔"
  },
  {
    "verse_id": 84,
    "translation": "تہٕ  میانہٕ  خٲطرٕ  کرپتہٕ  یِنہٕ  والیٚن  منٛز  (تہِ)  ذکرِ  خیر  تہٕ  قبولیت  جٲری۔"
  },
  {
    "verse_id": 85,
    "translation": "تہٕ  مے٘  بناو  نعمتہٕ  والہِ  جنتہٕ  کیو  وٲرِثَو  منٛزٕ۔"
  },
  {
    "verse_id": 86,
    "translation": "تہٕ  میٲنِس  مٲلِس  کر  مغفرت  بے  شک  اوس  سُہ  وَتہِ  ڈٔلۍ  مٕتیو  منٛزٕ۔"
  },
  {
    "verse_id": 87,
    "translation": "تہٕ  مے٘  کٔرۍ  زیٚنہٕ  (تَمہِ  دۅہ)  رسوا  ییٚمہِ  دۅہ  لُکھ  یِن  قبرو  منٛزٕ  تُلنہٕ۔"
  },
  {
    "verse_id": 88,
    "translation": "ییٚمہِ  دۅہ  نَہ  کانٛہہ  مال  دِیہِ  فٲیِدٕہ  تہٕ  نَہ  دِن  اَولاد۔"
  },
  {
    "verse_id": 89,
    "translation": "مگر  سُے  شخص  (کرِنفع  حٲصل)  یُس  اللہ  تعالیٰ  سٕنزِ  بارگاہِ  منٛز  سلامتی  وول  بے  عٲب  دِل  ہیٚتھ  حٲضر  سَپُد۔"
  },
  {
    "verse_id": 90,
    "translation": "تہٕ  (تَمہِ  دۅہ)  یِیہِ  جنت  پرہیزگارن  نکھہٕ  اَننہٕ۔"
  },
  {
    "verse_id": 91,
    "translation": "تہٕ  جہنم  یِیہِ  گمراہن  برونٛہہ  کنہِ  نۆن  کڑنہٕ۔"
  },
  {
    "verse_id": 92,
    "translation": "تہٕ  تِمن  یِیہِ  وننہٕ  تِم  (پۅتٕلۍ)  کتہِ  چِھ  یِم  تۆہۍ  پوٗزان  ٲسۍووکھ۔"
  },
  {
    "verse_id": 93,
    "translation": "اللہ  تعالیٰ  ہس  وَرٲے،  کیا  تِم  ہیٚکنوا  تۅہیہِ  مدد  کٔرِتھ  یا  ہیٚکہٕ  نا  پٲنۍ  پانس  مدد  کٔرِتھ  (زِ  پَنُن  پان  بچاون  جہنم  نِشہِ)۔"
  },
  {
    "verse_id": 94,
    "translation": "لہٰذا  یِن  تِم  (پۅتٕلۍ  تہِ)  اَتھ  (جہنمس)  منٛز  بُتھہِ  کِنۍ  دٲرِتھ  دِنہٕ  تہٕ  گمراہ  لُکھ  (تہِ)۔"
  },
  {
    "verse_id": 95,
    "translation": "تہٕ  ابلیس  سٕندۍ  سٲری  فوج  (تہِ  گژھن  جہنم  بُزۍ)۔"
  },
  {
    "verse_id": 96,
    "translation": "تِم  (گمراہ  لُکھ)  وَنن  اَتھ  (جہنمس)  منٛز  پانہٕ  وٲنۍ  ژُوان  ژُوان۔"
  },
  {
    "verse_id": 97,
    "translation": "اللہ  تعالیٰ  سُنٛد  قسم  أسۍ  ٲسۍ  ٹاکارٕہ  گمرٲہی  منٛز۔"
  },
  {
    "verse_id": 98,
    "translation": "ییٚلہِ  أسۍ  تۅہیہِ  ٲسۍوٕ  سارِنٕے  جہانن  ہٕندِس  ربّس  برابر  مانان۔"
  },
  {
    "verse_id": 99,
    "translation": "تہٕ  أسۍ  کٔرۍ  نہٕ  (یمَو)  مجرمو  وَرٲے  کٲنسہِ  گمراہ۔"
  },
  {
    "verse_id": 100,
    "translation": "لہٰذا  نَہ  چُھ  (اَز)  کانٛہہ  سٲنۍ  سفٲرش  کرن  وول۔"
  },
  {
    "verse_id": 101,
    "translation": "تہٕ  نَہ  چُھ  کانٛہہ  اَتھہٕ  رۆٹ  کرن  وول  دوست۔"
  },
  {
    "verse_id": 102,
    "translation": "لہٰذا  کاش  آسِہے  اَسہِ  اَکہِ  لٹہِ  (دنیاہس  منٛز)  پۆت  پھیرُن  (نصیبس)  تیٚلہِ  بنہَو  ٲسۍ  مومن۔"
  },
  {
    "verse_id": 103,
    "translation": "بے  شک  چھے٘  اَتھ  (واقعس)  منٛز  (اللہ  تعالیٰ  سٕندِ  قدرتٕچ)  بٔڑ  نشٲنی،  تہٕ  تِہٕندۍ  اکثر  لُکھ  ٲسۍ  نہٕ  مومن۔"
  },
  {
    "verse_id": 104,
    "translation": "تہٕ  بے  شک  چُھ  تُہُنٛد  ربّے  یقینا  غٲلب  رحمت  وول۔"
  },
  {
    "verse_id": 105,
    "translation": "نوح  (علیہ  السلام)  سٕندۍقومن  (تہِ)  کۆر  پیغمبرن  ہُنٛد  انکار۔"
  },
  {
    "verse_id": 106,
    "translation": "ییٚلہِ  تِمن  تِہِندۍ (قومٕکۍ) بٲے  نوح  ہن  (علیہ  السلام)  فرموو،  کیا  تۆہۍ  چِھو  نا  (اللہ  تعالیٰ  ہس)  کھوژان۔"
  },
  {
    "verse_id": 107,
    "translation": "بے  شک  چُھس  بہٕ  تُہٕندِ  خٲطرٕ  امانت  دار  رسول  (بٔنتِھ  آمُت)۔"
  },
  {
    "verse_id": 108,
    "translation": "لہٰذا  کھوٗژِو  تۆہۍاللہ  تعالیٰ  ہس  تہٕ  کٔرِومیٲنۍ  اطاعت۔"
  },
  {
    "verse_id": 109,
    "translation": "تہٕ  بہٕ  چُھسَو  نہٕ  تۅہیہِ  اَتھ  (حق  کِس  تبلیغس)  پیٚٹھ  کانٛہہ  معاوضہٕ  منگان،  میون  اجر  چُھ  صرف  سارِنٕے  جہانن  ہٕندِس  ربّ  سٕندِ  ذمہٕ۔"
  },
  {
    "verse_id": 110,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِومیٲنۍ  فرمان  بردٲری۔"
  },
  {
    "verse_id": 111,
    "translation": "تِمَو  وۆن،  کیا  أسۍ  اَنوا  ژے٘  پیٚٹھ  ایمان  ییٚلہِ  زن  چٲنۍ  پٲروی  (سماجٕکۍ)  سیٚٹھاہ  لۅکٹۍ  تہٕ  ؤسۍ  پایہِ  (طبقن  ہٕنٛدۍ)  لُکھ  چِھ  کران۔"
  },
  {
    "verse_id": 112,
    "translation": "(نوح  علیہ  السلامن)  فرمون،  میٲنِس  علمس  کیا  تعلق  چُھ  تِہٕنزن  (پیشہ  وارانہٕ)  کامیٚن  سٍتۍ؟"
  },
  {
    "verse_id": 113,
    "translation": "تِہُنٛد  حساب  چُھ  صرف  میٲنِس  ربّ  سٕنٛدِ  ذمہٕ۔  کاش  تۅہیہِ  ترِ  ہیٚو  فِکرِ  (زِ  اصلی  عزت  تہٕ  ذلت  کیا  چُھ)۔"
  },
  {
    "verse_id": 114,
    "translation": "تہٕ  بہٕ  چُھس  نہٕ  مومنن  دکہٕ  دِنہٕ  وول۔"
  },
  {
    "verse_id": 115,
    "translation": "بہٕ  چُھس  صرف  ٹاکارٕہ  کھوژناون  وول۔"
  },
  {
    "verse_id": 116,
    "translation": "تِمَو  وۆن،  اے  نوح!  ہرگاہ  ژٕ (یِمَو  کتھَو  نِشہِ)  باز  آکھ  نہٕ  تیٚلہِ  یِکھ  ژٕ  پٔزۍپٲٹھۍ  کنہِ  کنہِ  کرنہٕ۔"
  },
  {
    "verse_id": 117,
    "translation": "(نوح  علیہ  السلامن)  کۆرن  عرض،  اے  میانہِ  ربّہ!  میٲنۍ  قومن  کۆر  مے٘  انکار۔"
  },
  {
    "verse_id": 118,
    "translation": "وۅنۍکر  ژٕ  مے٘  تہٕ  تِمن  درمیان  فٲصلہٕ  بیٚیہِ  دِ  مے٘  تہ  یمن  مومنن  یِم  مے٘  سٍتۍ  چِھ  نجات۔"
  },
  {
    "verse_id": 119,
    "translation": "لہٰذا  دِیُت  اَسہِ  تِمن  تہٕ  یِم  تِمن  سٍتۍ  برنہٕ  آمژِ  ناوِ  منٛز  (سوار)  ٲسۍ  نجات۔"
  },
  {
    "verse_id": 120,
    "translation": "پتہٕ  کٔرۍ  اَسہِ  اَمہِ  پتہٕ  باقی  روزن  وٲلۍ  لُکھ  غرق۔"
  },
  {
    "verse_id": 121,
    "translation": "بے  شک  چھے٘  اَتھ  (واقعس)  منٛز  (اللہ  تعالیٰ  سٕندِ  قدرتٕچ)  بٔڑنشٲنی،  تہٕ  تِہِندۍ  اکثر  لُکھ  ٲسۍ  نہٕ  مومن۔"
  },
  {
    "verse_id": 122,
    "translation": "تہٕ  بے  شک  چُھ  تُہُنٛد  ربّٕے  یقینا  غٲلب  رحمت  وول۔"
  },
  {
    "verse_id": 123,
    "translation": "(قومِ)  عادن  (تہِ)  کۆر  پیغمبرن  ہُنٛد  انکار۔"
  },
  {
    "verse_id": 124,
    "translation": "ییٚلہِ  تِمن  تِہِندۍ  (قومٕکۍ)  بٲے  ہودن  (علیہ  السلام)  فرموو،  کیا  تۆہۍ  چِھو  نا  (اللہ  تعالیٰ  ہس)  کھوژان۔"
  },
  {
    "verse_id": 125,
    "translation": "بے  شک  چُھس  بہٕ  تُہٕندِ  خٲطرٕ  امانت  دار  رسول  (بٔنتِھ  آمُت)۔"
  },
  {
    "verse_id": 126,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِومیٲنۍ  اطاعت۔"
  },
  {
    "verse_id": 127,
    "translation": "تہٕ  بہٕ  چُھسَو  نہٕ  تۅہیہِ  اَتھ  (حق  کِس  تبلیغس)  پیٚٹھ  کانٛہہ  معاوضہٕ  منگان،  میون  اجر  چُھ  صرف  سارِنٕے  جہانن  ہٕندِس  ربّ  سٕندِ  ذمہٕ۔"
  },
  {
    "verse_id": 128,
    "translation": "کیا  تۆہۍ  چِھوا  پرتھ  تھَزرچہِ  جایہِ  پیٚٹھ  اَکھ  یادگار  تعمیر  کران  (محض)  بٔڈیمی  ہاونہ  خٲطرٕتہٕ  فضول  کامیو  خٲطرٕ۔"
  },
  {
    "verse_id": 129,
    "translation": "تہٕ  تۆہۍ  چِھو  (تَلاوٕ  وٲلۍ)  مضبوط  محل  بناوان  یہِ  زٲنِتھ  زِ  تۆہۍ  روٗزِو  (دنیاہس  منٛز)  ہمیشہ۔"
  },
  {
    "verse_id": 130,
    "translation": "تہٕ  ییٚلہِ  تۆہۍ  کٲنسہِ  تَھپھ  چِھو  تۯاوان  تیٚلہِ  چِھو  سخت  ظٲلم  تہٕ  جٲبر  بٔنتِھ  تھپھ  تۯاوان۔"
  },
  {
    "verse_id": 131,
    "translation": "لہٰذا  کھوٗژِو  تۆہۍ  اللہ  تعالیٰ  ہس  بیٚیہِ  کٔرِو  میٲنۍ  فرمان  بردٲری۔"
  },
  {
    "verse_id": 132,
    "translation": "تہٕ  تس  (اللہ  تعالیٰ  ہس)  کھوٗژِو  ییٚمۍ  تۅہیہِ  تِمَو  چیزو  سٍتۍ  مددکۆرنَو  یِم  تۆہۍ  زانان  چِھو۔"
  },
  {
    "verse_id": 133,
    "translation": "تٔمۍ  کۆرنَو  تۅہیہِ  ژُزٔنگۍ  جانورَو  تہٕ  اولادَو  سٍتۍ  مدد۔"
  },
  {
    "verse_id": 134,
    "translation": "بیٚیہِ  باغو  تہٕ  ناگو  سٍتۍ  (تہِ)۔"
  },
  {
    "verse_id": 135,
    "translation": "بے  شک  چُھ  مے٘  تۅہیہِ  پیٚٹھ  اَکہِ  زبردست  دۅہ  کہ  عذابُک  خوف۔"
  },
  {
    "verse_id": 136,
    "translation": "تِمَو  وۆن،  سانہٕ  خٲطرٕ  چھے٘  ہِشی  کتھاہ  خواہ  ژٕ  نصیحت  کرتہٕ  یا  متہٕ  بن  تہٕ  نصیحت  کرن  والیو  منٛزٕ  (أسۍ  مانو  نہٕ)۔"
  },
  {
    "verse_id": 137,
    "translation": "یہِ  چُھنہٕ  (بیٚیہِ)  کِہِنۍمگر  چِھ  صرف  بروٗنٹھِمیٚن  لُکن  ہٕنٛدۍعادات  (تہٕ  اطوار  یِم  أسۍ  ترٲوِتھ  ہیٚکوکھ  نہٕ)۔"
  },
  {
    "verse_id": 138,
    "translation": "تہٕ  اَسہِ  پیٚٹھ  یِیہِ  نہٕ  عذاب  کرنہٕ۔"
  },
  {
    "verse_id": 139,
    "translation": "لہٰذا  کۆر  تِمَو  تس  (یعنی  ہود  علیہ  السلامس)  انکار  پتہٕ  کٔرۍ  اَسہِ  تِم  ہلاک،بے  شک  چھے٘  اَتھ  (قصس)  منٛز  (اللہ  تعالیٰ  سٕندِ  قدرتٕچ)  بٔڑنشٲنی،  تہٕ  تِمَو  منٛزٕ  ٲسۍ  نہٕ  اکثر  لُکھ  مومن۔"
  },
  {
    "verse_id": 140,
    "translation": "تہٕ  بے  شک  چُھ  تُہُنٛد  ربّٕے  یقینا  غٲلب  رحمت  وول۔"
  },
  {
    "verse_id": 141,
    "translation": "(قومِ)  ثمودن  (تہِ)  کۆر  پیغمبرن  ہُنٛد  انکار۔"
  },
  {
    "verse_id": 142,
    "translation": "ییٚلہِ  تِمن  تِہِندۍ  (قومٕکۍ)  بٲے  صالح  ہن  (علیہ  السلام)  فرموو،  کیا  تۆہۍ  چِھو  نا  (اللہ  تعالیٰ  ہس)  کھوژان؟"
  },
  {
    "verse_id": 143,
    "translation": "بے  شک  چُھس  بہٕ  تُہٕندِ  خٲطرٕ  امانت  دار  رسول  (بٔنتِھ  آمُت)۔"
  },
  {
    "verse_id": 144,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِومیٲنۍ  اطاعت۔"
  },
  {
    "verse_id": 145,
    "translation": "تہٕ  بہٕ  چُھسَو  نہٕ  تۅہیہِ  اَتھ  (حق  کِس  تبلیغس)  پیٚٹھ  کانٛہہ  معاوضہٕ  منگان،  میون  اجر  چُھ  صرف  سارِنٕے  جہانن  ہٕندِس  ربّ  سٕندِ  ذمہٕ۔"
  },
  {
    "verse_id": 146,
    "translation": "کیا  تۆہۍ  یِیہِ  وا  تِمن  (نعمتن)  منٛز  یِمہٕ  ییٚتہِ  (تۅہیہِ  دستیاب)  چھَو  (ہمیشہ  خٲطرٕ)  امن  و  سکون  سان  یلہٕ  تراونہٕ؟"
  },
  {
    "verse_id": 147,
    "translation": "(یعنی  ییٚتہِ  کیٚن)  باغن  تہٕ  ناگن  منٛز۔"
  },
  {
    "verse_id": 148,
    "translation": "بیٚیہِ  کھہن  تہٕ  کٔھزرن  منٛز  یہِندۍ  گُرن  نرم  تہٕ  نازُک  چِھ  آسان۔"
  },
  {
    "verse_id": 149,
    "translation": "تہٕ  تۆہۍ  چِھو  (کنہِ  گرنٕکۍ)  گۅن  ورتٲوتھ  پہاڑن  منٛزگٔرۍ  (گٔرۍ)  مکانہٕ  بناوان۔"
  },
  {
    "verse_id": 150,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِو  میٲنۍ  اطاعت۔"
  },
  {
    "verse_id": 151,
    "translation": "تہٕ  حدٕ  نِشہِ  نیرن  والیٚن  ہُنٛد  وَنُن  مَہ  مٲنِو۔"
  },
  {
    "verse_id": 152,
    "translation": "یِم  زمینس  منٛز  فساد  چِھ  پٔھہلاوان  تہٕ  (معاشرُک)  اصلاح  چِھنہٕ  کران۔"
  },
  {
    "verse_id": 153,
    "translation": "تِمَو  وۆن،  زِ  ژٕ  چُھکھ  فقط  جود  کرنہ  آمتیو  لُکو  منٛزٕ۔"
  },
  {
    "verse_id": 154,
    "translation": "ژٕ  چُھکھ  صرف  اَسی  ہیوٗ  بشر  لہٰذا  اَن  ژٕ  کانٛہہ  نشٲنی  ہرگاہ  ژٕ  پٔزۍیور  چُھکھ۔"
  },
  {
    "verse_id": 155,
    "translation": "(صالح  علیہ  السلامن)  فرموون،  یہِ  اونٹنۍچھے٘  (سۅ  نشٲنی)،  آبُک  اَکھ  وقت  چُھ  أمِس  خٲطرٕ  (مقرر)  تہٕ  اَکہِ  مقرر  دۅہ  چھے٘  تُہٕندِ  آبٕچ  وٲرۍ۔"
  },
  {
    "verse_id": 156,
    "translation": "تہٕ  أمِس  لٲگۍزیٚو  نہٕ  بُرٲیی  (ہٕندِ  ارادٕہ)  کِنۍ  اَتھہٕ  نَتہٕ  رٹیو  تۅہیہِ  بڑِ  (سخت)  دۅہُک  عذاب۔"
  },
  {
    "verse_id": 157,
    "translation": "پتہٕ  ژٔٹۍ  تِمَو  تٔمۍ  سٕندۍ  ٹٕکہٕ  نٲر  (تہٕ  مٲرٕکھ  سۅ)  پتہٕ  گٔے  تِم  (پننِس  کٔرِمٕتِس  پیٚٹھ)  پشیمان۔"
  },
  {
    "verse_id": 158,
    "translation": "لہٰذا  رٔٹۍ  تِم  عذابن  بے  شک  چھے٘  اَتھ  (واقعس)  منٛز  بٔڑ  نشٲنی،  تہٕ  تِمَو  منٛزٕ  ٲسۍ  نہٕ  اکثر  لُکھ  مومن۔"
  },
  {
    "verse_id": 159,
    "translation": "تہٕ  بے  شک  چُھ  تُہُنٛد  ربّٕے  یقینا  غٲلب  رحمت  وول۔"
  },
  {
    "verse_id": 160,
    "translation": "قومِ  لوطن  (تہِ)  کۆر  پیغمبرن  ہُنٛد  انکار۔"
  },
  {
    "verse_id": 161,
    "translation": "ییٚلہِ  تِمن  تِہِندۍ  (قومٕکۍ)  بٲے  لوطن  (علیہ  السلام)  فرموو،  کیا  تۆہۍ  چِھو  نا  (اللہ  تعالیٰ  ہس)  کھوژان؟"
  },
  {
    "verse_id": 162,
    "translation": "بے  شک  چُھس  بہٕ  تُہٕندِ  خٲطرٕ  امانت  دار  رسول  (بٔنتِھ  آمُت)۔"
  },
  {
    "verse_id": 163,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِومیٲنۍ  اطاعت۔"
  },
  {
    "verse_id": 164,
    "translation": "تہٕ  بہٕ  چُھسَو  نہٕ  تۅہیہِ  اَتھ  (حق  کِس  تبلیغس)  پیٚٹھ  کانٛہہ  اُجرت  منگان،  میون  اجر  چُھ  صرف  سارِنٕے  جہانن  ہٕندِس  ربّ  سٕندِ  ذمہٕ۔"
  },
  {
    "verse_id": 165,
    "translation": "کیا  تۆہۍ  چِھواتمام  دُنیا  والیٚو  منٛزٕصرف  مردنٕٖے  یوت  نِشہِ  (پننہِ  شہوٲنی  خوٲہشات  پوٗرٕ  کرنہٕ  خٲطرٕ)  یِوان؟"
  },
  {
    "verse_id": 166,
    "translation": "تہٕ  پننہِ  خاندارِنہِ  چھووکھ  (أتی)  تۯاوان  یِمہٕ  تُہٕندۍ  ربّن  تُہٕندِ  خٲطرٕ  پٲدٕ  چھے٘  کرِمَژٕ،  بلکہ  چِھو  تۆہۍ  (نافرمٲنی  منٛز)  حدٕ  نِشہِ  نیرن  وٲلۍ  لُکھ۔"
  },
  {
    "verse_id": 167,
    "translation": "تِمَو  وۆن،  اے  لوط!  اگر  ژٕ  (یِمَو  کتھَو  نِشہِ)  باز  آکھ  نہٕ  تیٚلہِ  بنکھ  ژٕ  ضرورشہرٕ  منٛزٕ  کٔڑِتھ  ژٕھننہٕ  آمتیو  منٛزٕ۔"
  },
  {
    "verse_id": 168,
    "translation": "(لوط  علیہ  السلامن)  فرموون،  بے  شک  چُھس  بہٕ  تُہٕنزِ  کامہِ  نِشہِ  بے  زار  گژھن  والیو  منٛزٕ۔"
  },
  {
    "verse_id": 169,
    "translation": "اے  ربّ!  ژٕ  کرمے٘  تہٕ  میانیٚن  بٲژن  اَمہِ  (کامہِ  ہٕندِ  وبال)  نِشہِ  نجات  عطا  یۅسہٕ  یِم  کران  چِھ۔"
  },
  {
    "verse_id": 170,
    "translation": "پتہٕ  کۆر  اَسہِ  تِمن  تہٕ  تِہِندیٚن  تمام  بٲژن  نجات  عطا۔"
  },
  {
    "verse_id": 171,
    "translation": "أکِس  بُجہِ  زنانہِ  وَرٲے  یۅسہٕ  پتھ  روزن  والیٚن  منٛز  ٲس۔"
  },
  {
    "verse_id": 172,
    "translation": "پتہٕ  کٔرۍ  اَسہِ  باقی  ہلاک۔"
  },
  {
    "verse_id": 173,
    "translation": "تہٕ  اَسہِ  وول  تِمن  پیٚٹھ  (کنیٚن  ہُنٛد)  روٗد  پتہٕ  کوتاہ  کترِ  بتر  کرن  وول  اوس  کھوژناونہٕ  آمتیٚن  لُکن  ہُنٛد  روٗد۔"
  },
  {
    "verse_id": 174,
    "translation": "بے  شک  چھے٘  اَتھ  (واقعس)  منٛز  بٔڑ  نشٲنی،  تہٕ  تِہِندۍاکثرلُکھ  ٲسۍ  نہٕ  مومن۔"
  },
  {
    "verse_id": 175,
    "translation": "تہٕ  بے  شک  چُھ  تُہُنٛد  ربّٕے  یقینا  غٲلب  رحمت  وول۔"
  },
  {
    "verse_id": 176,
    "translation": "ایکہ  کیٚو  روزن  والیٚو  (یعنی  جنگلہٕ  کیٚو  روزن  والیٚوتہِ)  کۆر  پیغمبرن  ہُنٛد  انکار۔"
  },
  {
    "verse_id": 177,
    "translation": "ییٚلہِ  تِمن  شعیبن  (علیہ  السلام)  فرموو،  کیا  تۆہۍ  چِھو  نا  (اللہ  تعالیٰ  ہس)  کھوژان؟"
  },
  {
    "verse_id": 178,
    "translation": "بے  شک  چُھس  بہٕ  تُہٕندِ  خٲطرٕ  امانت  دار  رسول  (بٔنتِھ  آمُت)۔"
  },
  {
    "verse_id": 179,
    "translation": "لہٰذا  کھوٗژِو  تۆہۍاللہ  تعالیٰ  ہس  بیٚیہِ  کٔرِومیٲنۍ  فرمان  بردٲری۔"
  },
  {
    "verse_id": 180,
    "translation": "تہٕ  بہٕ  چُھسَو  نہٕ  تۅہیہِ  اَتھ  (حق  کِس  تبلیغس)  پیٚٹھ  کانٛہہ  اُجرت  منگان،  میون  اجر  چُھ  صرف  سارِنٕے  جہانن  ہٕندِس  ربّ  سٕندِ  ذمہٕ۔"
  },
  {
    "verse_id": 181,
    "translation": "تۆہۍ  ٲسِو  مینن  بانہٕ  پوٗرٕ  بران  تہٕ  (لُکن  ہٕندیٚن  حقوقن)  مَہ  بٔنِو  نقصان  واتناون  وٲلۍ۔"
  },
  {
    "verse_id": 182,
    "translation": "تہٕ  تۯکرِ  ڈٔنٛڈ  برابر  تھٲوِتھ  ٲسِو  تولان۔"
  },
  {
    "verse_id": 183,
    "translation": "تہٕ  لُکن  مَہ  ٲسِو  تِہِندۍ  چیز  (کم  توٗلہٕ  سان)  دِوان  تہٕ  مُلکس  منٛز  مَہ  روٗزِو(یِژھو  اخلٲقی،مٲلی  تہٕ  سمٲجی  خیانتو  کِنۍ)  فساد  تُلان  پھیران۔"
  },
  {
    "verse_id": 184,
    "translation": "بیٚیہِ  کھۆژِو  تس  (اللہ  تعالیٰ  ہس)  ییٚمۍ  تۆہۍ  تہٕ  بروٗنٹھِمہِ  اُمّتہٕ  پٲدٕ  کرِ۔"
  },
  {
    "verse_id": 185,
    "translation": "تِمَو  لوگ  وَنُن،  (اے  شعیب!)  ژٕ  چُھکھ  بس  جود  کرنہٕ  آمتیو  لُکو  منٛزٕ۔"
  },
  {
    "verse_id": 186,
    "translation": "بیٚیہِ  چُھکھ  ژٕ  اَسی  ہیوٗ  بشر  تہٕ  أسۍ  چِھتھ  ژٕ  یقینا  اَپزِیاریٚو  منٛزٕ  سمجھان۔"
  },
  {
    "verse_id": 187,
    "translation": "لہٰذا  دِتہٕ  ژٕ  اَسہِ  پیٚٹھ  آسمانُک  کانٛہہ  ٹُکرٕ  دٲرِتھ  ہرگاہ  ژٕ  پٔزۍیور  چُھکھ۔"
  },
  {
    "verse_id": 188,
    "translation": "(شعیب  علیہ  السلامن)  فرموون،  میون  ربّ  چُھ  تِمن  (کٲرِستٲنین)  وارٕ  پٲٹھۍ  زانان  یِمہٕ  تۆہۍ  کران  چِھو۔"
  },
  {
    "verse_id": 189,
    "translation": "لہٰذا  کۆر  تِمَو  شعیبس  (علیہ  السلام)  انکارپتہٕ  رٔٹۍ  تِم  سایبان  وٲلۍدۅہٕکۍ  عذابن،  بے  شک  اوس  سُہ  سیٚٹھاہ  سخت  دۅہُک  عذاب۔"
  },
  {
    "verse_id": 190,
    "translation": "بے  شک  چھے٘  اَتھ  (واقعس)  منٛز  بٔڑ  نشٲنی،  تہٕ  تِہِندۍاکثرلُکھ  ٲسۍ  نہٕ  مومن۔"
  },
  {
    "verse_id": 191,
    "translation": "تہٕ  بے  شک  چُھ  تُہُنٛد  ربّٕے  یقینا  غٲلب  رحمت  وول۔"
  },
  {
    "verse_id": 192,
    "translation": "تہٕ  بے  شک  چُھ  یہ  (قرآن)  سارِنٕے  جہانن  ہٕندِس  ربّ  سُنٛد  نٲزل  کرنہٕ  آمُت۔"
  },
  {
    "verse_id": 193,
    "translation": "یہِ  ہیٚتھ  چُھ  روح  الامین (جبریل  علیہ  السلام)  وۆتھمت۔"
  },
  {
    "verse_id": 194,
    "translation": "تُہٕندِس  (نورٕ  بٔرۍتِس)  دِلس  پیٚٹھ  تاکہ  تۆہۍ  بٔنِو  (نافرمانن)  کھوژناون  والیو  منٛزٕ۔"
  },
  {
    "verse_id": 195,
    "translation": "(اَمِیُک  نزول)  چُھ  فصاحت  واجنہِ  عربی  زبٲنۍ  منٛز  (سپُدمُت)۔"
  },
  {
    "verse_id": 196,
    "translation": "تہٕ  بے  شک  چُھ  یہِ  گۅڈنِکیٚن  اُمّتن  ہٕندیٚن  صحیفن  منٛز  (تہِ  درج)۔"
  },
  {
    "verse_id": 197,
    "translation": "تہٕ  کیا  تِہِندِ  خٲطرٕ  چھَنا  (قرآن  کہ  صداقتٕچ  تہٕ  نبوتِ  محمدی  ہٕندِصداقتٕچ)  یہِ  دلیل  (کٲفی)  زِ  اتھ  چِھ  بنی  اسرائیلٕکۍ  عٲلِم  (تہِ)  زانان۔"
  },
  {
    "verse_id": 198,
    "translation": "تہٕ  ہرگاہ  أسۍ  یہِ  غیرعربی  لُکن  (یعنی  عجمی  ین)  منٛز  کٲنسہِ  پیٚٹھ  نٲزل  کرہون۔"
  },
  {
    "verse_id": 199,
    "translation": "پتہٕ  پرِہے  سُہ  اَتھ  یِمن  لُکن  پیٚٹھ،  تَمہِ  پتہٕ  (تہِ)  آسہن  نہٕ  یِم  لُکھ  اَتھ  پیٚٹھ  ایمان  اَنن  وٲلۍ۔"
  },
  {
    "verse_id": 200,
    "translation": "یِتھہٕ  پٲٹھۍ  چُھ  اَسہِ  اَمِیُک  (انکار)  مجرمن  ہٕندیٚن  دِلن  منٛز  پۅختگی  سان  دٲخل  کۆرمُت۔"
  },
  {
    "verse_id": 201,
    "translation": "تِم  اَنن  نہٕ  اَتھ  پیٚٹھ  ایمان  یۆتام  زن  دگ  تُلوُن  عذاب  وُچھن۔"
  },
  {
    "verse_id": 202,
    "translation": "پتہٕ  واتہِ  سُہ  (عذاب)  تِمن  اچانک  تہٕ  تِمن  آسہِ  نہٕ  شعور  (تہِ)۔"
  },
  {
    "verse_id": 203,
    "translation": "پتہٕ  وَنن  تِم،  کیا  اَسہِ  یِیا  مہلت  دِنہٕ؟"
  },
  {
    "verse_id": 204,
    "translation": "کیا  یِم  چھا  سٲنِس  عذابس  منٛز  جلدی  یژھان؟"
  },
  {
    "verse_id": 205,
    "translation": "تۆہۍؤنۍ  تَو  اگر  أسۍ  یِمن  ؤری  وادن  روزَو  فٲیدٕہ  واتناوان۔"
  },
  {
    "verse_id": 206,
    "translation": "پتہٕ  واتہِ  یِمن  نِشہِ  سُہ  (عذاب)  ییٚمِیُک  یِمن  سٍتۍ  وعدٕہ  چُھ  یِوان  کرنہٕ۔"
  },
  {
    "verse_id": 207,
    "translation": "(پتہٕ)  کتھ  لگن  (تِمن  نِشہِ  عذاب  دوٗر  کرنس  منٛز)  تِم  چیزیِمَو  نِشہِ  تِم  فٲیدٕہ  تُلان  روٗدِمٕتۍ  ٲسۍ۔"
  },
  {
    "verse_id": 208,
    "translation": "تہٕ  اَسہِ  کٔر  نہٕ  تِمَو  (بستی  یَو)  وَرٲے  یہِندِ  خٲطرٕ  کھوژناون  وٲلۍ  (آمٕتۍ)  ٲسۍ  کانٛہہ  بستی  ہلاک۔"
  },
  {
    "verse_id": 209,
    "translation": "(بیٚیہِ  یِتہِ)  نصیحت  خٲطرٕ  تہٕ  أسۍ  ٲسۍ  نہٕ  ظٲلم۔"
  },
  {
    "verse_id": 210,
    "translation": "تہٕ  شیطان  ؤتھۍ  نہٕ  یہِ  (قرآن)  ہیٚتھ۔"
  },
  {
    "verse_id": 211,
    "translation": "نَہ  چھے٘  (یہِ  کٲم)  تِمن  شوٗبان  تہٕ  نَہ  چُھ  تِمن  (اَمِیُک)  طاقت۔"
  },
  {
    "verse_id": 212,
    "translation": "بے  شک  چِھ  تِم  (اَمہِ  کلام  کہ)  بوزنہٕ  نِشہِ  رُکاونہٕ  آمٕتۍ۔"
  },
  {
    "verse_id": 213,
    "translation": "لہٰذا  (اے  بندہ!)  ژٕ  مَہ  آس  اللہ  تعالیٰ  ہس  وَرٲے  بیٚیہِ  کٲنسہِ  معبود  سٕنز  بندگی  کران  نَتہٕ  سپدکھ  ژٕ  تِمَو  لُکو  منٛزٕ  یِمن  عذاب  چُھ  دِنہٕ  آمُت۔"
  },
  {
    "verse_id": 214,
    "translation": "تہٕ  (اے  حبیبِ  مکرّم!)  تۆہۍ  کھوژنٲوِیوٗکھ  پنٕنۍ  قریبی  رشتہ  دار  (سانہِ  عذابہٕ  نِشہِ)۔"
  },
  {
    "verse_id": 215,
    "translation": "تہٕ  تۆہۍ  وہرٲوِوپننہِ  (رحمت  تہٕ  شفقت  چہ)  نَرِ  تِمن  مومنن  خٲطرٕ  یِمَو  تُہٕنز  پٲروی  اختیار  کٔر۔"
  },
  {
    "verse_id": 216,
    "translation": "پتہٕ  اگرتِم  تُہٕنز  نافرمٲنی  کرن  تیٚلہِ  فرمٲوِیوٗکھ  تۆہۍ  زِبہٕ  چُھس  تِمَو  (بد)  اعمالو  نِشہِ  بیزار  یِم  تۆہۍ  کران  چِھو۔"
  },
  {
    "verse_id": 217,
    "translation": "بیٚیہِ  تھٲوِو  بٔڑِس  غٲلب  مہربان  (ربّس)  پیٚٹھ  بھروسہٕ۔"
  },
  {
    "verse_id": 218,
    "translation": "یُس  تۅہیہِ  (رٲژ  ہٕنزن  تنہٲین  منٛزتہِ)  وُچھان  چُھو  ییٚلہِ  تۆہۍ  (تہجد  نمازِ  خٲطرٕ)  قیام  چِھو  کران۔"
  },
  {
    "verse_id": 219,
    "translation": "بیٚیہِ  چُھ  سجدٕہ  گُزارن  منٛز  (تہِ)  تُہُنٛد  پھیرُن  وُچھان  (روزان)۔"
  },
  {
    "verse_id": 220,
    "translation": "بے  شک  چُھ  سُہ  وارٕ  پٲٹھۍ  بوزن  وول  زانن  وول۔"
  },
  {
    "verse_id": 221,
    "translation": "کیا  بہٕ  وَنوا  تۅہیہِ  زِ  شیطان  کَس  پیٚٹھ  چِھ  وسان؟"
  },
  {
    "verse_id": 222,
    "translation": "تِم  چِھ  پۯتھ  اَپزِیٲرِس  (بہتان  بناون  وٲلِس)  گناہ  گارس  پیٚٹھ  وسان۔"
  },
  {
    "verse_id": 223,
    "translation": "یِم  بوزمژٕ  کتھہٕ  چِھ  (تِہِندیٚن  کنن  منٛز)  تراوان  تہٕ  تِمَو  منٛزٕ  چِھ  اکثر  اَپزِیٲرۍ  آسان۔"
  },
  {
    "verse_id": 224,
    "translation": "تہٕ  شٲعرن  ہٕنز  پٲروی  چِھ  ڈٔلِۍمٕتۍ  لُکھٕے  کران۔"
  },
  {
    "verse_id": 225,
    "translation": "کیا  ژے٘  وُچُھتھ  نا  زِ  تِم  (شٲعر)  چِھ  پۯتھ  (خیال  چہِ)  وادی  منٛز  (بٔلۍ)  آوارٕہ  پھیران  روزان  (تِمن  چھَنہٕ  حقس  منٛز  پٔز  دلچسپی  تہٕ  سنجیدگی  آسان  بلکہ  چِھ  تِم  صرف  لفظی  تہٕ  فکری  زولانن  منٛز  آوٕرۍ  تہٕ  خۅش  روزان)۔"
  },
  {
    "verse_id": 226,
    "translation": "بیٚیہِ  یہِ  زِ  تِم  چھ  (تِژٕھہ  کتھہٕ)  ونان  یِمن  (پانہٕ)  چِھنہٕ  کران۔"
  },
  {
    "verse_id": 227,
    "translation": "تِمَو  (شٲعرو)  وَرٲے  یِمَو  ایمان  اۆن  بیٚیہِ  روٗدۍ  نیک  عمل  کران  تہٕ  اللہ  تعالیٰ  ہس  روٗدۍ  کثرت  سان  یاد  کران  (یعنی  اللہ  تعالیٰ  سندۍتہٕ  رسول  صلی  اللہ  علیہ  وسلمن  ہٕندۍ  مدح  خوان  سپٕدۍ)  تہٕ  پانس  پیٚٹھ  ظلم  سپدنہٕ  پتہٕ  ہیۆتُکھ  (ظٲلمن  شعر  چہ  زبٲنۍ  منٛز)  انتقام  (بیٚیہِ  کۆرُکھ  پننہِ  کلامہٕ  سٍتۍ  اسلامُک  تہٕ  مظلومن  ہُنٛد  بچاو  بلکہ  ہُررووُکھ  تِہنٛد  جوش  تیٚلہِ  چھَنہٕ  یہِ  شٲعری  مذمتس  لایق)،  تہٕ  تِم  لُکھ  یِمَو  ظلم  کۆرتِمن  لگہِ  جلدٕے  پے  زِ  (مرنہٕ  پتہٕ)  کتھ  پۆت  پھیرنہٕ  چہ  جایہِ  چِھ  تِم  پۆت  پھیٖرِتھ  گژھان۔"
  }
]