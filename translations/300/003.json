[
  {
    "verse_id": 1,
    "translation": "ا۔  ل۔  م۔"
  },
  {
    "verse_id": 2,
    "translation": "اللہ  تعالیٰ،  سُہ  زندٕہ  جاوید  ہستی،  یُس  کائنات کِس  نظامس  سنبھٲلِتھ  چُھ،  حقیقتس  منٛز  چُھنہٕ  تس  ورٲے  کانٛہہ  خُداے۔"
  },
  {
    "verse_id": 3,
    "translation": "اے  نبیؐ،  تٔمۍ  کٔر  تۅہیِہ  پیٚٹھ  یِہ  کتاب  نٲزل  یۅسہٕ  حق  ہیٚتھ  چھےٚ  آمٕژ  تہٕ  تِمن  کتابن  چھےٚ  تصدیق  کران  یِمہٕ  گۅڈٕہ  پیٚٹھے  آسہٕ  آمژٕ  تہٕ  تٔمۍ  کٔر  نٲزِل  توراۃ  تہٕ  انجیل۔"
  },
  {
    "verse_id": 4,
    "translation": "ییٚمہِ  برونٹھ  انسانن  ہٕندِ  ہدایتہٕ  خٲطرٕ  تہٕ  تٔمۍ  چھےٚ  سۅ  کہؤٹ  نٲزِل  کٔرمژٕ  ﴿یۅسہٕ  حقٕچ  تہٕ  بٲطلٕچ  فرق  ہاون  واجِیٚنۍ  چھےٚ﴾  وۅنۍ  یِم  لُکھ  اللہ  تعالیٰ  سٕندۍ  فرمان  قبول  کرنہٕ  نِشہِ  انکار  کرن  تِمن  میلہِ  پٔزۍ  پٲٹھۍ  سزا۔  اللہ  تعالیٰ  چُھ  بے پناہ  طاقتُک  مٲلک  تہٕ  سُہ  چُھ  بُرٲیی  ہُند  بدلہٕ  دِنہٕ  وول۔"
  },
  {
    "verse_id": 5,
    "translation": "زمین  و  آسمانُک  کانٛہہ  چیز  چُھنہٕ  خُدایس  نِشہِ  پوشیدٕہ۔"
  },
  {
    "verse_id": 6,
    "translation": "سُے  چُھ  یُس  تُہٕنزن  ماجن  ہٕنزن  یٔڈن  منٛز  تُہنزٕ  صوٗرتہٕ  یِژٕھہ  یژھان  چُھ  تِژٕھہ  چُھ  بناوان،  تس  زبردست  حکمت  وٲلِس  ورٲے  چُھنہٕ  بیٚیہِ  کانٛہہ  خُداے۔"
  },
  {
    "verse_id": 7,
    "translation": "اے  نبیؐ،  سُے  خُداے  چُھ  ییٚمۍ  یِہ  کتاب  تۅہیِہ  پیٚٹھ  نٲزِل  چھےٚ  کٔرمٕژ،  یتھ  کتابہِ  اندر  چِھ  دۅیِہ  قسمٕکۍ  آیات:  اکھ  محکمات،  یِم  کتابہِ  ہٕندۍ  اصل  بنیاد  چِھ  ﴿آیاتِ  محکمات  گٔیِہ  تِم  آیات  یِہٕنز  زبان  بالکل  صاف  چھےٚ  تہٕ  یُہُند  معنی  متعین  کرنس  منٛز  کُنہِ  شکٕچ  گنجٲیش  چَھنہٕ۔  یِم  آیات  چِھ  کتابہِ  ہٕنٛز  اصل  بنیاد۔  یعنی  قرآن  ییٚمہِ  غرضہٕ  خٲطرٕ  نٲزِل  سپُدمُت  چُھ،  تتھ  غرضس  چِھ  یِمے  آیات  پوٗرٕ  کران۔  یِمنٕے  منٛز  چھےٚ  دُنیاہس  آمٕژ  اسلامس  کُن  دعوت  دِنہٕ۔  یِمنٕے  منٛز  چھےٚ  عبرت چہ  تہٕ  نصیحت چہ  کتھہٕ  فرماونہٕ  آمژٕ،  یِمنٕے  منٛز  چُھ  گُمرٲہیَن  ہُنٛد  تردید  تہٕ  سیٚزِ  وَتہِ  ہٕنز  توضیح  کرنہٕ  آمٕژ،  یِمنٕے  منٛز  چِھ  دینٕکۍ  بنیٲدی  اصول  بیان  کرنہٕ  آمٕتۍ،  یِمنٕے  منٛز  چِھ  عقٲید،  عبادات،  اخلاق،  فرٲیض  تہٕ  امر  و  نہی ہکۍ  احکام  ارشاد  سپدۍمٕتۍ﴾۔  تہٕ  دوٚیِمۍ  چِھ  مُتشابہات  ﴿مُتشابہات  یعنی  تِم  آیات  یِہندِس  مفہومس  منٛز  شکٕچ  گنجٲیش  چھےٚ۔  یِہ  کتھ  چھےٚ  ظٲہر  زِ  انسان  سٕندِ  خٲطرٕ  ہیٚکہِ  نہٕ  زندگی  ہٕنز  کانٛہہ  وَتھ  تجویز  کرنہٕ  یِتھ  یوٚت  تام  نہ  انسانس  غیبی  حقیقتن  متعلق  کم  کھۅتہٕ  کم  ضروری  معلومات  دِنہٕ  یِن۔  تہٕ  یِتہِ  چُھ  ظٲہر  زِ  یِم  چیز  انسان  سٕندِ  حواسہٕ  نِشہِ  پوشیدٕہ  چِھ،  یِم  نہٕ  تٔمۍ  زانٛہہ  ؤچھمٕتۍ  چِھ  نَہ  لوگنکھ  اَتھہٕ  نَہ  وُچھنکھ  مزٕہ۔  نَہ  ہیٚکن  یِمن  خٲطرٕ  انسٲنی  زبٲنۍ  منٛز  تِتھۍ  الفاظ  میٖلِتھ  یِم  یِمنٕے  خٲطرٕ  وضع  آسن  کرنہٕ  آمٕتۍ،  تہٕ  نَہ  ہیٚکن  تِتھۍ  بیانٕکۍ  ویٚدۍ  طریقہٕ  ﴿اسلوب﴾  مِیلِتھ،  یِمو  سٍتۍ  ہر  کٲنٛسہِ  بوزن  وٲلۍ  سٕندِس  ذہنس  منٛز  تِہُنٛد  نقشہِ  بٔنِتھ  ہیکہِ۔  ضروری  چُھ  زِ  اَمہِ  نوعیتٕکۍ  مضمون  بیان  کرنہٕ  خٲطرٕ  یِن  تِم  الفاظ  تہٕ  بیان  کرنٕکۍ  طریقہٕ  ﴿اسلوب﴾  وَرتاونہٕ  یِم  اصل  حقیقتس  سیٚٹھاہ  نکھہٕ  ہِشر  تھاون  والیٚن  محسوس  چیزن  خٲطرٕ  انسٲنی  زبٲنۍ  منٛز  لبنہٕ  چِھ  یِوان۔  چنانچہِ  یِمن  حقیقتن  ہٕندِس  بیانس  منٛز  چھےٚ  قرآنس  اندر  اَمی  قسمٕچ  زبان  وَرتاونہٕ  آمٕژ،  تہٕ  متشابہات  گٔیِہ  تِم  آیات  یِمن  منٛز  یِہ  زبان  چھےٚ  استعمال  سپزمٕژ۔﴾  یِمن  لُکن  ہٕندِس  دِلس  منٛز  ہجر  چُھ  تِم  چِھ  فِتنہٕ کِس  تلاشس  منٛز  ہمیشہ  متشابہات نٕے  پتہٕ  روزان  تہٕ  تِمن  چِھ  معنی  پُشراونچہِ  کوششہِ  کران  روزان  حالانکہ  تِہُند  حقیقی  مفہوم  چُھنہٕ  خدایس  ورٲے  کٕہٕنۍ  زانان۔  اتھ  برعکس  یِم  لُکھ  عِلمس  اندر  پختہٕ  کار  چِھ  تِم  چِھ  ونان  زِ،  اَسہِ  چُھ  تِمن  پیٚٹھ  ایمان  یِم  سٲری  چِھ  سٲنِس  ربّ  سٕندی  طرفہٕ  ﴿یتھ  جایِہ  گژِھہ  نہٕ  کٲنٛسہِ  شک  گژُھن  زِ  ییٚلہِ  تِم  لُکھ،  متشابہاتن  ہُنٛد  صحیح  مفہوم  زانانٕے  چِھنہٕ  تیٚلہِ  کِتھہٕ  پٲٹھۍ  اوٚن  تِمو  یِمن  پیٚٹھ  ایمان۔  حقیقت  چھےٚ  یِہ  زِ  أکِس  عقل  تھاون  وٲلِس  انسانس  چُھ  قرآن کہ  کلامُ  اللہ  آسنُک  یقین  محکمات کہ  مطالبہٕ  سٍتۍ  حٲصل  سپدان،  نَہ  زِ  متشابہات چَو  تٲوِیلو  سٍتۍ۔  ییٚلہِ  آیاتِ  محکماتن  پیٚٹھ  غور  و  فکر  کرنہٕ  سٍتۍ  تس  یِہ  اِطمینان  حاصل  چُھ  سپدان  زِ  یِہ  کتاب  چھےٚ  واقعی  اللہ  تعالیٰ  سٕنزٕے  کتاب،  پتہٕ  چِھنہٕ  متشابہات  تٔمۍ  سٕندِس  دِلس  اندر  کُنہِ  قسمُک  اندیشہِ  پٲدٕ  کران﴾  تہٕ  یِہ  چُھ  پوٚز  زِ  صرف  چِھ  دٲنش مند  لُکھٕے  کُنہِ  چیزٕ  نِشہِ  صحیح  سبق  حٲصل  کران۔"
  },
  {
    "verse_id": 8,
    "translation": "تِم  چِھ  خدایس  دُعا  کران  زِ،  پروردگارٕ،  ییٚلہِ  ژےٚ  اَسہِ  سِیٔز  وَتھ  چھےٚ  ہٲومٕژ  تیٚلہِ  کٔرۍزیٚنہٕ  سٲنۍ  دِل  ہجرس  منٛز  مبتلا  اَسہِ  کر  پننہِ  فیض کہ  خزانہٕ  منٛز  رحمت  عطا،  بے شک  چُھکھ  ژٕے  حقیقی  فیاض۔"
  },
  {
    "verse_id": 9,
    "translation": "پروردِگارٕ،  پٔزۍ پٲٹھۍ  چُھکھ  ژٕ  اکہِ  دۅہ  سٲری  لوٗکھ  جمع  کرن  وول۔  تمہِ  دۅہ  کِس  یِنَس  منٛز  چُھنہٕ  کانٛہہ  شک،  ژٕ  چُھکھ  نہٕ  ہرگز  پننِس  وعدس  ڈلن  وول۔"
  },
  {
    "verse_id": 10,
    "translation": "یِمو  لُکو  کُفرُک  رٔوِیِہ  وَرتوو  تِمن  نَہ  یِیہِ  اللہ  تعالیٰ  سٕندِس  مقابلس  منٛز  تِہُند  مال  بکار  تہٕ  نَہ  اولاد  تِم  بَنن  جہنمُک  زالُن۔"
  },
  {
    "verse_id": 11,
    "translation": "تِہُند  انجام  آسہِ  تِیُتھے،  یُتھ  فرعون  سٕندیٚن  سٲتھیِن  تہٕ  تِمن  بروٗنٹھمیٚن  نافرمانن  ہُنٛد  سپُدمُت  چُھ،  تِمو  زٲنۍ  اللہ  تعالیٰ  سٕندۍ  آیات  اَپٕزۍ  نتیجہِ  درٛاو  یِہ  زِ  خُداین  رٔٹۍ  تِم  تِہندیٚن  گناہن  پیٚٹھ،  تہٕ  پَزر  چُھ  یِہ  زِ  اللہ  تعالیٰ  چُھ  سخت  سزا  دِنہٕ  وول۔"
  },
  {
    "verse_id": 12,
    "translation": "لہٰذا،  اے  نبیؐ،  یِمو  لُکو  تُہٕنز  دعوت  قبول  کرنہٕ  نِشہِ  انکار  چُھ  کوٚرمُت،  تِمن  ؤنِو  زِ  نزدیک  چُھ  سُہ  وقت،  ییٚلہِ  توٚہۍ  مغلوب  گٔژِھو  تہٕ  جہنمس  کُن  یِیِو  کھٕرٛکوان  پکناونہٕ  تہٕ  جہنم  چُھ  سیٚٹھاہ  بُرٕ  ٹھکانہٕ۔"
  },
  {
    "verse_id": 13,
    "translation": "تُہٕندِ  خٲطرٕ  اوس  تِمن  دۅن  دَریٚن  منٛز  اکھ  عبرتُک  نِشانہٕ،  یِمو  ﴿بدرس  اندر﴾  اکھ  أکِس  سٍتۍ  مقابلہٕ  کوٚر،  اکھ  دوٚر  اوس  اللہ  تعالیٰ  سٕنزِ  وَتہِ  منٛز  لڑان  تہٕ  بیاکھ  دوٚر  اوس  کٲفر،  وُچھن  وٲلۍ  أسۍ  ہوشہِ  گوشہِ  پننیو  چشمو  وُچھان  زِ  کٲفرن  ہُنٛد  دوٚر  چُھ  مومنن  ہٕندِ  دَرِ  کھۅتہٕ  دۅگنہٕ  ﴿اگرچہِ  حقیقی  فرق  ترٛوگنہٕ  ٲس،  البتہ  سرسری  نظر  ترٛاون  وول  تہِ  ہیٚکہِ  ہے  نہٕ  یِہ  محسوس  کرنہٕ  ورٲے  روٗزِتھ  زِ  کٲفرن  ہُنٛد  لشکر  چُھ  مسلمانو  کھۅتہٕ  دۅگنہٕ﴾  مگر  ﴿نتیجن  کوٚر  ثٲبِت  زِ﴾  اللہ  تعالیٰ  یَس  پننہِ  فتح  تہٕ  نصرت  سٍتۍ  یژھان  چُھ،  تَس  چُھ  مدد  دِوان،  یِم  پٔزۍ  پٲٹھۍ  وُچھن  وٲلۍ  چِھ  تِمن  خٲطرٕ  چُھ  اَتھ  منٛز  بوٚڈ  سبق  پوٗشیدٕہ۔"
  },
  {
    "verse_id": 14,
    "translation": "لُکن  خٲطرٕ  چُھ  پانس  کُن  رٲغب  کرن  والین  چیزن  ہُنٛد  محبت  خۅش  کروُن  بناونہٕ  آمُت  ﴿مثلاً﴾  مستوٗراتہٕ،  اولاد،  سۅنٕکۍ  رۅپٕکۍ  ڈھیر،  چیدٕہ  گُرۍ،  چاروٲے  تہٕ  زرعی  زمین،  مگر  یِم  سٲری  چِھ  دنیاچہِ  کینژھن  دۅہن  ہٕنٛزٕ  زندگی  ہٕنٛدۍ  سامانہ،  درحقیقت  یُس  بہتر  ٹھکانہٕ  چُھ  سُہ  چُھ  خدایس  نِشہِ۔"
  },
  {
    "verse_id": 15,
    "translation": "ؤنِو،  بٕہ  وَنوٕہ  زِ  یِمو  کھۅتہٕ  زیادہ  رُت  چیز  کیا  چُھ؟  یِم  لوٗکھ  تقویٰ ہٕچ  رٔوِش  پانناون  تِمن  خٲطرٕ  چِھ  تِہندِس  ربّس  نِشہِ  باغ  یِمن  بٔنۍ کِنۍ  کۅلہٕ  آسن  پکان  تَتہِ  سپدِ  تِمن  ہمیشہ  روزنٕچ  زندگی  حٲصل،  پٲکیزٕہ  خاندارِنہِ  آسن  تِمن  رفیق  تہٕ  اللہ  تعالیٰ  سٕندِ  رضا  سٍتۍ  آسن  تِم  سرفراز  اللہ  تعالیٰ  چُھ  پننیٚن  بندن  ہٕندِس  رٔوِیس  پیٚٹھ  سٔنۍ  نظر  تھاوان۔"
  },
  {
    "verse_id": 16,
    "translation": "یِم  چِھ  تِم  لُکھ  یِم  ونان  چِھ  زِ،  سانہِ  مٲلکہٕ،  اَسہِ  اوٚن  ایمان  سانیٚن  خطاہن  کر  درگُزر  تہٕ  اَسہِ  بچاو  نارِ  جہنم  نِشہِ۔"
  },
  {
    "verse_id": 17,
    "translation": "یِم  لُکھ  چِھ  صبر  کرن  وٲلۍ،  پٔزِیٲرۍ  چِھ  فرماں  بردار  تہٕ  خرچاون  وٲلۍ  چِھ  بیٚیہِ  چِھ  رٲژ  ہٕندیٚن  ٲخری  پہرن  منٛز  خُدایس  مغفرتٕکۍ  دُعا  منگان۔"
  },
  {
    "verse_id": 18,
    "translation": "خُداین  چھےٚ  پانہٕ  امہِ  کتھہِ  ہٕنٛز  شہادت  دِژمٕژ  زِ،  تس  ورٲے  چُھنہٕ  کانٛہہ  خُدا  تہٕ  فرشتہٕ  تہٕ  سٲری  اہلِ  علم  تہِ  چِھ  پزرٕ  سان  تہٕ  انصاف  سان  اَتھ  پیٚٹھ  گواہ  زِ  تس  زبردست  حکیمس  وَرٲے  چُھنہٕ  درحقیقت  کانٛہہ  خُدا۔"
  },
  {
    "verse_id": 19,
    "translation": "خُدایس  نزدیک  چُھ  دین  صرف  اسلام،  اَمہِ  دِینہٕ  نِشہِ  ۂٹِتھ  یِم  مختلف  طریقہٕ  تِمو  لُکو  اختیار  چِھ  کٔرِمٕتۍ  یِمن  کتاب  ٲس  دِنہٕ  آمٕژ  تِہِندِ  اَمہِ  طرزِ  عملُک  وجہ  اوس  نہٕ  اَمہِ  ورٲے  کِہِنۍ  زِ  تِمو  کوٚر  علم  یِنہٕ  پتہٕ  پانہٕ  وٲنۍ  اکھ  أکِس  پیٚٹھ  زیادتی  کرنہٕ  موجوٗب  یِہ،  تہٕ  یُس  اکھاہ  اللہ  تعالیٰ  سٕندیٚن  احکامن  تہٕ  ہدایتن  ہٕنٛدِ  اطاعت  نِشہِ  انکار  کرِ  خُدایس  چَھنہٕ  تس  حساب  ہیٚنَس  منٛز  تٲر  لگان۔"
  },
  {
    "verse_id": 20,
    "translation": "اے  نبیؐ،  وۅنۍ  ہرگاہ  یِم  لُکھ  تۅہیِہ  سٍتۍ  جھگڑٕ  کرن  تیٚلہِ  ؤنِو  یِمن،  مےٚ  تہٕ  میانیو  پیروکارو  چُھ  خُدایس  برونٛٹھہٕ  کَنہِ  کلہٕ  نوٚمرٲوِتھ  تسلیم  کوٚرمُت۔  پتہٕ  پرٛژِھو  اہلِ  کتابن  تہٕ  غیر  اہلِ  کتابن  دۅشوٕنۍ،  کیا  تۅہیِہ  تہِ  کٔروٕہ  تٔمۍ  سٕنز  اطاعت  تہٕ  بندگی  قبول؟  اگر  کٔرٕکھ  تیٚلہِ  لٔبٕکھ  سِیٔز  وَتھ  تہٕ  ہرگاہ  امہِ  نِشہِ  بُتھ  پھیٚرُکھ  تیٚلہِ  ٲس  تۅہیِہ  پیٚٹھ  صرف  پیغام  واتناونٕچ  ذمہٕ  دٲری،  برونٛٹھ  کُن  چُھ  اللہ  تعالیٰ  پانہٕ  پننیٚن  بندن  ہٕندۍ  معاملات  وُچھن  وول۔"
  },
  {
    "verse_id": 21,
    "translation": "یِم  لُکھ  اللہ  تعالیٰ  سٕندۍ  احکام  تہٕ  ہدایت  ماننہٕ  نِشہِ  انکار  چِھ  کران  تہٕ  تٔمۍ  سٕندیٚن  پیغمبرن  چِھ  ناحق  قتل  کران  تہٕ  تِتھیٚن  لُکن  چِھ  زُوَس  پتہٕ  لگان  یِم  خلقِ  خُدایس  اندر  عدلُک  تہٕ  راستی  ہُنٛد  حُکم  دِنہٕ  خٲطرٕ  وۅتھن  تِم  بوزنٲوِیوٗکھ  دگ  تُلوٕنہِ  عذابٕچ  خۅش  خبر۔"
  },
  {
    "verse_id": 22,
    "translation": "یِم  چِھ  تِم  لُکھ  یِہندۍ  اعمال  دنیا  ہس  تہٕ  ٲخرتس  دۅشوٕنۍ  منٛز  ضایع  سپٕدۍ  تہٕ  یُہُند  چُھنہٕ  کانٛہہ  مددگار۔"
  },
  {
    "verse_id": 23,
    "translation": "تۅہیِہ  وُچُھو  نا  زِ  یِمن  لُکن  کتابہِ  ہٕندِ  علمہِ  منٛزٕ  کینہہ  حصہٕ  میوٗلمُت  چُھ،  تِمن  ہُنٛد  حال  کیا  چُھ؟  ییٚلہِ  تِمن  اللہ  تعالیٰ  سٕنزِ  کتابہِ  کُن  ناد  چُھ  یوان  دِنہٕ  تاکہِ  سۅ  کرِ  تِمن  درمیان  فٲصلہٕ  تِمو  منٛز  چُھ  اکھ  فریق  امہِ  نِشہِ  پتھ  ہیٚوان  تہٕ  اَتھ  فٲصلس  کُن  چُھ  یِنہٕ  نِشہِ  بُتھ  پِھران۔"
  },
  {
    "verse_id": 24,
    "translation": "تِہُند  یِہ  طرزِ  عمل  چُھ  اَمہِ  وجہ  کِنۍ  زِ  تِم  چِھ  وَنان،  جہنمُک  نار  ہیکہِ  نہٕ  اَسہِ  چُھوِتھ  تہِ  تہٕ  ہرگاہ  جہنمُک  سزا  اَسہِ  دِنہٕ  تہِ  یِیہِ  مگر  سُہ  آسہِ  صرف  کینٛژھن  دۅہن  خٲطرٕ۔  تِہِندیو  خۅد  ساختہٕ  عقیدو  چِھ  تِم  پننِس  دین  کِس  معاملس  منٛز  بجن  غلط  فہمِیَن  منٛز  ترٲوِمٕتۍ۔"
  },
  {
    "verse_id": 25,
    "translation": "مگر  کیا  بنہِ  تِمن  ییٚلہِ  أسۍ  تِم  تَمہِ  دۅہ  جمع  کروکھ  ییٚمہِ  دۅہُک  یُن  یقینی  چُھ؟  تمہِ  دۅہ  یِیہِ  پرتھ  شخصس  تٔمۍ  سٕنزِ  کمایِہ  ہُنٛد  پوٗرٕ  پوٗرٕ  بدلہٕ  دِنہٕ  تہٕ  کٲنٛسہِ  یِیہِ  نہٕ  ظلم  کرنہٕ۔"
  },
  {
    "verse_id": 26,
    "translation": "ؤنِو،  خُدایا،  مٕلکہٕ کہِ  مٲلکہٕ،  ژٕ  یَس  یژھکھ  تس  دِکھ  حکومت  تہٕ  یَس  یژھکھ  تس  نِکھ  تھپہِ،  یَس  یژھکھ  تس  دِکھ  عزت  تہٕ  یُس  یژھہَن  سُہ  کرٕہَن  ذلیل،  رٕژَر  چُھ  چٲنِس  اختیارس  منٛز،  بے شک  چُھکھ  ژٕ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 27,
    "translation": "رات  چَھہَن  دۅہ  منٛزٕ  کٔڑِتھ  اَنان  تہٕ  دۅہ  چھہَن  رٲژ  منٛزٕ  کٔڑِتھ  اَنان،  بے جان  منٛزٕ  چھہَن  جاندار  کڑان  تہٕ  جاندار  منٛزٕ  چَھہَن  بے جان  کڑان،  تہٕ  یَس  یژھان  چُھکھ  تس  چُھکھ  بے حساب  رزِق  دِوان۔"
  },
  {
    "verse_id": 28,
    "translation": "مومنین  مَہ  بنٲوِن  ہرگز  اہلِ  ایمان  ترٲوِتھ  کٲفرن  پنٕنۍ  رفیق  تہٕ  یار  و  مددگار،  یُس  یِہ  کرِ  تَس  چُھنہٕ  خُدایس  سٍتۍ  کانٛہہ  تعلق۔  آ،  یِہ  چُھ  معاف  زِ  توٚہۍ  کٔرِو  تِہِندِ  ظُلمہٕ  نِشہِ  بچنہٕ  خٲطرٕ  یِہ  طرزِ  عمل  اختیار۔  ﴿یعنی  اگر  کانٛہہ  مومن  کٲنٛسہِ  اسلام  دشمن  جماعت  کِس  چُنگلس  منٛز  پھسیامُت  آسہِ  تہٕ  تس  آسہِ  تِہندِ  ظلم  و  ستمُک  خوف،  تیٚلہِ  چُھ  تس  اجازت  زِ  سُہ  تھٲوِن  پنُن  ایمان  چُھپٲوِتھ  تہٕ  کٲفرن  سٍتۍ  روٗزِن  بظٲہر  تِتھہٕ  پٲٹھۍ  زِ  زَنتہٕ  تِموٕے  منٛز  کانٛہہ  نفر  آسہِ۔  یا  ہرگاہ  تٔمۍ  سُنٛد  مُسلمان  آسُن  ظٲہر  آسہِ  سپُدمُت  تیٚلہِ  ہیکہِ  سُہ  کُفارن  سٍتۍ  دوستانہٕ  رٔوِیُک  اظہار  کٔرِتھ،  حتیٰ کہ  شدید  خوف کِس  حالتس  منٛز  یَس  شخصس  برداشت  کرنُک  طاقت  آسہِ  نہٕ،  تس  چُھ  کلمۂ  کُفر  وننُک  تام  اجازت﴾  مگر  اللہ  تعالیٰ  چُھو  تۅہیِہ  پننہِ  پانہٕ  نِشہِ  کھۅژناوان  تہٕ  تۅہیِہ  چُھو  تٔسۍ  کُن  واپس  پھیٖرِتھ  گژُھن۔  ﴿یعنی  پنُن  زُو  بچاونہٕ  خٲطرٕ  ہیٚکِو  توٚہۍ  اَتھ  حدس  توتقیّہ  ﴿خوف کہ  وجہ  کِنۍ  حق  ژوٗرِ  تھاوُن﴾  کٔرِتھ  زِ  اسلام  کِس  مِشنس  تہٕ  اسلٲمی  جماعت  کِس  مفادس  تہٕ  کٲنٛسہِ  مسلمان  سٕندِس  جان  و  مالس  نقصان  واتناونہٕ  ورٲے  کٔرِو  پننہِ  جان  و  مالُک  تحفظ۔  مگر  خبردار  کُفر  تہٕ  کُفارن  ہٕنٛز  تِژھہ  کانٛہہ  خدمت  گژِھ  نہٕ  تُہندیٚو  اَتھو  انجام  واتٕنۍ  ییٚمہِ  سٍتۍ  اسلام کِس  مقابلس  منٛز  کُفرس  فروغ  حٲصل  سپدنُک  تہٕ  مُسلمانن  پیٚٹھ  کُفار  غٲلِب  سپدنُک  اِمکان  آسہِ﴾"
  },
  {
    "verse_id": 29,
    "translation": "اے  نبیؐ،  لُکھ  کٔرِیِوٗکھ  خبردار  زِ  تُہندیٚن  دِلن  اندر  یِکینٛژھاہ  چُھ،  خواہ  توٚہۍ  سُہ  کھٔٹِتھ  تھٲوِتو  یا  نوٚن  کٔڑۍتو  بہرحال  چُھ  اللہ  تعالیٰ  تتھ  زانان،  زمین  و  آسمانن  ہُنٛد  کانٛہہ  چیز  چُھنہٕ  تٔمۍ  سٕندِ  علمہٕ  نِشہِ  نیٚبر  تہٕ  تٔمۍ  سُنٛد  اقتدار  چُھ  پرٛتھ  چیزس  پیٚٹھ  حٲوی۔"
  },
  {
    "verse_id": 30,
    "translation": "سُہ  دۅہ  چُھ  یِنہٕ  وول  ییٚلہِ  پرٛتھ  کانٛہہ  نفس  پننہِ  کرِمَتِیُک  پھل  حٲضر  وُچھہِ  خواہ  تٔمۍ  رٕژر  ٲسِتن  کوٚرمُت  یا  بُرٲئی،  تمہِ  دۅہ  کرِ  انسان  یِہ  تمنا  زِ  کاش  آسہِ ہے  یِہ  دۅہ  تس  نِشہِ  واریاہ  دوٗر،  اللہ  تعالیٰ  چُھو  تۅہیِہ  پننہِ  پانہٕ  نِشہِ  کھۅژناوان،  تہٕ  سُہ  پننیٚن  بندن  ہُند  سیٚٹھاہ  خیر  خواہ۔"
  },
  {
    "verse_id": 31,
    "translation": "اے  نبیؐ،  لُکن  ؤنِو  زِ،  ہرگاہ  تۅہیِہ  پٔزۍ  پٲٹھۍ  خُدایس  سٍتۍ  محبت  چُھو  تیٚلہِ  کٔرِو  میٲنۍ  پیروی،  اللہ  تعالیٰ  کرِ  تۅہیِہ  سٍتۍ  محبت  تہٕ  تُہندیٚن  خطاہن  کرِ  درگُزر،  سُہ  چُھ  سیٚٹھاہ  معاف  کرن  وول  تہٕ  رَحیم۔"
  },
  {
    "verse_id": 32,
    "translation": "تِمن  ؤنِو  زِ،  اللہ  تعالیٰ  سٕنز  تہٕ  رسول  سٕنز  اطاعت  کٔرِو  قبول۔  پتہٕ  اگر  تِم  تُہٕنٛز  یِہ  دعوت  قبول  کرن  نہٕ  تیٚلہِ  چُھنہٕ  پٔزۍ  پٲٹھۍ  یِہ  ممکن  زِ  اللہ  تعالیٰ  کرِ  تِتھیٚن  لُکن  سٍتۍ  محبت  یِم  تٔمۍ  سٕندِس  تہٕ  تسندِس  رسول  سٕندِس  اطاعتس  اِنکار  آسن  کران۔"
  },
  {
    "verse_id": 33,
    "translation": "خداین  ٲسۍ  آدم  تہٕ  نوح  تہٕ  آلِ  ابراہیم  تہٕ  آلِ  عمران  علیھم  السلام  تمام  دنیا  والیٚن  پیٚٹھ  ترجیح  دِتھ  ﴿پننہِ  رسالتہٕ  خٲطرٕ﴾  منتخب  کٔرِمٕتۍ  ﴿عمران  اوس  حضرت  موسیؑ  تہٕ  حضرت  ہارونؑ  سٕندِس  مٲلِس  ناو،  یتھ  بائیبلس  منٛز  عمرام  چُھ  لیٚکھنہٕ  آمُت۔﴾"
  },
  {
    "verse_id": 34,
    "translation": "یِم  ٲسۍ  اکہِ  سلسلٕکۍ  لُکھ،  یِم  اکھ  أکۍ  سٕندِ  نسلہٕ  منٛز  زامٕتۍ  ٲسۍ،  اللہ  تعالیٰ  چُھ  سورُے  بوزان  تہٕ  زانان۔"
  },
  {
    "verse_id": 35,
    "translation": "﴿سُہ  اوس  تمہِ  وقتہٕ  بوزان﴾  ییٚلہِ  عمران  سٕنٛز  زٔنۍ  وَنان  ٲس  زِ،  میانہِ  پروردگارٕ،  بٕہ  چَھس  یِہ  شُر  یُس  مےٚ  یٔڈ  منٛز  چُھ  چانہِ  نٲوۍ  کران،  سُہ  آسہِ  چانی  کامہِ  خٲطرٕ  وقف،  میٲنۍ  یِہ  پیش  کش  کر  قبول،  ژٕ  چُھکھ  بوزن  وول  تہٕ  زانن  وول۔  ﴿اگر  عمران  سٕنٛز  زٔنۍ  مُراد  نِمو  عمران  سٕنٛز  خاندارِنۍ،  تیٚلہِ  نیرِ  اَتھ  مطلب  یِہ  زِ  یِہ  چُھنہٕ  سُہ  عمران  ییٚمۍ  سٕنز  ذکر  پیٚٹھہٕ  کنہِ  سپزمٕژ  چھےٚ  بلکہ  ٲسۍ  یِم  حضرت  مریمؑ  سٕندۍ  والد  یُہُند  ناو  شاید  عمران  آسہِ۔  وۅنۍ  اگر  عمران  سٕنٛز  زٔنۍ  مُراد  نِمو  آلِ  عمرانٕچ  زٔنۍ  تیٚلہِ  نیرِ  اَتھ  یِہ  مطلب  زِ  حضرت  مریمؑ  سٕنز  وٲلدٕہ  ٲس  اَمہِ  قبیلٕچ﴾۔"
  },
  {
    "verse_id": 36,
    "translation": "پتہٕ  ییٚلہِ  تَس  سۅ  کوٗر  زَایِہ  تہٕ  تمہِ  ووٚن،  میانہِ  مٲلکہٕ،  مےٚ  چھےٚ  کوٗر  زَامٕژ  حالانکہ  یِکینژھاہ  تس  زامُت  اوس  خُدایس  ٲس  تمِچ  خبر  تہٕ  لڑکہٕ  چُھنہٕ  کورِ  ہٕندۍ  پٲٹھۍ  آسان۔  خیر،  مےٚ  تھوو  أمِس  مریم  ناو  تہٕ  بٕہ  چَھسن  یِہ  کوٗر  تہٕ  أمۍ  سُند  یِنہٕ  وول  نسل  شیطانِ  مردود  سٕندِ  فتنہٕ  نِشہِ  چٲنِس  پناہس  منٛز  دِوان۔"
  },
  {
    "verse_id": 37,
    "translation": "ٲخر  کار  کٔر  تَسٕندۍ  ربّن  یِہ  کوٗر  خوشی  سان  قبول،  سۅ  بنٲوٕن  اکھ  سیٚٹھاہ  رٕژ  کوٗر  تہٕ  زَکَریاؑ  بنوون  تٔمۍ  سُند  سرپرست۔  زکریاؑ  ییٚلہِ  کُنہِ  وِزِ  تَسٕندِس  محرابس  اندر  اوس  گژھان  سُہ  اوس  کانٛہہ  نَتہٕ  کانٛہہ  کھینہٕ  چیٚنُک  چیز  تس  نِشہِ  وُچھان،  پرٛژھان  اوسُس  مریم،  یِہ  کتہِ  پیٚٹھہٕ  ووت  ژےٚ  نِش؟  سۅ  ٲس  جواب  دِوان،  اللہ  تعالیٰ  سٕندِ  طرفہٕ  آو،  اللہ  تعالیٰ  یس  یژھان  چُھ  تس  چُھ  بے  حساب  رزِق  دِوان۔"
  },
  {
    "verse_id": 38,
    "translation": "یِہ  حال  وُچِھتھ  لٲے  زَکریا ہن  پننِس  ربّس  کریٚکھ،  ووٚنُن،  پروردگارٕ،  پننہِ  قدرت  سٍتۍ  کر  تہٕ  مےٚ  نیک  اولاد  عطا،  ژٕے  چُھکھ  دُعا  بوزن  وول۔"
  },
  {
    "verse_id": 39,
    "translation": "در  جواب  چِھ  فرشتہٕ  آواز  دِوان،  ییٚلہِ  سُہ  محرابس  منٛز  کھڑا  نماز  اوس  پران  زِ  اللہ  تعالیٰ  چھی  ژےٚ  یحییٰ  سٕنز  خۅش  خبر  دِوان،  سُہ  یِیہِ  اللہ  تعالیٰ  سٕندِ  طرفہٕ  اکہِ  فرمانُک  تصدیق  کرن  وول  بٔنِتھ۔  ﴿اللہ  تعالیٰ  سٕندِ  فرمان  نِشہِ  چُھ  مُراد  حضرت  عیسیؑ۔  چونکہ  تِہِنز  پیدٲیش  ٲس  اللہ  تعالیٰ  سٕندِ  اکہِ  زبردست  فرمانہٕ  سٍتۍ  معجزٲتی  طور  سپزمٕژ۔  امہِ  موجوب  چُھ  تِمن  قرآن  مجیدس  منٛز  کَلِمَتُہ  مِّنَ  اللہ  وَننہٕ  آمُت﴾  تس  منٛز  آسہِ  سردٲری  تہٕ  بزرگی  ہٕنٛز  شان،  کمال  درجُک  ضٲبطہٕ  آسیٚس،  نبوّت  سٍتۍ  سپدِ  سرفراز  تہٕ  صالحینَن  منٛز  یِیہِ  شُمار  کرنہٕ۔"
  },
  {
    "verse_id": 40,
    "translation": "زَکریا  علیہ  السلامن  ووٚن،  پروردگإ،  مےٚ  کَتہِ  بنہِ  لڑکہٕ؟  مےٚ  چُھ  واریاہ  بُجر  آمُت  تہٕ  میٲنۍ  خاندارِنۍ  چھےٚ  ہانٹھ۔  جواب  میوٗلُس،  یی  سپدِ،  ﴿یعنی  چانہِ  بُڈٕ  آسنہٕ  باوجود  تہٕ  چانہِ  خاندارنہِ  ہِندِ  ہانٹھ  آسنہٕ  باوجود  دِی  ژےٚ  اللہ  تعالیٰ  لڑکہٕ۔﴾  اللہ  تعالیٰ  یِکینژھاہ  یژھان  چُھ  تہِ  چُھ  کران۔"
  },
  {
    "verse_id": 41,
    "translation": "عرض  کوٚرُن،  مٲلکہٕ،  تیٚلہِ  کر تہٕ  میانہِ  خٲطرٕ  کانٛہہ  نشٲنی  مقرر۔  وَننہٕ  آس،  نِشٲنی  چھےٚ  یِہ  زِ  ژٕ  کرکھ  نہٕ  تریٚن  دۅہن  لُکن  سٍتۍ  اشارٕہ  ورٲے  کانٛہہ  کتھ  باتھ  ﴿یا  ہیٚککھ  نہٕ  کٔرِتھ﴾  اتھ  دوران  کٔرِۍ  زیٚن  پنُن  ربّ  سیٚٹھاہ  یاد  تہٕ  صبح  و  شام  روٗزِۍ  زِ  تٔمۍ  سٕنز  تسبیح  کران۔"
  },
  {
    "verse_id": 42,
    "translation": "پتہٕ  ووت  سُہ  وقت  ییٚلہِ  مریم  علیھا  السلامس  نِشہِ  فرشتہٕ  آے  تہٕ  ووٚنہَس،  اے  مریمؑ،  خُداین  کٔرنکھ  ژٕ  برگزیدٕہ  تہٕ  پٲکیزگی  کٔرنے  عطا  تہٕ  تمام  دنیا چن  مستوراتن  پیٚٹھ  ترجیح  دِتھ  ژٲرنکھ  ژٕ  پننہِ  خدمت  خٲطرٕ۔"
  },
  {
    "verse_id": 43,
    "translation": "اے  مریمؑ،  پننِس  ربّ  سٕندِ  فرمانٕچ  طٲبع  دار  بٔنِتھ  روز،  تس  برونٛہہ  کَنہِ  سپد  سربسجود،  تہٕ  یِم  بندٕہ  تس  برونٛہہ  کنہِ  نمن  وٲلۍ  چِھ  ژٕ  تہِ  نَم  تِمن  سٍتۍ۔"
  },
  {
    "verse_id": 44,
    "translation": "اے  نبیؐ،  یِم  چھےٚ  غیب چِہ  خبرٕ  یِم  أسۍ  تۅہیِہ  وحی  ہٕندِ  ذریعہ  وَنان  چِھ  نَتہٕ  ٲسِو  تَمہِ  وقتہٕ  توٚہۍ  تَتہِ  موجود  ییٚلہِ  ہَیکلٕکۍ  خٲدِم  یِہ  فٲصلہٕ  کرنہٕ  خٲطرٕ  زِ  مریمؑ  سُنٛد  سرپرست  کُس  گژِھہ  آسُن  پنٕنۍ  پنٕنۍ  قلم  ٲسۍ  چھکان۔  ﴿یعنی  چیٖرِ  ٲسۍ  ترٛاوان﴾  تہٕ  نہ  ٲسِو  تمہِ  وقتہٕ  حٲضر  ییٚلہِ  تِم  پانہٕ  وٲنۍ  ژُوان  ٲسۍ۔"
  },
  {
    "verse_id": 45,
    "translation": "تہٕ  ییٚلہِ  فرشتَو  ووٚن،  اے  مریمؑ،  اللہ  تعالیٰ  چھی  ژےٚ  پننہِ  اکہِ  فرمانٕچ  خۅش  خبر  دِوان،  تَسُند  ناو  آسہِ  مسیح  عیسیٰ  ابنِ  مریم،  دُنیا ہس  تہٕ  ٲخرتس  منٛز  آسہِ  مُعزز،  اللہ  تعالیٰ  سٕندیٚن  مُقرّب  بندن  منٛز  یِیہِ  شُمار  کرنہٕ۔"
  },
  {
    "verse_id": 46,
    "translation": "منٛزلِس  منٛز  تہِ  کرِ  لُکن  سٍتۍ  کلام  تہٕ  بوٚڈ  گٔژِھتھ  تہِ  تہٕ  سُہ  آسہِ  اکھ  صالح  مرد۔"
  },
  {
    "verse_id": 47,
    "translation": "یِہ  بوٗزِتھ  چھےٚ  مریمؑ  ونان،  پروردِگارٕ،  مےٚ  کَتہِ  زیوِ  شُر  مےٚ  چُھنہٕ  کٲنٛسہِ  مَردن  اَتھہٕ  لوگمُت۔  جواب  آس  دِنہٕ،  ییٖ  سپدِ۔  ﴿یعنی  امہِ  باوجود  زِ  کٲنٛسہِ  مردَن  چِھی  نہ  ژےٚ  اتھہٕ  لوگمُت،  ژےٚ  زیٚوی  شُر﴾  اللہ  تعالیٰ  یِہ  یژھان  چُھ  تہِ  چُھ  پٲدٕ  کران،  ییٚلہِ  سُہ  کُنہِ  کامہِ  ہندِ  کرنُک  فٲصلہٕ  چُھ  کران۔  بس  چُھ  ونان  سَپَد  تہٕ  سۅ  چھےٚ  سپدان۔"
  },
  {
    "verse_id": 48,
    "translation": "﴿پتہٕ  ووٚن  فرشتو  پننِس  کلام کِس  سلسِلس  منٛز﴾  تہٕ  اللہ  تعالیٰ  دِیِہ  تس  کتاب  تہٕ  حکمتچٕ  تعلیم۔  توراۃ  تہٕ  انجیلُک  علم  ہیٚچھناویٚس۔  تہٕ  بنی  اسرٲئیلس  کُن  کریٚس  پنُن  رسول  مقرر۔"
  },
  {
    "verse_id": 49,
    "translation": "﴿پتہٕ  ییٚلہِ  سُہ  بحیثیتِ  رسول  بنی  اسرٲئیلس  کُن  آو  تہٕ  ووٚنُن﴾  بٕہ  چُھس  تُہندِس  ربّ  سٕندِ  طرفہٕ  تۅہیِہ  نِشہِ  نشٲنی  ہیٚتھ  آمُت،  بٕہ  چُھس  تۅہیِہ  برونٛٹھہٕ  کنہِ  میٚژِ  سٍتۍ  پرندٕہ  سٕنزِ  شکلہِ  ہُنٛد  اکھ  پُتلہٕ  بناوان  تہٕ  تتھ  چُھس  پھۅکھ  لایان  سُہ  چُھ  اللہ  تعالیٰ  سٕندِ  حُکمہٕ  سٍتۍ  پرندٕہ  بنان،  بٕہ  چُھسَن  اللہ  تعالیٰ  سٕندِ  حُکمہٕ  سٍتۍ  زیٚنہٕ  گرِ  پیٚٹھُک  اوٚن  تہٕ  میٚندۍلد  ٹھیک  کران،  تہٕ  تٔمۍ  سٕندِ  حُکمہٕ  سٍتۍ  چُھس  مُردٕہ  زندٕہ  کران۔  بٕہ  چُھسو  تۅہیِہ  ونان  زِ  توٚہۍ  کیا  چِھو  کھیوان  تہٕ  کیا  چِھو  پننیٚن  گرن  منٛز  ذخیرٕہ  کٔرِتھ  تھاوان۔  اَتھ  منٛز  چھےٚ  تُہٕندِ  خٲطرٕ  کٲفی  نِشٲنی  ہرگاہ  توٚہۍ  ایمان  وٲلۍ  چِھو۔"
  },
  {
    "verse_id": 50,
    "translation": "تہٕ  بٕہ  چُھس  تَتھ  تعلیمہِ  تہٕ  ہدایتس  تصدیق  کرن  وول  بٔنِتھ  آمُت  یُس  توراتس  منٛز  وُنۍ  کیٚنَس  میٲنِس  زمانس  منٛز  موجود  چُھ  تہٕ  بیٚیہِ  چُھس  امہِ  موجوٗب  آمُت  زِ  تُہندِ  خٲطرٕ  کرٕ  کینہہ  تِم  چیز  حلال  یِم  تۅہیِہ  پیٚٹھ  حرام  کرنہٕ  چِھ  آمٕتۍ۔  ﴿یعنی  تُہٕندیٚن  جٲہلن  ہٕندیٚن  توہماتن،  تُہٕندیٚن  فقیہ ہن  ہٕندیٚن  قانونی  سنرن  تہٕ  زٲوِجارن،  تُہٕندیٚن  رہبٲنیت  پسند  لُکن  ہٕنزن  سختی یَن،  تہٕ  غیر  مُسلم  قومن  ہٕندِ  غلبہٕ  تہٕ  تسلُط کہ  بدولت  یِمن  قٲدن  ہُنٛد  اضافہٕ  تۅہیِہ  منٛز  اللہ  تعالیٰ  سٕندِس  اصلی  شریعتس  سپُدمُت  چُھ،  بٕہ  کرٕ  تِم  منسوخ  تہٕ  تُہُندِ  خٲطرٕ  دِمہٕ  تِمے  چیز  حلال  تہٕ  تِمے  چیز  حرام  قرار  یِم  خُداین  حلال  یا  حرام  چِھ  کٔرِمٕتۍ﴾  وُچِھو،  بٕہ  چُھس  تُہٕندِس  ربّ  سٕندِ  طرفہٕ  تۅہیِہ  نِشہِ  نشٲنی  ہیٚتھ  آمُت،  لہٰذا  کھوژِو  خُدایس  تہٕ  میٲنۍ  اطاعت  کٔرِو۔"
  },
  {
    "verse_id": 51,
    "translation": "اللہ  تعالیٰ  چُھ  میون  ربّ  تہِ  تہٕ  تُہُند  ربّ  تہِ،  لہٰذا  کٔرِو  تٔمۍ  سٕنزے  بندگی،  یِہ  چھےٚ  سِیٔز  وَتھ۔"
  },
  {
    "verse_id": 52,
    "translation": "ییٚلہِ  عیسیٰ  علیہ  السلامن  محسوس  کوٚر  زِ  بنی  اسرٲئیل  چِھ  کُفرس  تہٕ  انکارس  پیٚٹھ  آمادٕہ  پتہٕ  ووٚن  تٔمۍ،  کُس  بَنہِ  اللہ  تعالیٰ  سٕنزِ  وَتہِ  منٛز  میون  مددگار؟  حوارِیَو  دِیُت  جواب،  أسۍ  چِھ  اللہ  تعالیٰ  سٕندۍ  مددگار  ﴿حوٲرۍ  لفظ  چُھ  تقریباً  سُے  معنی  تھاوان  یُس  انصار  لفظُک  مفہوم  چُھ۔  أسۍ  چِھ  اللہ  تعالیٰ  سٕندۍ  مددگار  اَمِیُک  مطلب  چُھ  زِ  اللہ  تعالیٰ  سٕنزِ  کامہِ  منٛز  چِھ  أسۍ  تۅہیِہ  مددگار﴾  اَسہِ  اوٚن  خُدایس  پیٚٹھ  ایمان،  توٚہۍ  روٗزِو  گواہ  زِ  أسۍ  چِھ  مُسلم  ﴿خُدایس  برونٛہہ  کنہِ  اطاعتُک  کلہٕ  نوٚمراوَن  وٲلۍ﴾۔"
  },
  {
    "verse_id": 53,
    "translation": "سانہِ  مالکہٕ،  یُس  فرمان  ژےٚ  نازِل  چُھے  کوٚرمُت،  اَسہِ  کوٚر  سُہ  تسلیم  تہٕ  رسول  سٕنز  پیروی  کٔر  قبول،  سون  ناو  لیکھ  گوٲہی  دِنہٕ  والیٚن  منٛز۔"
  },
  {
    "verse_id": 54,
    "translation": "پتہٕ  لاجہِ  بنی  اسرٲئیلو  ﴿مسیحس  خلاف﴾  خفیہ  تدبیرٕ  کرنہِ۔  درجواب  کٔر  خُداین  تہِ  پنٕنۍ  خُفیہ  تدبیر،  تہٕ  یِژھن  تدبیرٕن  منٛز  چُھ  اللہ  تعالیٰ  سارِنٕے  سَرس۔"
  },
  {
    "verse_id": 55,
    "translation": "﴿سۅ  ٲس  اللہ  تعالیٰ  سٕنز  خُفیہ  تدبیرے﴾  ییٚلہِ  تٔمۍ  ووٚن  زِ،  اے  عیسیؑ،  وۅنۍ  نِمتھ  بٕہ  ژٕ  واپس  تہٕ  تُلتھ  پانس  کُن  ﴿دراصل  چُھ  لفظ  مَتَوفِّیک  ورتاونہٕ  آمُت،  تَوَفِّی ہُک  اصلی  معنی  چُھ  رَٹنُک  تہٕ  وصول  کرنُک۔  رُوح  قبض  کرُن  چُھ  امہِ  لفظُک  مجازی  استعمال  نَہ  زِ  اصلی  لغوی  معنی﴾  تہٕ  یِمو  چون  اِنکار  چُھ  کوٚرمُت  تِمو  نِشہِ  ﴿یعنی  تِمن  تہٕ  تِہندِس  گندٕہ  ماحولس  منٛز  تِمن  سٍتۍ  روزنہٕ  نِشہِ﴾  کرتھ  بٕہ  پاک  تہٕ  چٲنۍ  پیروی  کرن  وٲلۍ  تھاوکھ  قیامتس  تام  تِمن  لُکن  پیٚٹھ  بالادست،  یِمو  ژےٚ  انکار  چُھے  کوٚرمُت،  پتہٕ  چُھو  تۅہیِہ  سارِنٕے  ٲخر  کار  مےٚ  نِش  واتُن،  تمہِ  وقتہٕ  کرٕ  بٕہ  تِمن  کتھن  ہُند  فٲصلہٕ  یِمن  منٛز  تۅہیِہ  درمیان  اختلاف  چُھ  سپُدمُت۔"
  },
  {
    "verse_id": 56,
    "translation": "یِمو  لُکو  کُفر  تہٕ  انکارٕچ  رٔوِش  اختیار  چھےٚ  کٔرمٕژ۔  تِمن  دِمہٕ  دُنیاہس  تہٕ  ٲخرتس  دۅشوٕنۍ  منٛز  سخت  سزا۔  تہٕ  تِم  وُچھن  نہٕ  کانٛہہ  مددگار۔"
  },
  {
    "verse_id": 57,
    "translation": "تہٕ  یِمو  ایمان  تہٕ  نیک  عملی  ہُند  رٔوِیِہ  اختیار  چُھ  کوٚرمُت  تِمن  یِن  تِہِندۍ  اجر  پوٗرٕ  پوٗرٕ  دِنہٕ  تہٕ  ﴿وارٕ  پٲٹھۍ  زٲنِو  زِ﴾  ظٲلِمن  سٍتۍ  چُھنہٕ  اللہ  تعالیٰ  ہرگز  محبت  کران۔"
  },
  {
    "verse_id": 58,
    "translation": "اے  نبیؐ،  یِم  چِھ  آیات  تہٕ  حکمت  سٍتۍ  لبریز  تذکرٕہ  یِم  أسۍ  توٚہۍ  بوزناوان  چِھو۔"
  },
  {
    "verse_id": 59,
    "translation": "خُدایس  نزدیک  چھےٚ  عیسیؑ  سٕنز  مثال  آدمؑ  سٕنز  ہِش،  خُداین  کوٚر  سُہ  میژِ  پٲدٕ  تہٕ  حُکم  دِیتُنَس  سپَد  تہٕ  سُہ  سپُد۔  ﴿یعنی  اگر  محض  مٲلۍ  سٕندِ  ورٲے  پٲدٕ  سپُدنُے  کٲنٛسہِ  خُداے  یا  خُداے  سُنٛد  نیچُو  بناونہٕ  خٲطرٕ  دلیل  کٲفی  آسہِ  تیٚلہِ  پَزِ ہے  عیساین  آدمس  متعلق  تھٔدِس  درجس  پیٚٹھ  یُتھ  عقیدٕہ  تجویز  کرُن،  تِکیازِ  مسیح  اوس  صرف  مالہِ  ورٲے  زامُت،  مگر  آدمؑ  زاو  مٲلِس  تہٕ  ماجہِ  دۅشوٕنۍ  ورٲے﴾۔"
  },
  {
    "verse_id": 60,
    "translation": "یِہ  چھےٚ  اصلی  حقیقت  یۅسہٕ  تُہٕندِس  ربّ  سٕندِ  طرفہٕ  وَننہٕ  چھےٚ  یِوان  تہٕ  توٚہۍ  مہ  گٔژِھو  تِمن  لُکن  منٛز  شٲمل  یِم  اتھ  منٛز  شک  چِھ  کران۔"
  },
  {
    "verse_id": 61,
    "translation": "یِہ  علم  یِنہٕ  پتہٕ  یُس  کانٛہہ  اکھا  وۅنۍ  اتھ  معاملس  منٛز  تۅہیِہ  سٍتۍ  جھگڑٕ  کرِ۔  اے  نبیؐ  تیٚلہِ  وَنوِ  تس  زِ،  وَلہٕ  بٕہ  تہٕ  ژٕ  یِمو  پانہٕ  وٲنۍ  تہِ  تہٕ  پنٕنۍ  شُرۍ  بٲژ  تہِ  اَنوکھ  تہٕ  خُدایس  مَنگو  دُعا  زِ  یُس  اَپزِیور  آسہِ  تس  پیٚٹھ  ٲسِن  اللہ  تعالیٰ  سٕنز  لعنت۔"
  },
  {
    "verse_id": 62,
    "translation": "یِم  چِھ  بالکل  صحیح  واقعات  تہٕ  حقیقت  چھےٚ  یِہ  زِ  اللہ  تعالیٰ  ہَس  ورٲے  چُھنہٕ  کانٛہہ  خُداوند،  تہٕ  سۅ  چھےٚ  اللہ  تعالیٰ  سٕنزٕے  ہستی  ییٚمۍ  سُند  طاقت  سارِوٕے  کھۅتہٕ  بالا  چُھ  تہٕ  ییٚمۍ  سٕنز  حکمت  عالمہٕ کِس  نظامس  اندر  کار  فرما  چھےٚ۔"
  },
  {
    "verse_id": 63,
    "translation": "وۅنۍ  اگر  یِم  لُکھ  ﴿اَتھ  شرطس  پیٚٹھ  برونٛٹھ  کُن  یِنہٕ  نِشہِ﴾  بُتھ  پِھرن  ﴿تیٚلہِ  سپدِ  تِہُند  فسٲدۍ  آسُن  صاف  ظاہر﴾  تہٕ  اللہ  تعالیٰ  چُھ  فسادیٚن  ہُنٛد  حال  وارٕ  پٲٹھۍ  زانان۔"
  },
  {
    "verse_id": 64,
    "translation": "اے  نبیؐ،  ؤنِو،  اے  اہلِ  کتاب  ؤلِو  أکِس  تِژھہ  کتھہِ  کُن  یۅسہٕ  تۅہیِہ  تہٕ  اَسہِ  درمیان  ہِشی  چھےٚ  یِہ  زِ  أسۍ  کرو  نہٕ  خُدایس  ورٲے  کٲنٛسہِ  ہٕنز  بندگی،  تس  سٍتۍ  کرون  نہٕ  کانٛہہ  شریک،  تہٕ  اَسہِ  منٛزٕ  مَہ  بنٲوِن  کانٛہہ  کٲنٛسہِ  پنُن  ربّ،  یِہ  دعوت  قبول  کرنہٕ  نِشہِ  ہرگاہ  تِم  بُتھ  پِھرن  تیٚلہِ  ؤنیوٗکھ  صاف  زِ  گواہ  روٗزِو  أسۍ  چِھ  مُسلم  ﴿یعنی  صرف  اللہ  تعالیٰ  سٕنز  بندگی  تہٕ  اطاعت  کرن  وٲلۍ﴾۔"
  },
  {
    "verse_id": 65,
    "translation": "اے  اہلِ  کتاب  توٚہۍ  کیازِ  چِھو  ابراہیم  سٕندِس  ﴿دین  کِس﴾  بارس  منٛز  ژُوان؟  توراۃ  تہٕ  انجیل  چھےٚ  ابراہیم  علیہ  السلامس  پتہٕ  نٲزِل  گٔمٕژ  تیٚلہِ  کیازِ  چِھو  نہٕ  توٚہۍ  یِہ  کتھ  سمجھان۔"
  },
  {
    "verse_id": 66,
    "translation": "تۅہیِہ  لُکن  یِمن  چیزن  ہُند  علم  چُھو  تِمن  منٛز  کٔرِو  تۅہیِہ  سیٚٹھاہ  بحث  وۅنۍ  کیازِ  چِھو  تِمن  معاملاتن  منٛز  بحث  کرنہِ  درٛامٕتۍ  یِمن  متعلق  تۅہیِہ  رَژھ  تہِ  علم  چُھنہٕ،  اللہ  تعالیٰ  چُھ  زانان  توٚہۍ  چِھو  نہٕ  زانان۔"
  },
  {
    "verse_id": 67,
    "translation": "ابراہیمؑ  نَہ  اوس  یہودۍ  تہٕ  نہ  اوس  عیسٲے  بلکہ  اوس  سُہ  مُسلم  یکسوٗ۔  ﴿دراصل  چُھ  لفظ  حنیف  استعمال  سپُدمُت،  امہِ  نِشہِ  چُھ  مُراد  سُہ  شخص  یُس  پرٛتھ  طرفہٕ  بُتھ  پِھرِتھ  أکِس  خاص  وَتہِ  پیٚٹھ  پکہِ۔  یۅہے  مفہوٗم  چُھ  مسلم  یکسوٗ  ادا  کران﴾  تہٕ  سُہ  اوس  نہٕ  ہرگِز  مُشرِکو  منٛزٕ۔"
  },
  {
    "verse_id": 68,
    "translation": "ابراہیم  ﴿علیہ  السلامس﴾  سٍتۍ  نسبت  تھاونُک  سارِوٕے  کھۅتہٕ  زیادٕہ  حق  ہرگاہ  کٲنٛسہِ  واتان  چُھ  تیٚلہِ  چُھ  تِمن  لُکن  واتان  یِمو  تٔمۍ  سٕنز  پیروی  کٔر،  تہٕ  وۅنۍ  چُھ  یِہ  نبیؐ  تہٕ  أمۍ  سٕندۍ  مانن  وٲلۍ  امہِ  نسبتٕکۍ  زیادہ  حقدار،  اللہ  تعالیٰ  چُھ  صرف  تِمن  لُکن  ہُند  حٲمی  تہٕ  مددگار  یِم  ایمان  وٲلۍ  آسن۔"
  },
  {
    "verse_id": 69,
    "translation": "﴿اے  ایمان  اَنن  والیو﴾  اہلِ  کتابَو  منٛزٕ  چُھ  اکھ  دوٚر  یژھان  زِ  کُنہِ  پٲٹھۍ  ڈالیو  تۅہیِہ  سُہ  سیٚزِ  وَتہِ  نِشہِ،  حالانکہ  تِم  چِھنہٕ  درحقیقت  پانس  ورٲے  بیٚیہِ  کٲنٛسہِ  گُمرٲہی  منٛز  تراوان  مگر  تِمن  چُھنہٕ  اَمِیُک  شعور۔"
  },
  {
    "verse_id": 70,
    "translation": "اے  اہل  کتاب،  کیازِ  چِھو  اللہ  تعالیٰ  سٕندیٚن  آیاتن  انکار  کران  حالانکہ  توہۍ  چِھو  خود  یِمن  ہُنٛد  مشٲہدٕہ  کران۔  ﴿دوٚیم  ترجمہٕ  ہیکہِ  اَمِیُک  یِتہِ  ٲسِتھ  زِ،  توٚہۍ  چِھو  پانہٕ  تہِ  گوٲہی  دِوان۔  دۅشوٕنۍ  صوٗرتن  منٛز  چُھنہٕ  معنی یَس  کانٛہہ  اثر  پیٚوان۔  نبی  صلی  اللہ  علیہ و سلمن  ہٕنز  پٲکیزٕہ  زندگی،  تہٕ  صحابہ  کِرامن  ہٕنزن  زندگی  یَن  پیٚٹھ  تِہندِ  تعلیم  و  تربیتٕکۍ  حیرت  انگیز  اثرات،  تہٕ  تِم  بُلند  پایِہ  مضمون  یِم  قرآنس  منٛز  ارشاد  سپدان  ٲسۍ،  دراصل  ٲسۍ  یِم  سٲری  چیز  اللہ  تعالیٰ  سٕند  تِتھۍ  روشن  آیات  زِ  یُس  شخص  انبیاء  علیھم  السلامن  ہٕندیٚن  احوالن  تہٕ  آسمٲنۍ  کتابن  ہٕندِ  طرزٕ  نِشہِ  وٲقف  آسہِ  ہے،  تس  خٲطرٕ  اوس  یِمن  آیاتن  وُچِھتھ  حضور  صلی  اللہ  علیہ و سلمن  ہٕندِس  نبوّتس  پیٚٹھ  شک  کرُن  سیٚٹھاہ  مُشکل۔﴾"
  },
  {
    "verse_id": 71,
    "translation": "اے  اہل  کتاب،  کیازِ  چِھو  حق  بٲطلُک  رنگ  کھٲلِتھ  شکہٕ لد  بناوان؟  کیازِ  چِھو  زٲنِتھ  مٲنِتھ  حق  چُھپاوان؟"
  },
  {
    "verse_id": 72,
    "translation": "اہلِ  کتابو  منٛزٕ  چُھ  اکھ  دوٚر  وَنان  زِ  أمِس  نبی یَس  مانن  والیٚن  پیٚٹھ  یِکینژھاہ  نٲزِل  چُھ  سپُدمُت  تتھ  پیٚٹھ  أنِو  صُبحٲے  ایمان  تہٕ  شامس  کٔرِو  تتھ  انکار،  شاید  پھیرن  یِم  لُکھ  امہِ  ترکیبہِ  سٍتۍ  پننہِ  ایمانہٕ  نِشہِ۔"
  },
  {
    "verse_id": 73,
    "translation": "بیٚیہِ  چِھ  یِم  لُکھ  پانہٕ  وٲنۍ  ونان  زِ  پننِس  مذہب  دارٕ  سٕندِ  ورٲے  مٲنۍزیٚو  نہٕ  بیٚیہِ  کٲنٛسہِ  ہٕنز  کتھ۔  اے  نبیؐ،  یِمن  ؤنِو  زِ،  دراصل  چُھ  ہدایت  اللہ  تعالیٰ  سُند  ہدایت  تہٕ  یِہ  چُھ  تٔمۍ  سُندُے  دِیُت  زِ  کٲنٛسہِ  یِیہِ  تی  کینژھاہ  دِنہٕ  یِہ  کُنہِ  وِزِ  تۅہیِہ  اُوسُو  دِنہٕ  آمُت،  یایِہ  زِ  دوٚیِمیٚن  میلہِ  تۅہیِہ  خلاف  تُہندِس  ربّ  سٕندِس  دربارس  منٛز  پیش  کرنہٕ  خٲطرٕ  مضبوط  حُجت۔  اے  نبیؐ،  یِمن  ؤنِو  زِ،  فضل  تہٕ  شرف  چُھ  اللہ  تعالیٰ  سٕندِس  اختیارس  منٛز  یَس  یِژھہ  تس  کرِ  عطا،  اللہ  تعالیٰ  سٕنٛز  نظر  چھےٚ  سیٚٹھاہ  وسیع،  تہٕ  سُہ  چُھ  سورُے  کینہہ  زانان۔  ﴿دراصل  چُھ  لفظ  وَاسِع  استعمال  سپُدمُت  یُس  بِالعموم  قرآنس  اندر  تریٚن  موقعن  پیٚٹھ  چُھ  یِوان۔  اکھ  سُہ  موقع  یتھ  جایِہ  انسانن  ہٕندِ  کُنہِ  دَرِ چِہ  تنگ  خیٲلی  تہٕ  تنگ  نظری  ہٕنز  ذِکر  چھےٚ  یِوان  تہٕ  تس  چھےٚ  اتھ  حقیقتس  پیٚٹھ  مُتنبہ  ﴿خبردار﴾  کرنٕچ  ضرورت  پیش  یِوان  زِ  اللہ  تعالیٰ  چُھنہٕ  تُہٕندۍ  پٲٹھۍ  تنگ  نظر۔  دوٚیُم  چُھ  سُہ  موقع  ییٚلہِ  کٲنٛسہِ  ہٕندِس  بخلس،  تنگ  دلی  تہٕ  کم  حوصلگی  پیٚٹھ  ملامت  کٔرِتھ  یِہ  وَنُن  چُھ  آسان  زِ  اللہ  تعالیٰ  چُھ  فراخ  دست،  تُہٕندۍ  پٲٹھۍ  چُھنہٕ  بخیل۔  ترٛییم  چُھ  سُہ  موقع  ییٚلہِ  لُکھ  پننہِ  تخیّل  چِہ  تنگی  ہٕندِ  وجہ کِنۍ  خُدایس  کُن  کُنہِ  قسمٕچ  محدودیت  منسوٗب  چِھ  کران  تہٕ  تِمن  چُھ  یِہ  وَنُن  آسان  زِ  اللہ  تعالیٰ  چُھ  غیر  محدود﴾۔"
  },
  {
    "verse_id": 74,
    "translation": "پننہِ  رحمتہٕ  خٲطرٕ  یس  یژھان  چُھ  تس  چُھ  مخصوص  کران،  تہٕ  تٔمۍ  سُند  فضل  چُھ  سیٚٹھاہ  بوٚڈ۔"
  },
  {
    "verse_id": 75,
    "translation": "اہلِ  کتابو  منٛزٕ  چُھ  کانٛہہ  تِیُتھ  تہِ  زِ  ہرگاہ  توٚہۍ  تٔمۍ  سٕنٛدِس  بھروسس  پیٚٹھ  مال  و  دولتُک  اکھ  ڈھیر  تہِ  دِیِو  سُہ  کر  تُہُند  مال  تۅہیِہ  واپس  تہٕ  کٲنٛسہِ  ہُند  حال  چُھ  یِہ  زِ  اگر  توٚہۍ  أکِس  دینار کِس  معاملس  منٛز  تہِ  تس  پیٚٹھ  بھروسہٕ  کٔرِو  سُہ  دِیَو  نہٕ  واپس،  اِلاّ  یِہ  زِ  توٚہۍ  گٔژِھو  تس  کلس  پیٚٹھ  سوار،  تِہِند  اَمہِ  اخلاقی  حالتُک  وجہ  چُھ  یِہ  زِ  تِم  چِھ  ونان،  اُمِّیَن  ﴿غیر  یہودی  لُکن﴾  ہٕندِس  معاملس  پیٚٹھ  چَھنہٕ  اَسہِ  پٕرٛژھہ گٲر  تہٕ  یِہ  کتھ  چِھ  تِم  محض  اَپُز  بنٲوِتھ  خُدایس  کُن  منسوٗب  کران،  حالانکہ  تِمن  چُھ  معلوم  ﴿زِ  خُداین  چَھنہٕ  یِژھہ  کانٛہہ  کتھ  فرمٲومٕژ﴾۔"
  },
  {
    "verse_id": 76,
    "translation": "ٲخر  کیازِ  سپدِ  نہٕ  تِمن  پٕرٛژھہ گٲر؟  یُس  تہِ  پَنُن  عہد  پوٗرٕ  کرِ  تہٕ  بُرٲیی  نِشہِ  روزِ  بٔچِتھ  سُہ  بنہِ  اللہ  تعالیٰ  سُند  ٹوٹھ  تِکیازِ  پرہیزگار  لُکھ  چِھ  خدایس  پسند۔"
  },
  {
    "verse_id": 77,
    "translation": "روٗدۍ  وۅنۍ  تِم  لُکھ  یِم  اللہ  تعالیٰ  سُند  عہد  تہٕ  پنٕنۍ  قسم  کَمس  قٍمتس  پیٚٹھ  چِھ  کٕنان  تِمن  خٲطرٕ  چُھنہٕ  ٲخرتس  اندر  کانٛہہ  حصہٕ،  اللہ  تعالیٰ  نہ  کرِ  قیامت کہِ  دۅہ  تِمن  سٍتۍ  کتھ،  نہ  وُچِھہ  تِمن  کُن  تہٕ  نہ  کرِ  تِمن  پاک  بلکہ  چُھ  تِہندِ  خٲطرٕ  سخت  دگ  تُلوُن  عذاب۔"
  },
  {
    "verse_id": 78,
    "translation": "تِمن  منٛز  چِھ  کینہہ  لُکھ  تِتھۍ  یِم  کتاب  پران  پران  تِتھہٕ  پٲٹھۍ  چِھ  زیٚو  پِھران  زِ  توٚہیِہ  باسیو  یِکینٛژھاہ  تِم  پران  چِھ  سۅ  چھےٚ  کتابہِ  ہٕنٛزٕے  عبارت  حالانکہ  چَھنہٕ  سۅ  کتابہِ  ہٕنز  عبارت  آسان۔  تِم  چِھ  وَنان  یِہ  کینٛژھاہ  أسۍ  پران  چِھ  یِہ  چُھ  اللہ  تعالیٰ  سٕندِ  طرفہٕ  حالانکہ  چُھنہٕ  سُہ  اللہ  تعالیٰ  سٕندِ  طرفہٕ  آسان،  تِم  چِھ  زٲنِتھ  مٲنِتھ  اَپٕز  کتھ  خُدایس  کُن  منسوب  کران۔"
  },
  {
    "verse_id": 79,
    "translation": "کٲنٛسہِ  انسان  سٕنز  کٲم  چَھنہٕ  یِہ  زِ  اللہ  تعالیٰ  کرِ  تس  کتاب  تہٕ  حُکم  تہٕ  نبوّت  عطا  تہٕ  سُہ  وَنہِ  لُکن  زِ  خُدایس  ورٲے  بٔنِو  توٚہۍ  میٲنۍ  بندٕہ  سُہ  ونہِ  یٖی  زِ  پٔزۍ  ربّٲنۍ  بٔنِو  یِتھہٕ  پٲٹھۍ  زَن  تمہِ  کتابہِ  ہٕنٛزِ  تعلیمہِ  ہُنٛد  تقاضہٕ  چُھ  یوسہٕ  توٚہۍ  پران  تہٕ  پرناوان  چِھو۔"
  },
  {
    "verse_id": 80,
    "translation": "سُہ  وَنہِ  نہٕ  ہرگز  تہِ  تۅہیِہ  یِہ  زِ  فرشتہٕ  یا  پیغمبر  بنٲوِیوٗکھ  پنٕنۍ  ربّ،  کیا  یِہ  چھا  ممکن  زِ  اکھ  نبی  دِیو  تۅہیِہ  کُفرُک  حُکم  ییٚلہِ  زَن  توٚہۍ  مُسلم  چِھو؟"
  },
  {
    "verse_id": 81,
    "translation": "یاد  کٔرِو  خُداین  اوس  پیغبرن  عہد  ہیوٚتمُت  زِ،  اَز  چِھو  مےٚ  توٚہۍ  کتابہِ  سٍتۍ  تہٕ  حکمت  تہٕ  دانٲیی  سٍتۍ  نوٲزِمٕتۍ،  پگاہ  اگر  کانٛہہ  بیاکھ  رسول  تۅہیِہ  نِشہِ  تمی  تعلیمہِ  ہُند  تصدیق  کران  یِیہِ  یۅسہٕ  گۅڈے  تۅہیِہ  نِشہِ  موجود  چھےٚ  تیٚلہِ  آسیو  تۅہیِہ  تتھ  پیٚٹھ  ایمان  اَنُن  تہٕ  تس  آسیو  مدد  کرُن۔  ﴿مطلب  چُھ  یِہ  زِ  پرٛتھ  پیغمبرس  چُھ  اَمہِ  کتھہِ  ہُند  عہد  ہیٚنہٕ  آمُت،  یتھ  جایِہ  چھےٚ  یِہ  کتھ  ہنا  بیٚیہِ  سمجھِنۍ  زِ  حضرت  محمد  صلی  اللہ  علیہ و سلمن  برونٛٹھ  چُھ  پرٛتھ  نبیس  یۅہے  عہد  ہیٚنہٕ  آمُت  تہٕ  أتھۍ  بُنیادس  پیٚٹھ  چھےٚ  پرٛتھ  نبیَن  پننِس  اُمتس  یِنہٕ  وٲلِس  نبی  سٕنز  خبر  دِژمٕژ  تہٕ  تس  ساتھ  دِنُک  ہدایت  کوٚرمُت۔  البتہ  نَہ  چُھ  قرآنس  اندر  نہ  حدیثن  منٛز  کُنہِ  تہِ  جایِہ  امہِ  کتھہِ  ہُنٛد  پے  لگان  زِ  حضرت  محمد  صلی  اللہ  علیہ و سلمس  کیا  چُھ  اَمہِ  قسمُک  کانٛہہ  عہد  ہینہٕ  آمُت  یا  تِمو  کیا  چُھ  پننِس  اُمتس  کٲنٛسہِ  یِنہٕ  وٲلِس  نبی  سٕنز  خبر  دِتھ  تس  پیٚٹھ  ایمان  اَنُنک  ہدایت  دِیتمُت۔  بلکہ  چُھ  قرآنس  اندر  صراحت  سان  حضور  صلی  اللہ  علیہ و سلمن  خاتم  النبیینؐ  فرماونہٕ  آمُت  تہٕ  واریاہن  حدیثن  اندر  چُھ  حضور  صلی  اللہ  علیہ و سلمو  فرموومُت  زِ  تِمن  پتہٕ  چُھنہٕ  کانٛہہ  نبی  یِنہٕ  وول۔﴾  یِہ  ارشاد  فرمٲوِتھ  پرٛوژھ  خُداین،  کیا  توٚہۍ  چِھوٕہ  اَمِیُک  اقرار  کران  تہٕ  اَتھ  پیٚٹھ  چِھوٕہ  میانہِ  طرفہٕ  عہدٕچ  گوٚب  ذمہٕ  دٲری  رٹان؟  تِمو  ووٚن،  آ،  أسۍ  چِھ  اقرار  کران۔  خُداین  فرموو،  اچھا  تیٚلہِ  روٗزِو  گواہ  تہٕ  بٕتہِ  چُھس  تۅہیِہ  سٍتۍ  گواہ۔"
  },
  {
    "verse_id": 82,
    "translation": "امہِ  پتہٕ  یُس  پننِس  عہدس  پھیرِ  سُے  چُھ  فٲسِق۔"
  },
  {
    "verse_id": 83,
    "translation": "وۅنۍ  کیا  یِم  لُکھ  چھا  اللہ  تعالیٰ  سٕندِ  اطاعتُک  طریقہٕ  ﴿دینُ  اللہ﴾  ترٲوِتھ  بیٚیہِ  کانٛہہ  طریقہٕ  یژھان؟  حالانکہ  آسمانٕکۍ  تہٕ  زمینٕکۍ  سٲری  چیز  چِھ  چار  و  ناچار  اللہ  تعالیٰ  سٕندِی  فرمانٕکۍ  تابع  ﴿مُسلم﴾  تہٕ  تٔسۍ  کُن  چُھ  سارِنٕے  واپس  پھیرُن۔"
  },
  {
    "verse_id": 84,
    "translation": "اے  نبیؐ،  ؤنِو  زِ،  أسۍ  چِھن  اللہ  تعالیٰ  مانان،  سۅ  تعلیم  چِھ  مانان  یۅسہٕ  اَسہِ  پیٚٹھہٕ  نٲزِل  چِھ  آمٕژ  کرنہٕ،  تِم  تعلیمات  تہِ  چِھ  مانان  یِم  ابراہیم،  اسماعیل،  اسحاق،  یعقوب  تہٕ  اولادِ  یعقوب  علیھم  السلامس  پیٚٹھ  نٲزِل  ٲسۍ  سپدۍمٕتۍ،  تہٕ  تِمن  ہدایتن  پیٚٹھ  تہِ  چِھ  ایمان  تھاوان  یِم  موسیٰ  تہٕ  عیسیٰ  علیھم  السلام  تہٕ  باقی  پیغمبرن  تِہندِس  ربّ  سٕندِ  طرفہٕ  دِنہٕ  آے،  أسۍ  چِھنہٕ  تِمن  درمیان  فرق  کران،  تہٕ  أسۍ  چِھ  اللہ  تعالیٰ  سٕندۍ  فرماں بردار  ﴿مُسلم﴾۔"
  },
  {
    "verse_id": 85,
    "translation": "اَمہِ  فرماں بردٲری  ﴿اسلام﴾  ورٲے  یُس  شخص  بیٚیہِ  کانٛہہ  طریقہٕ  اختیار  کرُن  ییٚژِھہ  تٔمۍ  سُند  سُہ  طریقہٕ  یِیہِ  نہٕ  ہرگز  قبول  کرنہٕ  تہٕ  ٲخرتس  منٛز  روزِ  سُہ  ناکام  تہٕ  نامُراد۔"
  },
  {
    "verse_id": 86,
    "translation": "کِتھہٕ  پٲٹھۍ  چُھ  ممکن  زِ  اللہ  تعالیٰ  بخشہِ  تِمن  لُکن  ہدایت  یِمو  ایمانٕچ  نعمت  حٲصل  سپدنہٕ  پتہٕ  نوِ  سرٕ  کفر  کوٚر،  حالانکہ  تِمو  چھےٚ  اتھ  کتھہِ  پیٚٹھ  پانہٕ  گوٲہی  دِژمٕژ  زِ  یِہ  رسول  چُھ  حقس  پیٚٹھ  تہٕ  تِمن  نِشہِ  چھےٚ  ٹاکارٕ  نِشٲنیِہ  تہِ  آمژٕ  اللہ  تعالیٰ  چُھنہٕ  ظٲلِمن  ہدایت  دِوان۔"
  },
  {
    "verse_id": 87,
    "translation": "تِہندِ  ظُلمُک  صحیح  بدلہٕ  چُھ  یٖی  زِ  تِمن  پیٚٹھ  چھےٚ  اللہ  تعالیٰ  سٕنز  تہٕ  فرشتن  ہٕنز  تہٕ  تمام  انسانن  ہٕنز  لعنت۔"
  },
  {
    "verse_id": 88,
    "translation": "أتھۍ  حالتس  منٛز  روزن  تِم  ہمیشہ،  نہ  گژِھہ  تِہندِس  عذابس  منٛز  کمی  تہٕ  نہ  یِیہِ  تِمن  مہلت  دِنہٕ۔"
  },
  {
    "verse_id": 89,
    "translation": "البتہ  بچن  تِم  لُکھ  یِم  امہِ  پتہٕ  توبہٕ  کٔرِتھ  پننہِ  طرزِ  عملُک  اصلاح  کرن  اللہ  تعالیٰ  چُھ  بخشن  وول  تہٕ  رحم  کرن  وول۔"
  },
  {
    "verse_id": 90,
    "translation": "مگر  یِمو  لُکو  ایمان  اَننہٕ  پتہٕ  کُفر  پاننوو،  پتہٕ  روٗدۍ  پننِس  کُفرس  منٛز  برونٛٹھ  پکان۔  ﴿یعنی  تِمو  کوٚر  نہٕ  انکار سٕے  یوت  پیٚٹھ  بس  بلکہ  کٔرٕکھ  عملی  طور  مخالفت  تہٕ  مزاحمت  تہِ،  اللہ  تعالیٰ  سٕنزِ  وَتہِ  نِشہِ  لُکھ  رُکاونہٕ  خٲطرٕ  لگووُکھ  حدٕ  کھۅتہٕ  زور،  شبہات  کٔرِکھ  پٲدٕ،  بدگُمانیِہ  پھٔہلاویٛکھ،  دِلن  منٛز  ترٛٲوِکھ  وَسوسہٕ  تہٕ  بدترین  سٲزِشہِ  تہٕ  فساد  کٔرِکھ  پٲدٕ  تاکہ  نبی  صلی  اللہ  علیہ و سلمن  ہُنٛد  مِشن  گوٚژھ  نہٕ  کُنہِ  پٲٹھۍ  کامیاب  سپدُن﴾  تِمن  ہُند  توبہٕ  گژِھہ  نہٕ  ہرگز  قبول  یِتھۍ  لُکھ  چِھ  پکہٕ  گمرٲہ۔"
  },
  {
    "verse_id": 91,
    "translation": "یقین  تھٲوِو  یِمو  لُکو  کُفر  پاننوو،  تہٕ  کفرٕکِسٕے  حالتس  منٛز  دِیتُکھ  زُو  تِمو  منٛزٕ  ہرگاہ  کانٛہہ  پنُن  پان  سزا  نِشہِ  بچاونہٕ  خٲطرٕ  روے  زمینس  یوت  تہِ  سۅن  فِدیس  منٛز  دِیِہ  تہٕ  سُہ  یِیہِ  نہ  قبول  کرنہٕ،  یِتھیٚن  لُکن  خٲطرٕ  چُھ  دگ  تُلوُن  عذاب  تیار  تہٕ  تِم  لبن  نہٕ  پنُن  کانٛہہ  مدد  گار۔"
  },
  {
    "verse_id": 92,
    "translation": "توٚہۍ  ہیٚکِوۍ  نہٕ  نیکی  تام  وٲتِتھ  یٚوت  تام  نہٕ  پنٕنۍ  تِم  چیز  ﴿اللہ  تعالیٰ  سٕنزِ  وَتہِ  منٛز﴾  خرچ  کٔرِو  یِم  تۅہیِہ  ٹٲٹھۍ  چِھو  تہٕ  یِکینٛژھاہ  توٚہۍ  خرچ  کٔرِو  اللہ  تعالیٰ  آسہِ  نہٕ  تمہِ  نِشہِ  بے  خبر۔"
  },
  {
    "verse_id": 93,
    "translation": "کھیٚنٕکۍ  یِم  سٲری  چیز  ﴿یِم  شریعتِ  محمدیؐ یَس  منٛز  حلال  چِھ﴾  ٲسۍ  بنی  اسرٲئیلس  خٲطرٕ  تہِ  حلال،  ﴿قرآنس  تہٕ  محمد  صلی  اللہ  علیہ و سلمن  ہٕندِیٚن  تعلیماتن  پیٚٹھ  ییٚلہِ  یہوٗدۍ  عٲلِم  کانٛہہ  اصولی  اعتراض  ہیٚکۍ  نہٕ  کٔرِتھ  ﴿تِکیازِ  دین چِہ  بنیادٕ  یِمن  کتھن  پیٚٹھ  چھےٚ  تِمن  منٛز  ٲس  نہٕ  سٲبق  انبیاہن  ہٕنزن  تعلیماتن  تہٕ  نبی  عربی  صلی  اللہ  علیہ و سلمن  ہٕنزِ  تعلیمہِ  اندر  رَژھ  تہِ  فرق﴾  پتہٕ  کٔرۍ  تِمو  فقہی  اعتراضات  شروع۔  اتھ  سلسلس  منٛز  اوس  تِہُند  گۅڈنیُک  اعتراض  یِہ  زِ  تۅہیِہ  چِھو  کھینہٕ  چینٕکۍ  کینہہ  چیز  حلال  قرار  دِتمٕتۍ  یِم  پٔتِمیٚن  انبیاہن  ہٕندِ  زمانہٕ  پیٚٹھہٕ  اَز  تام  حرام  چِھ۔  اَمی  اعتراضُک  جواب  چُھ  یتھ  جایِہ  دِنہٕ  یِوان۔  یِتھے  پٲٹھۍ  اوس  تِہُند  اکھ  اعتراض  یِتہِ  زِ  بیت  المُقدس  ترٲوِتھ  کیازِ  آو  خانہ  کعبہ  قبلہٕ  بناونہٕ۔  اَمہِ  پتٕکۍ  آیات  چِھ  اَمہِ  کِسٕے  جوابس  منٛز۔﴾  البتہ  کینہہ  چیز  ٲسۍ  تِتھۍ  یِم  توراۃ  نٲزِل  کرنہٕ  برونٛٹھ  اسرٲئیل  ﴿حضرت  یعقوب  علیہ  السلامن﴾  خۅد  پانس  پیٚٹھ  حرام  ٲسۍ  کٔرِمٕتۍ۔  یِمن  ؤنِو،  ہرگاہ  توٚہۍ  ﴿پننِس  اعتراضس  منٛز﴾  پٔزِیٲرۍ  چِھو  تیٚلہِ  أنِو  توراۃ  تہٕ  پیش  کٔرِو  تمِچ  کانٛہہ  عبارت۔"
  },
  {
    "verse_id": 94,
    "translation": "امہِ  پتہٕ  تہِ  یِم  لُکھ  پننہِ  بناونہٕ  آمژٕ  اَپزِ  کتھہٕ  خُدایس  کُن  منسوب  کران  روزن  تِمے  چِھ  درحقیقت  ظٲلِم۔"
  },
  {
    "verse_id": 95,
    "translation": "ؤنِو،  خُداین  یِکینٛژھاہ  فرموومُت  چُھ،  پوٚز  چُھن  فرموومُت،  تۅہیِہ  پزیو  یکسوٗ  سپدِتھ  ابراہیمؑ  سٕندِ  طریقٕچ  پیروی  کرٕنۍ  تہٕ  ابراہیمؑ  اوس  نہٕ  شرک  کرن  والیو  منٛزٕ۔"
  },
  {
    "verse_id": 96,
    "translation": "بے  شک  یُس  سارِوٕے  برونٛٹھِم  عبادت  گاہ  انسانن  خٲطرٕ  تعمیر  سپُد  چُھ  سُے  یُس  مکس  اندر  واقع  چُھ،  اَتھ  ٲس  خیر  و  برکت  دِنہٕ  آمٕژ  تہٕ  تمام  دنیا  والیٚن  خٲطرٕ  اوس  ہدایتُک  مرکز  بناونہٕ  آمُت۔"
  },
  {
    "verse_id": 97,
    "translation": "اَتھ  منٛز  چھےٚ  ٹاکارٕ  نِشٲنیِہ،  ﴿یعنی  اَتھ  گرس  اندر  چِھ  تِتھۍ  ٹاکارٕہ  علامات  لبنہٕ  یِوان  یِمو  سٍتۍ  ثٲبت  چُھ  سپدان  زِ  یِہ  چُھ  اللہ  تعالیٰ  سٕندِس  دربارس  اندر  مقبول  سپُدمُت  تہٕ  یِہ  چُھ  خُداین  پننہِ  گرٕ کہ  حیثیتہٕ  رٔنگۍ  پسند  فرموومُت۔  وٲران  ریگستانس  منٛز  آو  بناونہٕ  تہٕ  اَمہِ  پتہٕ  کوٚر  خُداین  اَتھ  أندۍ پٔکۍ  روزن  والیٚن  خٲطرٕ  رزق  رسٲنی  ہُنٛد  بہتر  کھۅتہٕ  بہتر  انتظام۔  ڈاین  ساسن  ؤرِین  روٗد  جاہلیت کہ  وجہ  کِنۍ  سورُے  ملکِ  عرب  انتہٲیی  بد  امنی  ہٕندِس  حالتس  اندر  مبتلا،  مگر  اَتھ  فساد  وٲلِس  سر  زمینس  منٛز  اوس  کعبہ  تہٕ  کعبُک  اوٚند  پوٚکُے  تِیُتھ  یتھ  منٛز  اَمن  قٲیِم  روٗد۔  بلکہ  ٲس  اَمی  کعبٕچ  یِہ  برکت  زِ  پوٗرٕ  ؤری  کیٚن  ژۅن  ریٚتن  اوس  پوٗرٕ  مٕلکس  اَمہِ کی  بدولتہٕ  اَمن  حٲصل  سپدان۔  امہِ  پتہٕ  اوس  وُنہِ  نصف  صدی  برونٛہہ  سارِوٕیَو  وُچھمُتھ  زِ  اَبرہہ ہن  ییٚلہِ  کعبہ کہ  تخریب  خٲطرٕ  مکس  پیٚٹھ  حملہٕ  کوٚر  تہٕ  تٔمۍ  سُند  فوج  کِتھہٕ  پٲٹھۍ  سپُد  اللہ  تعالیٰ  سٕندِ  قہرُک  شکار۔  اَمہِ  واقعہ  نِشہِ  اوس  عربُک  بچہِ  بچہِ  وٲقف  تہٕ  اَمکۍ  چشم  دید  گواہ  ٲسۍ  یِمن  آیاتن  ہٕندِ  نٲزِل  سپدنہٕ  وقتہٕ  موجود۔﴾  یِہ  چُھ  ابراہیمؑ  سٕندِ  عبادتُک  مقام  تہٕ  اَمِیُک  حال  چُھ  یِہ  زِ  یُس  اَتھ  منٛز  دٲخل  سپُد  تٔمۍ  لوٚب  اَمن،  لُکن  پیٚٹھ  چُھ  اللہ  تعالیٰ  سُند  یِہ  حق  زِ  یُس  اتھ  گرس  تام  واتنُک  استطاعت،  یعنی  طاقت﴾  تھاوان  آسہِ،  سُہ  کٔرِن  اَمِیُک  حج  تہٕ  یُس  اکھاہ  امہِ  حُکمہٕ چِہ  پیروی  نِشہِ  انکار  کرِ،  تس  گژِھہ  پے  آسٕنۍ  زِ  اللہ  تعالیٰ  چُھ  تمام  دنیا  والیو  نِشہِ  بے  نیاز۔"
  },
  {
    "verse_id": 98,
    "translation": "ؤنِو،  اے  اہلِ  کتاب  توٚہۍ  کیازِ  چِھو  اللہ  تعالیٰ  سٕنزٕ  کتھہٕ  ماننہٕ  نِشہِ  انکار  کران؟  یِمہٕ  حرکتہٕ  توٚہۍ  کران  چِھو  اللہ  تعالیٰ  چُھ  سورُے  وُچھان۔"
  },
  {
    "verse_id": 99,
    "translation": "ؤنِو،  اے  اہلِ  کتاب  یِہ  کیا  رٔوِش  چھےٚ  تُہٕنز  زِ  یُس  اللہ  تعالیٰ  سٕنز  کتھ  مانان  چُھ  سُتہِ  چھوٗن  توٚہۍ  اللہ  تعالیٰ  سٕنزِ  وَتہِ  نِشہِ  رُکاوان  تہٕ  یژھان  چِھو  زِ  سُہ  گژِھہ  ہَجہِ  وَتہِ  پکُن،  حالانکہ  توٚہی  چِھو  پانہٕ  ﴿تٔمۍ  سٕندِس  راہِ  راستس  پیٚٹھ  آسنس﴾  گواہ،  تُہٕنزو  حرکتو  نِشہِ  چُھنہٕ  اللہ  تعالیٰ  بے  خبر۔"
  },
  {
    "verse_id": 100,
    "translation": "اے  لوٗکو،  یِمو  ایمان  چُھو  اوٚنمُت  اگر  تۅہیِہ  یِمو  اہلِ  کتابو  منٛزٕ  أکِس  دٔرۍ  سٕنز  کتھ  مٲنِو  تیٚلہِ  پِھرٕنَو  یِم  ایمان  نِشہِ  تۅہیِہ  بیٚیہِ  کُفرس  کُن۔"
  },
  {
    "verse_id": 101,
    "translation": "تُہٕندِ  خٲطرٕ  کُس  موقع  چُھ  وۅنۍ  کُفرس  کُن  گژھنُک،  ییٚلہِ  زَن  تۅہیِہ  اللہ  تعالیٰ  سٕندۍ  آیات  بوزناونہٕ  چِھ  یِوان  تہٕ  تۅہیِہ  درمیان  چُھ  تٔمۍ  سُند  رسول  موجود؟  یُس  اللہ  تعالیٰ  سُند  دامن  مضبوطی  سان  رَٹہِ  سُہ  لبہِ  ضرور  سِیٔز  وَتھ۔"
  },
  {
    "verse_id": 102,
    "translation": "اے  لوٗکو  یِمو  ایمان  چُھو  اوٚنمُت،  خُدایس  کھوٚژِو  یُتھ  کھوٚژنُک  حق  تٔمۍ  سُند  چُھ،  تۅہیِہ  گژھیو  نہٕ  موت  یُن  مگر  اَتھ  حالتس  منٛز  زِ  توٚہۍ  گٔژِھو  مُسلم  آسٕنۍ۔"
  },
  {
    "verse_id": 103,
    "translation": "اللہ  تعالیٰ  سٕنز  رَزِ  کٔرِو  سٲری  سٔمِتھ  مضبوٗطی  سان  تھپھ  تہٕ  پھاٹوَن  واد  مَہ  تُلِو۔  ﴿اللہ  تعالیٰ  سٕنز  رَز  چُھ  مُراد  اللہ  تعالیٰ  سُند  دین،  تہٕ  یِہ  چُھ  اَمہِ  موجوٗب  رَزِ  سٍتۍ  تعبیر  آمُت  کرنہٕ  زِ  یۅہے  چُھ  سُہ  رِشتہٕ  یُس  اکہِ  طرفہٕ  اہلِ  ایمانن  ہُند  تعلق  خُدایس  سٍتۍ  قٲیِم  چُھ  کران  تہٕ  دوٚیِمہِ  پاسہٕ  چُھ  تمام  ایمان  اَنن  والیٚن  پانہٕ  وٲنۍ  رَلٲوِتھ  اکھ  جماعت  بناوان۔﴾  اللہ  تعالیٰ  سُند  سُہ  احسان  تھٲوِو  یاد  یُس  تٔمۍ  تۅہیِہ  پیٚٹھ  کوٚرمُت  چُھ،  توٚہۍ  ٲسِو  اکھ  أکۍ  سٕندۍ  دشمن  تٔمۍ  رَلٲوۍ  تُہٕندۍ  دِل  تہٕ  تٔمۍ  سٕندِ  فضل  و  کرمہٕ  سٍتۍ  بنیو  توٚہۍ  بٲے  بٲے،  توٚہۍ  ٲسِو  أکِس  نارٕ  بٔرِتِس  چاہ کِس  بٔٹھِس  پیٚٹھ  وۅدنہِ،  خُداین  بچٲوِۍنَو  توٚہۍ  امہِ  نِشہِ،  یِتھہٕ  پٲٹھۍ  چُھ  اللہ  تعالیٰ  پننہِ  نِشٲنیِہ  تۅہیِہ  برونٛہہ کَنہِ  روشن  کران،  بنان  چُھ  زِ  یِمو  نِشٲنیو  سٍتۍ  یِیَو  تۅہیِہ  پننہِ  کامیٲبی  ہٕنز  سِیٔز  وَتھ  اَتھہِ۔"
  },
  {
    "verse_id": 104,
    "translation": "تۅہیِہ  منٛز  گژھن  کینہہ  لُکھ  ضروٗر  تِتھۍ  آسٕنۍ  یِم  نیکی  کُن  ناد  دِن  رٕژرُک  حُکم  دِن  تہٕ  بُرٲیِیو  نِشہِ  روزَن  پتھ  رَٹان،  یِم  لُکھ  یِہ  کٲم  کرن  تِمے  لبَن  فلاح۔"
  },
  {
    "verse_id": 105,
    "translation": "یِنہٕ  تۅہیِہ  تِمن  لُکن  ہٕنٛز  بٲش  گژھیو  یِم  فرقن  منٛز  تقسیم  سپٕدۍ  تہٕ  نٔنۍ  نٔنۍ  واضح  ہدایات  رَٹنہٕ  پتہٕ  سپٕدۍ  بیٚیہِ  اختلافن  منٛز  مبتلا،  یِمو  یِہ  رٔوِش  وَرتٲو  تِمن  چُھ  تَمہِ  دۅہ  سخت  سزا  رَٹُن۔"
  },
  {
    "verse_id": 106,
    "translation": "ییٚلہِ  زَن  کینہہ  لُکھ  سرخرو  آسن  تہٕ  کینٛژھن  لُکن  ہُنٛد  بُتھ  آسہِ  کِرٛہُن  یِہُند  بُتھ  کِرٛہُن  آسہِ  ﴿تِمن  یِیہِ  وَننہٕ  زِ﴾  ایمانٕچ  نعمت  حٲصل  کرنہٕ  پتہٕ  تہِ  کوٚرُو  تۅہیِہ  کٲفرانہٕ  رٔوِیِہ  اختیار؟  وُچِھتو  وۅنۍ  امہِ  کُفرانِ  نعمت  کہ  بدلہٕ  عذابُک  مزٕہ۔"
  },
  {
    "verse_id": 107,
    "translation": "روٗدۍ  تِم  لُکھ  یِہنٛدۍ  بُتھۍ  روشن  آسن  تِمن  میلہِ  اللہ  تعالیٰ  سٕندِس  رحمت کِس  دامنس  تل  جاے  تہٕ  ہمیشہ  روزن  تِم  أتھۍ  حالتس  منٛز۔"
  },
  {
    "verse_id": 108,
    "translation": "یِم  چِھ  اللہ  تعالیٰ  سٕندۍ  ارشادات  یِم  أسۍ  توٚہۍ  ٹھیک  ٹھیک  بوزناوان  چِھو  تِکیازِ  خُدایس  چُھنہٕ  دنیا  والیٚن  پیٚٹھ  ظلم  کرنُک  کانٛہہ  ارادٕہ۔"
  },
  {
    "verse_id": 109,
    "translation": "زمین  و  آسمانکیٚن  تمام  چیزن  ہُنٛد  مٲلک  چُھ  اللہ  تعالیٰ  تہٕ  سٲری  معاملات  چِھ  اللہ  تعالیٰ  سٕندِسٕے  دربارس  منٛز  پیش  سپدان۔"
  },
  {
    "verse_id": 110,
    "translation": "وۅنۍ  چِھو  دُنیاہس  منٛز  سۅ  بہترین  چھۅکھ  توٚہۍ  یۅسہٕ  انسانن  ہٕندِ  ہدایتہٕ  تہٕ  اصلاح  خٲطرٕ  دنیاہس  منٛز  اَننہٕ  چھےٚ  آمٕژ،  توٚہۍ  چِھو  نیکی  ہُنٛد  حُکم  دِوان  بدی  نِشہِ  چِھو  رُکاوان  تہٕ  خُدایس  پیٚٹھ  چِھو  ایمان  تھاوان  یِم  اہلِ  کتاب  اگر  ایمان  اَنہن  یِہندۍ  خٲطرٕ  اوس  بہتر  ﴿یتھ  جایِہ  چُھ  اہلِ  کتاب  مُراد  یہودۍ﴾  اگرچہِ  یِمو  منٛزٕ  کینہہ  لُکھ  ایمان دار  تہِ  چِھ  مگر  یِہندۍ  اکثر  افراد  چِھ  نافرمان۔"
  },
  {
    "verse_id": 111,
    "translation": "یِم  ہیٚکن  نہٕ  تۅہیِہ  کانٛہہ  نقصان  واتنٲوِتھ،  زیادٕہ  کھۅتہٕ  زیادہ  ہیٚکن  رَژھ  کھنڈ  ستٲوِتھ  اگر  یِم  تۅہیِہ  سٍتۍ  لڑن،  مقابلہٕ  وِزِ  ژَلن  پوٚت  کھورِ  پتہٕ  گژھن  تِتھہٕ  پٲٹھۍ  بے  بس  زِ  کُنہِ  جایِہ  میلہِ  نہٕ  یِمن  مدد۔"
  },
  {
    "verse_id": 112,
    "translation": "یِم  یتھ  جایِہ  تہِ  لبنہٕ  آے  یِمن  ووٚتھ  ذِلّت  کُے  مار  کُنہِ  جایِہ  ہرگاہ  اللہ  تعالیٰ  سٕندِ  ذمہٕ  یا  انسانن  ہٕندِ  ذمہٕ  پناہ  حٲصل  گوکھ  تہِ  سۅ  چھےٚ  بیٚاکھ  کتھ۔  ﴿یعنی  اگر  دُنیا ہس  منٛز  یِمن  کُنہِ  جایِہ  رَژھ  کھنڈ  امن  تہٕ  سکون  نصیب  سپُد  تہِ  سُہ  چُھنہٕ  یِمن  پننِس  بل بوتس  پیٚٹھ  قٲیِم  کرنہٕ  آمُت  اَمن  و  سکون  کینہہ  بلکہ  چُھکھ  دوٚیِمیٚن  ہٕندِ  حمایتُک  تہٕ  مہربٲنی  ہُند  نتیجہِ۔  کُنہِ  جایِہ  دِیُت  یِمن  کٲنٛسہِ  مُسلم  حکومتن  اللہ  تعالیٰ  سٕندِ  طرفہٕ  اَمان  تہٕ  کُنہِ  جایِہ  رٔٹۍ  کٲنٛسہِ  غیر  مُسلم  حکومتن  پننِس  حمایتس  منٛز۔  یِتھے  پٲٹھۍ  میوٗل  یِمن  بسا  اوقات  دُنیاہس  منٛز  کُنہِ  جایِہ  زور  حاصل  کرنُک  موقع  تہِ  مگر  سُتہِ  نہٕ  پننیو  زورو  بلکہ  محض  ہمسایِہ  زورو  یٔہے  حیثیت  چھےٚ  تمہِ  یہوٗدۍ  ریاستچٕ  یۅسہٕ  اسرٲئیل  ناوٕ  محض  امریکہ،  برطانیہ،  تہٕ  روس کہ  حمایتہٕ  قٲیِم  سپٕز۔﴾  یِم  چِھ  اللہ  تعالیٰ  سٕندِس  غضبس  منٛز  ہیٚنہٕ  آمٕتۍ  یِمن  پیٚٹھ  چھےٚ  محتٲجی  تہٕ  مغلوبی  مُسلط  کرنہٕ  آمٕژ،  تہٕ  یِہ  سورُے  چُھ  اَمی  وجہ  کِنۍ  سپُدمُت  زِ  یِم  روٗدۍ  اللہ  تعالیٰ  سٕندیٚن  آیاتن  سٍتۍ  کُفر  کران  تہٕ  یِمو  کٔرۍ  پیغمبر  ناحق  قتل،  یِہ  چُھ  یِہنزن  نافرمٲنین  تہٕ  زیادتین  ہُنٛد  انجام۔"
  },
  {
    "verse_id": 113,
    "translation": "مگر  سٲری  اہل  کتاب  چِھنہٕ  یکساں،  یِمن  منٛز  چِھ  کینہہ  لُکھ  تِتھۍ  تہِ  یِم  سیٚزِ  وَتہِ  پیٚٹھ  قٲیِم  چِھ،  رٲژن  چِھ  اللہ  تعالیٰ  سٕندۍ  آیات  پران  تہٕ  تس  برونٛہہ  کنہِ  چِھ  سجدٕہ  کران۔"
  },
  {
    "verse_id": 114,
    "translation": "خُدایس  تہٕ  ٲخرت  کِس  دوہس  پیٚٹھ  چِھ  ایمان  تھاوان  نیکی  ہُند  حُکم  چِھ  دِوان،  بُرٲییو  نِشہِ  چِھ  رُکاوان  تہٕ  رٕژن  کامیٚن  منٛز  چِھ  سرگرم  روزان،  یِم  چِھ  صالح  لُکھ۔"
  },
  {
    "verse_id": 115,
    "translation": "تہٕ  یۅسہٕ  نیکی  تہِ  یِم  کرن  تَتھ  یِیہِ  نہٕ  بے  قدری  کرنہٕ  اللہ  تعالیٰ  چُھ  پرہیزگار  لُکن  ٹھیک  پٲٹھۍ  زانان۔"
  },
  {
    "verse_id": 116,
    "translation": "روٗدۍ  تِم  لُکھ  یِمو  کُفرُک  رٔویِہ  اختیار  کوٚر  تِمن  یِیہِ  نہٕ  اللہ  تعالیٰ  سٕندِس  مقابلس  منٛز  نَہ  تِہُند  مال  بکار  تہٕ  نَہ  اولاد،  تِم  چِھ  نارس  گژھن  وٲلۍ  لُکھ  تہٕ  ہمیشہ  روزَن  نار سٕے  منٛز۔"
  },
  {
    "verse_id": 117,
    "translation": "یِکینٛژھاہ  تِم  پننہِ  ییٚمہِ  دُنیا چِہ  زندگی  منٛز  خرچ  کران  چِھ  تمِچ  مثال  چھےٚ  تمہِ  ہواہٕچ  ہِش  یتھ  منٛز  کٹھ  کوٚش  آسہِ  تہٕ  سُہ  پکہِ  تِمن  لُکن  ہٕندِ  زراعتہٕ  پیٚٹھۍ  یِمو  پانس  پیٚٹھ  ظلم  چُھ  کوٚرمُت  تہٕ  تتھ  تراوِ  برباد  کٔرِتھ،  خُداین  کوٚر  نہٕ  تِمن  پیٚٹھ  ظلم  بلکہ  چِھ  تِم  درحقیقت  پانے  پانس  پیٚٹھ  ظلم  کران۔"
  },
  {
    "verse_id": 118,
    "translation": "اے  لوٗکو  یِمو  ایمان  چُھو  اوٚنمُت،  پننہِ  جماعت  کیو  لُکو  ورٲے  مَہ  بنٲوِیوٗکھ  باقی  پنٕنۍ  راز  دار،  تِم  چِھنہٕ  تُہٕنزِ  خرٲبی  ہٕندِس  کُنہِ  موقعس  فٲیدٕہ  تُلنس  ژیر  کران،  تۅہیِہ  ییٚمہِ  چیزٕ  سٍتۍ  نقصان  واتہِ  سُے  چُھ  تِمن  ٹوٹھ،  تِہندِ  دِلُک  بغض  چُھ  تِہندِ  ٲسہٕ  کِنۍ  نیران  تہٕ  یِکینژھاہ  تِم  پننیٚن  وَچھن  منٛز  چُھپٲوِتھ  چِھ  سُہ  چُھ  امہِ  کھۅتہٕ  تہِ  شدید  تر،  اَسہِ  چِھو  تۅہیِہ  صاف  صاف  ہدایات  دِتمٕتۍ  اگر  تۅہیِہ  عقل  چَھو  ﴿تیٚلہِ  وَرتٲوِو  یِمن  سٍتۍ  تعلق  تھاونس  منٛز  احتیاط﴾۔"
  },
  {
    "verse_id": 119,
    "translation": "تۅہیِہ  چُھو  یِمن  سٍتۍ  محبت  مگر  یِمن  چُھنہٕ  تۅہیِہ  سٍتۍ  محبت  حالانکہ  توٚہۍ  چِھو  تمام  آسمٲنی  کتابہٕ  مانان  ییٚلہِ  تِم  تۅہیِہ  سمکھان  چِھو،  تیٚلہِ  چِھ  تِم  ونان  زِ  اَسہِ  تہِ  چُھ  ﴿تُہُند  رسول  تہٕ  تُہٕنز  کتاب﴾  مٲنمٕژ  مگر  ییٚلہِ  الگ  سپدان  چِھ  پتہٕ  چُھ  تۅہیِہ  خلاف  تِہندِ  عداوتُک  تہٕ  غضبُک  حال  یِہ  آسان  زِ  پننہِ  اُنگجہِ  چِھ  لاگان  ژاپنہِ،  یِمن  ؤنِو  زِ  پننِس  شرارتس  منٛز  مٔرِو  أندری  دٔزِتھ،  اللہ  تعالیٰ  چُھ  دِلن  منٛز  چُھپاونہٕ  آمٕتۍ  راز  تام  زانان۔"
  },
  {
    "verse_id": 120,
    "translation": "ییٚلہِ  تۅہیِہ  خیر  چُھو  واتان  تیٚلہِ  چُھ  تِمن  یِہ  شر  باسان،  تہٕ  ییٚلہِ  تۅہیِہ  پیٚٹھ  کانٛہہ  مصیبت  چُھ  یِوان  تیلہِ  چِھ  یِم  خۅش  گژھان،  مگر  یِہٕنز  کانٛہہ  تہِ  تدبیر  ہیکہِ  نہٕ  تۅہیِہ  خلاف  کارگر  سپدِتھ،  بشرطیکہ  توٚہۍ  ہیٚیِو  صبرس  کٲم  تہٕ  خُدایس  کھوٗژِتھ  روٗزِو  کٲم  کران،  یِکینٛژھاہ  یِم  کران  چِھ  اللہ  تعالیٰ  چُھ  تتھ  پیٚٹھ  حٲوی۔"
  },
  {
    "verse_id": 121,
    "translation": "﴿اے  پیغمبرؐ،  مُسلمانن  برونٛہہ کنہِ  کٔرِو  تمہِ  ساعتچٕ  ذِکر﴾  ییٚلہِ  توٚہۍ  واریاہ  سُلہِ  پننہِ  گر  ٲسِو  درٛامٕتۍ  تہٕ  ﴿اُحد کِس  میدانس  اندر﴾  ٲسِو  مُسلمانن  جنگ  خٲطرٕ  جابجا  مامور  کران،  اللہ  تعالیٰ  چُھ  سارے  کتھہٕ  بوزان  تہٕ  سُہ  چُھ  سیٚٹھاہ  باخبر۔"
  },
  {
    "verse_id": 122,
    "translation": "یاد  کٔرِو  ییٚلہِ  تۅہیِہ  منٛزٕ  زٕ  دٔرۍ  بُزدلی  ہاونس  پیٚٹھ  آمادٕہ  سپدۍمٕتۍ  ٲسۍ  حالانکہ  اللہ  تعالیٰ  اوس  یِہندِ  مددٕ  خٲطرٕ  موجود  تہٕ  مومنَن  پَزِ  اللہ  تعالیٰ  سٕے  پیٚٹھ  بھروسہٕ  تھاوُن۔"
  },
  {
    "verse_id": 123,
    "translation": "خُداین  اوسنو  گۅڈے  جنگِ  بدرٕ کِس  موقعس  پیٚٹھ  تۅہیِہ  مدد  کوٚرمُت  حالانکہ  تتھ  وقتس  تام  ٲسِو  توٚہۍ  سیٚٹھاہ  کمزور  لہٰذا  پزیٚو  تۅہیِہ  زِ  توٚہۍ  بٔچِو  اللہ  تعالیٰ  سٕنزِ  ناشکری  نِشہِ،  امید  چھےٚ  زِ  وۅنۍ  بٔنِو  توٚہۍ  شکر  گزار۔"
  },
  {
    "verse_id": 124,
    "translation": "اے  نبیؐ،  یاد  کٔرِو  ییلہِ  توٚہۍ  مومنن  ٲسِو  ونان،  کیا  تُہٕندِ  خٲطرٕ  چَھنا  یِہ  کتھ  کٲفی  زِ  اللہ  تعالیٰ  کرِ  ترٛے ساس  فرشتہٕ  سوٗزِتھ  تُہُند  مدد؟"
  },
  {
    "verse_id": 125,
    "translation": "بے  شک،  اگر  توٚہۍ  صبر  کٔرِو،  تہٕ  خُدایس  کھۅژان  کھۅژان  روٗزِو  کٲم  کران  تیٚلہِ  ییٚمہِ  وِزِ  دشمن  تۅہیِہ  پیٚٹھ  حملہٕ  کرن  تمی  وِزِ  کرِ  تُہُند  ربّ  ﴿ترٛے  ساس  نہٕ  کینہہ﴾  پانٛژو  ساسَو  صاحبِ  نِشان  فرشتو  سٍتۍ  تُہُنٛد  مدد۔"
  },
  {
    "verse_id": 126,
    "translation": "یِہ  کتھ  چھےٚ  خُداین  تۅہیِہ  امہِ  موجوٗب  ؤنِمٕژ  زِ  توٚہۍ  گٔژِھو  خۅش  تہٕ  تُہٕندیٚن  دِلن  سپدِ  اَمہِ  سٍتۍ  اطمینان۔  فتح  تہٕ  نصرت  یِکینٛژھاہ  تہِ  چُھ  سُہ  چُھ  اللہ  تعالیٰ  سٕندِ  طرفہٕ،  یُس  سیٚٹھاہ  قُوّت  وول  تہٕ  دانا  بینا  چُھ۔  "
  },
  {
    "verse_id": 127,
    "translation": "﴿تہٕ  یِہ  مدد  دِیِہ  سُہ  تۅہیِہ  امہِ  موجوب﴾  تاکہ  کُفرٕ چِہ  وَتہِ  پیٚٹھ  پکن  والیٚن  ہٕنز  اکھ  نٔر  ژٹہِ  نَتہٕ  دِیِہ  تِمن  تِیُتھ  ذلیل  شکست  زِ  تِم  گژھن  نامرٲدی  سان  پسپا۔"
  },
  {
    "verse_id": 128,
    "translation": "﴿اے  پیغمبرؐ﴾  فٲصلہٕ  کیٚن  اختیاراتن  منٛز  چُھنہٕ  تُہُند  کانٛہہ  حصہٕ،  خُدایس  چُھ  اختیار  چاہے  سُہ  تِمن  معاف  کرِ  چاہے  سزا  دِیَکھ  تِکیازِ  تِم  چِھ  ظٲلِم۔"
  },
  {
    "verse_id": 129,
    "translation": "زمینس  تہٕ  آسمانن  اندر  یِکینٛژھاہ  چُھ  تَمِیُک  مٲلِک  چُھ  اللہ  تعالیٰ،  یَس  ییٚژِھ  تس  کرِ  معاف  تہٕ  یَس  ییٚژِھہ  تس  دِیِہ  عذاب،  سُہ  چُھ  معاف  کرن  وول  تہٕ  رحیم۔  ﴿جنگِ  اُحدس  اندر  ییٚلہِ  نبیؐ  زخمی  سپٕدۍ،  تمہِ  وِزِ  درٛاو  نبی  صلی  اللہ  علیہ و سلمن  ہٕندِ  دہانِ  مبارکہ  منٛزٕ  کُفارن  ہٕندِس  حقس  منٛز  بد  دُعا  تہٕ  تِمو  فرموو  زِ،  سُہ  قوم  کِتھہٕ  پٲٹھۍ  لبہِ  فلاح  یُس  پننِس  نبی یَس  زخمی  کرِ۔  یِم  آیات  چِھ  أتھۍ  متعلق  ارشاد  سپدۍمٕتۍ۔﴾"
  },
  {
    "verse_id": 130,
    "translation": "اے  لوٗکو  یِمو  ایمان  چُھو  اوٚنمُت  یِہ  بڑوُن  تہٕ  کھسُون  سوٗد  کھیٚون  ترٲوِو  تہٕ  خُدایس  کھوٗژِو،  اُمید  چھےٚ  زِ  فلاح  گژھیو  حٲصل۔"
  },
  {
    "verse_id": 131,
    "translation": "تَمہِ  نارٕ  نِشہِ  بٔچِو  یُس  کٲفرن  خٲطرٕ  چُھ  تھاونہٕ  آمُت۔"
  },
  {
    "verse_id": 132,
    "translation": "بیٚیہِ  کٔرِو  اللہ  تعالیٰ  سٕنٛز  تہٕ  رسولؐ  ہٕنٛز  اطاعت  توقع  چُھ  زِ  تۅہیِہ  پیٚٹھ  یِیہِ  رحم  کرنہٕ۔"
  },
  {
    "verse_id": 133,
    "translation": "دَوان  پٔکِو  تتھ  وَتہِ  پیٚٹھ  یۅسہٕ  تُہنٛدِس  ربّ  سٕندِس  مغفرتس  تہٕ  تٔمۍ  سٕندِس  جنتس  کُن  گژھان  چھےٚ،  ییٚمِچ  وُسعت  زمینس  تہٕ  آسمانن  ہِش  چھےٚ،  تہٕ  سۅ  چھےٚ  تِمن  خُدایس  کھۅژن  والیٚن  لُکن  خٲطرٕ  دستیاب  آمٕژ  تھاونہٕ،"
  },
  {
    "verse_id": 134,
    "translation": "یِم  پرٛتھ  حالس  منٛز  پنُن  مال  چِھ  خرچ  کران  خواہ  تِم  بدحال  ٲسِتن  یا  خۅشحال  ٲسِتن،  یِم  شرارتس  چِھ  چیٚتھ  نِوان  تہٕ  دوٚیِمیٚن  ہٕندۍ  قصور  چِھ  معاف  کران۔  یِتھۍ  نیک  لُکھ  چِھ  خُدایس  سیٚٹھاہ  پسند۔"
  },
  {
    "verse_id": 135,
    "translation": "تہٕ  یِہُند  حال  یِہ  چُھ  زِ  اگر  کُنہِ  وقتہٕ  تِہندِ  دٔسۍ  کانٛہہ  فحش  کٲم  سرزد  چِھ  سپدان  یا  کانٛہہ  گناہ  کٔرِتھ  چِھ  تِم  پانس  پیٚٹھ  ظلم  کران،  تِمن  چُھ  سٍتی  اللہ  تعالیٰ  یاد  پیٚوان  تہٕ  تس  چِھ  پننیٚن  قصورن  پیٚٹھ  معٲفی  منگان،  تِکیازِ  خُدایس  ورٲے  کُس  چُھ  یُس  گناہ  ہیکہِ  معاف  کٔرِتھ؟  تہٕ  تِم  چِھنہٕ  زانٛہہ  دٲنستہٕ  پننِس  کٔرۍمٕتِس  پیٚٹھ  اِصرار  کران۔"
  },
  {
    "verse_id": 136,
    "translation": "یِتھیٚن  لُکن  ہُنٛد  جزا  چُھ  یِہندِس  ربّس  نِشہِ  یِہ  زِ  سُہ  کرِ  تِمن  معاف  تہٕ  تِتھیٚن  باغن  منٛز  کرِ  تِمن  دٲخل  یِمن  بٔنۍکِنۍ  کۅلہٕ  آسن  پکان  تہٕ  تَتہِ  روزن  تِم  ہمیشہ،  کِیُتھ  جان  بدلہٕ  چُھ  نیک  اعمال  کرن  والیٚن  خٲطرٕ۔"
  },
  {
    "verse_id": 137,
    "translation": "تۅہیِہ  برونٛٹھ  چِھ  واریاہ  دَور  گُزریمٕتۍ  زمینس  پیٚٹھ  پھیرِتھ  تھوٗرِتھ  وُچِھتو  زِ  تِمن  لُکن  ہُند  انجام  کیا  سپُد  یِمو  ﴿اللہ  تعالیٰ  سٕندۍ  احکام  تہٕ  ہدایات﴾  اَپزٕۍ  زٲنۍ۔"
  },
  {
    "verse_id": 138,
    "translation": "یِہ  چُھ  لُکن  خٲطرٕ  اکھ  صاف  تہٕ  ٹاکارٕ  تنبیہ،  تہٕ  یِم  خُدایس  آسن  کھۅژان  تِمن  خٲطرٕ  چُھ  ہدایت  تہٕ  نصیحت۔"
  },
  {
    "verse_id": 139,
    "translation": "دل  شکستہٕ  مَہ  گٔژِھو،  غم  مہ  کٔرِو،  توٚہی  روٗزِو  غٲلب  اگر  توٚہۍ  مومن  چِھو۔"
  },
  {
    "verse_id": 140,
    "translation": "وُنۍ  کیٚنس  اگر  توٚہیِہ  چوٹ  چُھو  لوٚگمُت  اَمہِ  برونٛہہ  چُھ  یُتھُے  چوٹ  تُہندِس  مخٲلف  فریقس  تہِ  لوٚگمُت۔  ﴿اِشارٕہ  چُھ  جنگِ  بدرس  کُن  تہٕ  وَننُک  مطلب  چُھ  یِہ  ییٚلہِ  یِہ  چوٹ  کھیٚتھ  کٲفر  پست  ہمت  سپٕدۍ  نہٕ،  جنگِ  اُحدس  منٛز  یِہ  چوٹ  کھیٚتھ  کیازِ  گٔژِھو  توٚہۍ  غمگین؟﴾  یِم  چِھ  زمانٕکۍ  سنیٛر  وۅگنیار  یِمن  أسۍ  لُکن  درمیان  چِھ  گردِش  دِوان  روزان،  تۅہیِہ  پیٚٹھ  آو  یِہ  وقت  اَمہِ  موجوب  زِ  اللہ  تعالیٰ  اوس  وُچُھن  یژھان  زِ  تۅہیِہ  منٛز  کم  چِھ  پٔزۍ  مومن،  تہٕ  تِمن  لُکن  اوس  ژارُن  یژھان  یِم  پٔزۍ  پٲٹھۍ  ﴿سیٚزرٕکۍ  پزرٕکۍ﴾  گواہ  آسن۔  ﴿اصل  الفاظ  چِھ  وَیَتَخِذَ  مِنکُم  شُھَدَاءَ،  اَمِیُک  اکھ  مطلب  چُھ  یِہ  زِ  تۅہیِہ  منزٕ  اوس  کینہہ  شہید  یژھان  نِیُن،  یعنی  کینٛژھن  لُکن  اوس  شہادتُک  عزت  یژھان  عطا  کرُن۔  تہٕ  دوٚیُم  مطلب  چُھ  یِہ  زِ  اہلِ  ایمانن  تہٕ  مُنافقن  ہٕندِس  اتھ  مخلوط  دٔرِس  منٛز  یتھ  پیٚٹھ  توٚہۍ  وُنۍ  کیٚنس  مشتمل  چِھو،  اوس  تِمن  لُکن  یژھان  ژارُن  یِم  حقیقتس  منٛز  شُھَدَاءَ  عَلیٰ  النّاس  چِھ  یعنی  تَمہِ  اعلیٰ  منصبٕکۍ  چِھ  اہل  یتھ  پیٚٹھ  اَسہِ  اُمتِ  مُسلمہ  چھےٚ  سرفراز  کٔرمٕژ۔﴾  تِکیازِ  ظٲلِم  لُکھ  چِھنہٕ  خُدایس  پسند۔"
  },
  {
    "verse_id": 141,
    "translation": "تہٕ  سُہ  اوس  اَمہِ  آز  مٲیشہِ  ہٕندِ  ذریعہ  یَژھان  مومنن  الگ  ژٲرِتھ  کٲفر  مِٹاوٕنۍ۔"
  },
  {
    "verse_id": 142,
    "translation": "کیا  تۅہیِہ  چُھوٕہ  یِہ  سمُجھمُت  زِ  یتھے  گٔژِھو  جنتس  اندر  حالانکہ  وُنہِ  وُچھنہٕ  خُداین  یِہ  زِ  تۅہیِہ  منٛزٕ  کم  چِھ  تِم  لُکھ  یِم  تٔمۍ  سٕنزِ  وَتہِ  منٛز  زُوَن  چِھ  گندن  وٲلۍ  تہٕ  تٔمۍ  سٕندِ  خٲطرٕ  چِھ  صبر  کرن  وٲلۍ۔"
  },
  {
    "verse_id": 143,
    "translation": "توٚہۍ  ہے  ٲسِو  موتُک  تمنا  کران!  مگر  یِہ  ٲس  تمہِ  وقتچٕ  کتھ  ییٚلہِ  موت  برونٛہہ  کُن  اوس  نہٕ  آمُت،  وۅنۍ  ووتو  سُہ  تۅہیِہ  برونٛٹھ  کُن  تہٕ  تۅہیِہ  وُچھوٗن  أچھو۔"
  },
  {
    "verse_id": 144,
    "translation": "محمدؐ  چِھنہٕ  اَمہِ  ورٲے  کِہِنۍ  زِ  بس  چِھ  اکھ  رسول،  تِمن  برونٛہہ  چِھ  بیٚیہِ  تہِ  رسول  گُزریمٕتۍ،  تیٚلہِ  کیا  اگر  تِم  مَرن  یا  قتل  یِن  کرنہٕ،  کیا  توٚہۍ  لُکھ  پھیٖرِوا  پوٚت  کھورِ  واپس؟  یاد  تھٲوِو!  یُس  پوٚت  پھیرِ  سُہ  واتناوِنہٕ  خُدایس  کانٛہہ  نقصان،  البتہ  یِم  اللہ  تعالیٰ  سٕندی  شکر  گُزار  بندٕہ  بٔنِتھ  روزن  تِمن  دِیِہ  اَمِیُک  جزا۔"
  },
  {
    "verse_id": 145,
    "translation": "کانٛہہ  زُو  ذات  ہیکہِ  نہٕ  اللہ  تعالیٰ  سٕندِ  اِذنہٕ  ورٲے  مٔرِتھ،  موتُک  وقت  چُھ  لیٚکھِتھ  یُس  شخص  دنیا کہ  ثواب کہِ  اِرادٕہ  کٲم  کرِ،  تس  دِمَو  أسۍ  دُنیا  منٛزے  تہٕ  یُس  ٲخرت کہ  ثواب کہِ  اِرادٕہ  کٲم  کرِ  تس  میلہِ  ٲخرتُک  ثواب،  تہٕ  شُکر  کرن  والیٚن  کرَو  أسۍ  تِہُند  جزا  ضرور  عطا۔"
  },
  {
    "verse_id": 146,
    "translation": "ییٚمہِ  برونٛٹھ  کٲتیاوَے  نبی  چِھ  تِتھۍ  گُزریمٕتۍ  یِمن  سٍتۍ  رٔلِتھ  واریاہو  خُدا  پرستو  جنگ  کوٚر،  اللہ  تعالیٰ  سٕنزِ  وتہِ  اندر  یِم  مصیبت  تِمن  تُلنٕۍ  پے  تِمَو  سٍتۍ  سپٕدۍ  نہٕ  تِم  دل  شکستہٕ،  تِمو  ہٲو  نہٕ  کمزوری،  تِم  نمیِہ  نہٕ  ﴿بٲطلس  برونٛہہ  کنہِ﴾  یِتھۍنٕے  صٲبرن  چُھ  اللہ  تعالیٰ  پسند  کران۔"
  },
  {
    "verse_id": 147,
    "translation": "تِہُند  دُعا  اوس  بس  یِہ  زِ،  اے  سانہِ  ربّہٕ،  سانیٚن  غلطین  تہٕ  کوتٲہیِن  کر  دَرگُزر،  سانیٚن  کامیٚن  اندر  یِکینژھاہ  چانیٚو  حدو  نِشہِ  ڈٔلِتھ  چُھ  سپُدمُت  سُہ  کر  معاف،  اَسہِ  تھاو  ثٲبت  قدم  تہٕ  کٲفرن  ہٕندِس  مقابلس  منٛز  کر  اَسہِ  مدد۔"
  },
  {
    "verse_id": 148,
    "translation": "ٲخر  کار  دِیُت  خُداین  تِمن  دُنیاہُک  ثواب  تہِ  تہٕ  اَمہِ  کھۅتہٕ  بہتر  کوٚرنَکھ  ٲخرتُک  ثواب  تہِ  عطا،  خُدایس  چِھ  یِتھی  نیک  عمل  لُکھ  پسند۔"
  },
  {
    "verse_id": 149,
    "translation": "اے  لوٗکو  یِمو  ایمان  چُھو  اوٚنمُت،  اگر  توٚہۍ  تِمن  لُکن  ہٕندیٚن  اِشارن  پیٚٹھ  پٔکِو  یِمو  کُفرٕچ  وَتھ  چھےٚ  پانناومٕژ  تیٚلہِ  پکناونَو  تِم  تۅہیِہ  پوٚت  کھوریٚو  واپس  تہٕ  توٚہۍ  سپدِو  نامُراد۔"
  },
  {
    "verse_id": 150,
    "translation": "﴿تِہٕنزٕ  کتھہٕ  چَھو  غلط﴾  حقیقت  چھےٚ  یِہ  زِ  اللہ  تعالیٰ  چُھ  تُہُند  حٲمی  تہٕ  مددگار  تہٕ  سُہ  چُھ  بہترین  مدد  کرن  وول۔"
  },
  {
    "verse_id": 151,
    "translation": "عنقریب  چُھ  سُہ  وقت  یِنہٕ  وول  ییٚلہِ  أسۍ  حقس  انکار  کرن  والیٚن  ہٕندیٚن  دِلن  اندر  ہٲبتھ  بیٚہناوَو،  امہِ  موجوب  زِ  تِمو  چِھ  خُدایس  سٍتۍ  تٔمۍ  سٕنزِ  خُدٲیی  منٛز  تِم  شریک  ٹھہرٲوِمٕتۍ  یِہندِس  شریک  آسنس  پیٚٹھ  خُداین  کانٛہہ  سَنَد  چَھنہٕ  نٲزِل  کٔرمٕژ،  تِہُند  ٲخری  ٹِھکانہٕ  چُھ  جہنم  تہٕ  سیٚٹھاہ  بُرٕ  چھےٚ  سۅ  روزن  جاے  یۅسہٕ  تِمن  ظٲلِمن  نصیب  سپدِ۔"
  },
  {
    "verse_id": 152,
    "translation": "خُداین  یُس  ﴿تٲیید  و  نُصرتُک﴾  وعدٕہ  تۅہیِہ  سٍتۍ  اوس  کوٚرمُت  سُہ  کوٚر  تٔمۍ  پوٗرٕ،  ابتداہس  اندر  ٲسِو  تٔمۍ  سٕندِ  حُکمہٕ  سٍتۍ  توٚہی  تِم  قتل  کران  مگر  ییٚلہِ  تۅہیِہ  کمزوری  ہٲوٕو  تہٕ  پننہِ  کامہِ  منٛز  کوٚرُو  پانہٕ  وٲنۍ  اختلاف  تہٕ  یُتھُے  خُداین  سُہ  چیز  تۅہیِہ  ہوونَو  ییٚمہِ  کِس  محبتس  اندر  توٚہۍ  گرفتار  ٲسِو  ﴿یعنی  مالِ  غنیمت﴾  تۅہیِہ  کٔرٕو  پننِس  سردار  سٕندِ  حُکمٕچ  خلاف  ورزی،  امہِ  موجوب  زِ  تۅہیِہ  منٛزٕ  ٲسۍ  کینہہ  لُکھ  دنیاہکۍ  طٲلب  تہٕ  کینہہ  ٲسۍ  ٲخرتچٕ  خوٲہش  تھاوان،  تمہِ  وِزِ  کٔرِۍنَو  توٚہۍ  خُداین  کٲفرن  ہٕندِس  مقابلس  منٛز  پسپا  تاکہ  سُہ  کرِہے  تُہٕنز  آزمٲیش،  تہٕ  حق  چُھ  یِہ  زِ  خُداین  کوٚرنَو  تۅہیِہ  توتہِ  معاف  تِکیازِ  مومنن  پیٚٹھ  چُھ  اللہ  تعالیٰ  نظرِ  عنایت  تھاوان۔"
  },
  {
    "verse_id": 153,
    "translation": "یاد  کٔرِو  ییٚلہِ  توٚہۍ  ژلان  ٲسِو،  کٲنٛسہِ  کُن  پوٚت  پھیرِتھ  وُچھنُک  تہِ  اوسو  نہٕ  ہوش  تہٕ  رسولؐ  اوسُو  تۅہیِہ  پتہٕ  پتہٕ  ناد  لایان۔  ﴿جنگِ  اُحدس  اندر  ییٚلہِ  مُسلمانن  پیٚٹھ  دۅیِہ  طرفہٕ  بیک  وقت  اچانک  حملہٕ  سَپُد  تہٕ  تِہندیٚن  صفن  منٛز  پھٔہلیِہ  اَبتری،  کینہہ  لُکھ  ژٔلۍ  مدینس  کُن  تہٕ  کینہہ  کھٔتۍ  اُحدس  پیٚٹھ  مگر  نبیؐ  ڈٔلۍ  نہٕ  پننہِ  جایِہ  اکھ  ٲنٹ  تہِ۔  ژورَو  طرفو  اوس  دُشمنن  ہُنٛد  ہجوم،  دَہن  بَہن  نفرن  ہٕنز  اکھ  لۅکٕٹ  جماعت  ٲس  موجود،  مگر  اللہ  تعالیٰ  سٕندۍ  رسولؐ  ٲسۍ  اَتھ  نازُک  موقعس  پیٚٹھ  تہِ  پہاڑکۍ  پٲٹھۍ  پننہِ  جایِہ  جٔمِتھ  تہٕ  ژَلن  والیٚن  ٲسۍ  ناد  لایان،  اِلَیّ  عِبَادِ  اللہِ،  اِلَیّ  عِبَادِ  اللہِ،  اللہ  تعالیٰ  سٕندیٚو  بندو  مےٚ  کُن  یِیو،  اللہ  تعالیٰ  سٕندیٚو  بندو  مےٚ  کُن  یِیو۔﴾  تمہِ  وقتہٕ  دِیتُنو  خُداین  تُہٕنزِ  اَمہِ  رٔوِشہِ  ہُند  بدلہٕ  یِہ  زِ  تۅہیِہ  دِیتُنو  غمس  پیٚٹھ  غم  تاکہ  آیندٕہ  خٲطرٕ  میلہِ  تۅہیِہ  یِہ  سبق  زِ  یِکینژھاہ  تُہُندِ  اتھہٕ  منٛز  نیرِ  یا  یُس  مصیبت  تۅہیِہ  پیٚٹھ  نٲزِل  سپدِ،  تتھ  پیٚٹھ  گٔژِھو  نہٕ  غمگین  سپدٕنۍ،  اللہ  تعالیٰ  چُھ  تُہندیو  سارِوٕے  اعمالو  نِشہِ  باخبر۔"
  },
  {
    "verse_id": 154,
    "translation": "اَمہِ  غمہٕ  پتہٕ  کٔر  خُداین  تۅہیِہ  منٛزٕ  کینژھن  لُکن  پیٚٹھ  تِژھ  اِطمینانٕچ  حالت  طٲری  زِ  تِمن  لجہِ  نِندرِ  ڈِکسہٕ  گژھنہٕ۔  ﴿یِہ  اوس  اکھ  عجیب  تجربہٕ  یُس  اَمہِ  وقتہٕ  لشکرِ  اسلام  کیٚن  کینژھن  لُکن  پیش  آو۔  حضرت  ابو  طلحہ  رضی  اللہ  تعالیٰ  عنہ  یِم  اتھ  جنگس  منٛز  شریک  ٲسۍ،  تِم  چِھ  پانہٕ  بیان  کران  زِ  اتھ  حالتس  منٛز  اوس  اَسہِ  پیٚٹھ  نِندرِ  ڈِکسن  ہُند  تِیُتھ  غلبہٕ  سپدان  زِ  تلوار  آسہٕ  اَتھو  منٛز  ؤسۍ  پیٚنہِ  ہیٚوان۔﴾  مگر  بیاکھ  اکھ  چھۅکھ،  ییٚمۍ  سٕندِ  خٲطرٕ  سٲرٕے  اہمیت  بس  پننہِ  ذاتہٕ  خٲطرٕ  ٲس  خُدایس  متعلق  لٲگِن  رنگہٕ  رنگہٕ  جٲہلانہٕ  گمانہٕ  کرٕنۍ  یِم  سراسر  حقس  خلاف  ٲسۍ،  یِم  لُکھ  چِھ  وۅنۍ  وَنان  زِ،  یِہ  کٲم  چلاونس  اندر  چُھ  سون  تہِ  کانٛہہ  حصہٕ؟  یِمن  ؤنِو!  ﴿کٲنٛسہِ  ہُنٛد  چُھنہٕ  کانٛہہ  حصہٕ﴾  اَمہِ  کامہِ  ہٕندۍ  سٲری  اختیارات  چِھ  اللہ  تعالیٰ  سٕندِس  اتھس  منٛز۔  دراصل  یۅسہٕ  کتھ  یِم  لُکھ  پننیٚن  دِلن  منٛز  چُھپٲوِتھ  چِھ  سۅ  چِھنہٕ  یِم  تۅہیِہ  پیٚٹھ  ظٲہر  کران،  تِہُند  اصلی  مطلب  چُھ  یِہ  زِ،  اگر  ﴿قیادت  کیٚن﴾  اختیاراتن  منٛز  سون  کینہہ  حصہ  آسِہ  ہے  تیٚلہِ  یِمہَو  نہٕ  أسۍ  ییٚتہِ  مارنہٕ۔  یِمن  ؤنِو  زِ،  اگر  توٚہۍ  پننیٚن  گرن  منٛز  تہِ  ٲسِہِو،  یِمن  لُکن  ہُنٛد  موت  لیٚکھنہٕ  اوس  آمُت  تِم  نیرہن  خۅد  پننیٚن  قتل  گاہن  کُن،  تہٕ  یُس  یِہ  معاملہٕ  پیش  آو  یِہ  اوس  امہِ  موجوب  زِ  یِکینژھاہ  تُہندیٚن  سینن  اندر  کھٔٹِتھ  چُھ،  اللہ  تعالیٰ  آزماوِ  تتھ  تہٕ  یُس  کھۅچر  تُہندیٚن  دِلن  اندر  چُھ  تتھ  ترٛاوِ  چھٲنٛٹِتھ،  اللہ  تعالیٰ  چُھ  دِلن  ہُنٛد  حال  وارٕ  پٲٹھۍ  زانان۔"
  },
  {
    "verse_id": 155,
    "translation": "تۅہیِہ  منٛزٕ  یِم  لُکھ  مقابلہٕ کہ  دۅہہ  پوٚت  پھیرِمٕتۍ  ٲسۍ  تِہنزِ  اَمہِ  لغزشہِ  ہُنٛد  وجہ  اوس  یِہ  زِ  تِہٕنزو  کینٛژھو  کمزوٗریو  کِنۍ  ٲسۍ  شیطانن  تِہندۍ  قدم  نٹہٕ نٲوِمٕتۍ،  خُداین  کوٚر  تِمن  معاف،  اللہ  تعالیٰ  چھ  سیٚٹھاہ  درگُزر  کرن  وول  تہٕ  بُردبار۔"
  },
  {
    "verse_id": 156,
    "translation": "اے  لوٗکو  یِمو  ایمان  چُھو  اوٚنمُت،  کٲفرن  ہٕنزٕ  ہِشہِ  کتھہِ  مَہ  کٔرِو،  یِہندۍ  یار  بٲے  اگر  کُنہِ  وِزِ  سفرس  چِھ  نیران  یا  جنگس  منٛز  چِھ  شریک  سپدان  ﴿تہٕ  تَتہِ  چِھ  کُنہِ  حٲدثٕکۍ  شکار  سپدان﴾  تیٚلہِ  چِھ  تِم  ونان  زِ  اگر  تِم  اَسہِ  نِشہِ  آسہن  تیٚلہِ  نَہ  یِہَن  مارنہٕ  نہ  گژھہَن  قتل،  اللہ  تعالیٰ  چُھ  اَمہِ  قسمہٕ چن  کتھن  یِہندیٚن  دِلن  منٛز  حسرتُک  تہٕ  غمُک  سبب  بناوان  حالانکہ  مارن  وول  تہٕ  زندٕہ  کرن  وول  چھ  دراصل  اللہ  تعالیٰ  ہٕے  یوت،  تہٕ  تُہندیٚن  تمام  حرکاتن  پیٚٹھ  چُھ  سُے  نظر  تھٲوِتھ۔"
  },
  {
    "verse_id": 157,
    "translation": "اگر  توٚہۍ  اللہ  تعالیٰ  سٕنزِ  وَتہِ  اندر  مارنہٕ  یِیو  یا  مٔرِو  تیٚلہِ  یۅسہٕ  اللہ  تعالیٰ  سٕنز  رحمت  تہٕ  مغفرت  تُہندِس  حصس  منٛز  یِیہِ  سۅ  چھےٚ  تِمو  سارِوٕے  چیزو  نِشہِ  زیادٕہ  بہتر  یِمن  یِم  لُکھ  جمع  چِھ  کران۔"
  },
  {
    "verse_id": 158,
    "translation": "تہٕ  خواہ  توٚہی  مٔرۍتَو  یا  مارنہٕ  یِیہِ  تَو  بہرحال  چُھ  تۅہیِہ  سارِنٕے  سٔمِتھ  گژُھن  اللہ  تعالیٰ سٕے  کُن۔"
  },
  {
    "verse_id": 159,
    "translation": "﴿اے  پیغمبرؐ﴾  یِہ  چھےٚ  اللہ  تعالیٰ  سٕنٛز  بٔڈ  رحمت  زِ  توٚہۍ  چِھو  یِمن  لُکن  خٲطرٕ  سیٚٹھاہ  نرم  مزاج،  نَتہٕ  اگر  توٚہۍ  تیز  مزاج  تہٕ  سنگ  دِل  ٲسِہِو  تیٚلہِ  ژَلہَن  یِم  تۅہیِہ  أندۍ  پٔکۍ،  یِہندۍ  قصور  کٔرِو  معاف،  یِہندِس  حقس  منٛز  کٔرِو  دُعاے  مغفرت  تہٕ  دین چِہ  کامہِ  منٛز  تھٲوِیوٗکھ  یِم  تہِ  مشورس  منٛز  شٲمل،  پتہٕ  ییٚلہِ  تُہُند  عزم  کُنہِ  رایِہ  پیٚٹھ  مُستحکم  سپدِ  تیٚلہِ  کٔرِو  خُدایس  پیٚٹھ  بھروسہٕ،  خُدایس  چِھ  تِم  لُکھ  پسند  یِم  تٔمۍ  سٕندِسٕے  بھروسس  پیٚٹھ  کٲم  چِھ  کران۔"
  },
  {
    "verse_id": 160,
    "translation": "ییٚلہِ  اللہ  تعالیٰ  تُہٕندِس  مددس  پیٚٹھ  آسہِ  تیٚلہِ  چُھنہٕ  کانٛہہ  طاقت  تۅہیِہ  پیٚٹھ  غٲلب  یِنہٕ  وول،  تہٕ  ییٚلہِ  سُہ  تۅہیِہ  ترٛاوِ  تیٚلہِ  کُس  چُھ  تس  پتہٕ  یُس  تۅہیِہ  مدد  ہیٚکہِ  کٔرِتھ؟  لہٰذا  یِم  پٔزۍ  مومنن  چِھ  تِمن  پزِ  اللہ  تعالیٰ  سٕے  پیٚٹھ  بھروسہٕ  تھاوُن۔"
  },
  {
    "verse_id": 161,
    "translation": "کٲنٛسہِ  نبی  سٕنز  ہیٚکہِ  نہٕ  یِہ  کٲم  ٲسِتھ  زِ  سُہ  کرِ  خیانت  تہٕ  یُس  اکھا  خیانت  کرِ  سُہ  سپدِ  پنٕنۍ  خیانت  ہیٚتھ  قیامت کہ  دۅہ  حٲضر  پتہٕ  میلہِ  پرٛتھ  کٲنٛسہِ  شخصس  پننہِ  کمایِہ  ہُنٛد  پوٗرٕ  پوٗرٕ  بدلہٕ  تہٕ  کٲنٛسہِ  پیٚٹھ  سپدِ  نہٕ  کانٛہہ  ظُلم۔"
  },
  {
    "verse_id": 162,
    "translation": "یِہ  کِتھہٕ  پٲٹھۍ  چُھ  ممکن  زِ  یُس  شخص  ہمیشہٕ  اللہ  تعالیٰ  سٕنزِ  مرضی  پیٚٹھ  پکن  وول  آسہِ  سُہ  کرِ  تس  شخصہٕ  سٕنزٕ  کامہِ  ہِشہِ  کامہِ  یُس  اللہ  تعالیٰ  سٕندِس  غضبس  منٛز  آسہِ  ہیٚنہٕ  آمُت  تہٕ  ییٚمۍ  سُنٛد  ٲخری  ٹِھکانہٕ  جہنم  آسہِ  یُس  بدترین  ٹِھکانہٕ  چُھ۔"
  },
  {
    "verse_id": 163,
    "translation": "خُدایس  نزدیک  چھےٚ  دۅشوٕنۍ  قٔسمہٕ کیٚن  انسانن  منٛز  واریاہ  فرق  تہٕ  اللہ  تعالیٰ  چُھ  سارِنٕے  ہٕنزن  عملن  پیٚٹھ  نظر  تھاوان۔"
  },
  {
    "verse_id": 164,
    "translation": "درحقیقت  چھےٚ  اہل  ایمانن  پیٚٹھ  خُداین  یِہ  بٔڈ  بارٕ  مِنَتھ  تھٲومٕژ  زِ  تِمن  درمیان  تُلُن  خۅد  تِموٕے  منٛزٕ  اکھ  تِیُتھ  پیغمبر  یُس  تٔمۍ  سٕندۍ  آیات  چُھ  تِمن  بوزناوان،  تِہنزٕ  زندگیِہ  چُھ  پاک  کران  تہٕ  تِمن  چُھ  کتاب  تہٕ  دانٲیی  ہٕنز  تعلیم  دِوان،  حالانکہ  امہِ  برونٛٹھ  ٲسۍ  یِمے  لُکھ  نَنہِ  وانہِ  گُمرٲہِیَن  منٛز  ہیٚنہٕ  آمٕتۍ۔"
  },
  {
    "verse_id": 165,
    "translation": "تہٕ  یِہ  کُس  حال  چُھ  تُہُند  زِ  ییٚلہِ  تۅہیِہ  مصیبت  ووت  تہٕ  تۅہیِہ  لوگُو  وَنُن،  یِہ  کتہِ  آو؟  حالانکہ  ﴿جنگِ  بدرس  منٛز﴾  چُھ  امہِ  کھۅتہٕ  دۅگنہٕ  مُصیبت  تُہندیٚو  اَتھو  ﴿مُخٲلف  فریقس﴾  ووتمُت۔  اے  نبیؐ،  یِمن  ؤنِو،  یِہ  مصیبت  چُھو  تۅہیِہ  پننہِ  دَستہٕ  پانے  اوٚنمُت،  اللہ  تعالیٰ  چُھ  پرٛتھ  چیزس  پیٚٹھ  قٲدِر۔"
  },
  {
    "verse_id": 166,
    "translation": "یُس  نقصان  لڑایِہ  ہٕندِ  دۅہ  تۅہیِہ  ووتُو  سُہ  اوس  اللہ  تعالیٰ  سٕندِ  اِذنہٕ  سٍتۍ  تہٕ  امہِ  موجوٗب  اوس  زِ  اللہ  تعالیٰ  وُچھہِ  زِ  تۅہیِہ  منٛزٕ  کم  چِھ  مومن۔"
  },
  {
    "verse_id": 167,
    "translation": "تہٕ  زانُن  اوس  یژھان  کم  چِھ  منافق؟  تِم  منافق  زِ  ییٚلہِ  تِمن  وَننہٕ  آو،  ؤلِو  اللہ  تعالیٰ  سٕنزِ  وتہِ  اندر  کٔرِو  جنگ  یا  کٔرِو  کم  از  کم  ﴿پننی  شہرُک﴾  دِفاع۔  وَننہٕ  لٔگۍ،  زِ  اگر  اَسہِ  پے  آسِہے  زِ  اَز  گژِھہ  جنگ  تیٚلہِ  نیرٕہَو  أسۍ  ضرور  تۅہیِہ  سٍتۍ۔  یِہ  کتھ  ییٚلہِ  تِم  ونان  ٲسۍ  تمہِ  وقتہٕ  ٲسۍ  تِم  ایمان کہ  بہ  نسبت  کُفرس  زیادٕہ  قریب۔  تِم  چِھ  پننیو  زبانَو  سٍتۍ  تِمہٕ  کتھہٕ  ونان  یِمہٕ  نہٕ  تِہندیٚن  دِلن  منٛز  آسان  چھےٚ  تہٕ  یِکینٛژھاہ  تِم  دِلن  منٛز  چُھپاوان  چِھ  اللہ  تعالیٰ  چھ  تتھ  ٹھیک  پٲٹھۍ  زانان۔"
  },
  {
    "verse_id": 168,
    "translation": "یِم  چِھ  تِمے  لُکھ  یِم  پانہٕ  روٗدۍ  بِہِتھ  تہٕ  یِہندۍ  یِم  یار  بٲے  لڑنہِ  گٔے  تہٕ  مارنہٕ  آے  تِمن  متعلق  ووٚن  تِمو  زِ  اگر  تِم  سٲنۍ  کتھ  مٲنہن  تیٚلہِ  ما  یِہَن  مارنہٕ۔  یِمن  ؤنِو،  اگر  توٚہۍ  پننہِ  اَتھ  کتھہِ  منٛز  پٔزِیٲرۍ  چِھو  تیٚلہِ  ییٚمہِ  ساعتہٕ  تۅہیِہ  خۅد  پانس  موت  یِیہِ  سُہ  ڈٲلۍ زِیون  تہٕ  أسۍ  تہِ  وُچھو۔"
  },
  {
    "verse_id": 169,
    "translation": "یِم  لُکھ  اللہ  تعالیٰ  سٕنزِ  وَتہِ  اندر  قتل  سپدۍمٕتۍ  چِھ  تِمن  مَہ  ؤنِو  مۅردٕہ  تِم  چِھ  درحقیقت  زِندٕہ،  پننِس  ربّس  نِشہِ  چِھ  رزق  حاصل  کران۔"
  },
  {
    "verse_id": 170,
    "translation": "یِکینٛژھاہ  خُداین  تِمن  پننہِ  فضلہٕ  سٍتۍ  دِیتمُت  چُھ  تتھ  پیٚٹھ  چِھ  خۅش  تہٕ  خُرم،  تہٕ  اِطمینان  چُھکھ  زِ  یِم  اہلِ  ایمان  یِمن  پتہٕ  دُنیاہس  اندر  پتھ  کُن  روٗدِمٕتۍ  چِھ  تہٕ  وُنہِ  چِھنہٕ  تور  وٲتِمٕتۍ  تِمن  خٲطرٕ  تہِ  چُھنہٕ  کُنہِ  خوفُک  تہٕ  غمُک  کانٛہہ  موقع۔"
  },
  {
    "verse_id": 171,
    "translation": "تِم  چِھ  اللہ  تعالیٰ  سٕندِس  اِنعامس  تہٕ  تٔمۍ  سٕندِس  فضلس  پیٚٹھ  خۅش  تہٕ  خۅشحال  تہٕ  تِمن  چُھ  معلوم  سپُدمُت  زِ  اللہ  تعالیٰ  چُھنہٕ  مومِنن  ہُنٛد  اجر  ضایع  کران۔"
  },
  {
    "verse_id": 172,
    "translation": "﴿یِتھیٚن  مومنن  ہٕندِس  اجرس﴾  یِمو  زخم  کھیٚنہٕ  پتہٕ  تہِ  اللہ  تعالیٰ  تہٕ  رسول  صلی  اللہ  علیہ و سلمن  ہٕندِس  نادَس  پیٚٹھ  لبیک  ووٚن۔  ﴿جنگِ  اُحدس  اندر  ییٚلہِ  مُشرِکین  پوٚت  پھیٖرِتھ  کینہہ  منزل  دوٗر  ژٔلۍ،  اَمہِ  پتہٕ  آو  تِمن  ہوش  تہٕ  تِمو  لوگ  پانہٕ  وٲنۍ  وَنُن  زِ  اَسہِ  کۅسہٕ  حرکت  کٔر  یِہ،  اَسہِ  اوس  محمد  صلی  اللہ  علیہ و سلمن  ہُند  طاقت  پھُٹراونُک  سیٚٹھاہ  قٍمتی  موقع  حٲصل  سپُدمُت،  سُہ  راوُر  اَسہِ۔  چنانچہِ  یم  ٹھہرییِہ  أکِس  جایِہ  تہٕ  کوٚرُکھ  مشورٕہ  زِ  مدینس  پیٚٹھ  گژِھہ  فوراً  دوٚیُم  حملہٕ  کرنہٕ  یُن۔  مگر  یِمن  گٔیِہ  نہ  ہمت  تہٕ  گٔے  واپس  مکہ۔  یپٲرۍ  اوس  نبی  صلی  اللہ  علیہ و سلمن  تہِ  اندیشہِ  زِ  یِم  گٔژھۍ  نہٕ  واپس  پھیرٕنۍ۔  اَمہِ  موجوٗب  چِھ  حضور  صلی  اللہ  علیہ و سلم  جنگِ  اُحد کہِ  دوٚیمہِ  دۅہے  مُسلمانن  جمع  کٔرِتھ  فرماوان  زِ  اَسہِ  پَزِ  کُفارن  ہُند  پیچھا  کرُن۔  اگر چہ  یِہ  سیٚٹھاہ  نازُک  موقع  اوس  مگر  اَمہِ  پتہٕ  تہِ  یِم  پٔزۍ  مومن  ٲسۍ  تِم  گٔے  زُو  قربان  کرنہٕ  خٲطرٕ  تیار  تہٕ  درٛاے  نبی  صلی  اللہ  علیہ و سلمن  سٍتۍ  حَمراءُ الاسد  نٲوۍ  جایِہ  تام  یۅسہٕ  مدینہٕ  پیٚٹھہٕ  8  میل  دوٗر  چھےٚ۔  ییٚمہِ  آیتُک  اشارٕ  چُھ  تِمنٕے  فداکارن  کُن۔﴾  تِمو  منٛزٕ  یِم  شخص  نیکوکار  تہٕ  پرہیزگار  چِھ،  تِمن  خٲطرٕ  چُھ  بوٚڈ  اجر۔"
  },
  {
    "verse_id": 173,
    "translation": "یِمن  لُکو  ووٚن  زِ،  تۅہیِہ  خلاف  چِھ  بٔڈۍ  فوج  جمع  گٔمٕتۍ،  تِمن  کھوٗژِو،  تہٕ  یِہ  بوٗزِتھ  گوٚو  تِہندِس  ایمانس  منٛز  ہُریٚر  تہٕ  تِمو  دِیُت  جواب  زِ،  اَسہِ  چُھ  اللہ  تعالیٰ  سیٚٹھاہ  تہٕ  سُے  چُھ  بہترین  کارساز۔"
  },
  {
    "verse_id": 174,
    "translation": "ٲخر  کار  وٲتۍ  تِم  اللہ  تعالیٰ  سٕندِ  نعمتہٕ  سان  تہٕ  فضلہٕ  سان  واپس،  تِمن  ووت  نہٕ  کُنہِ  قسمُک  نقصان  تہِ  تہٕ  اللہ  تعالیٰ  سٕندِس  رضاہس  پیٚٹھ  پکنُک  شرف  تہِ  گوگھ  حٲصل،  اللہ  تعالیٰ  چُھ  بوٚڈ  فضل  کرن  وول۔  ﴿اُحد  پیٚٹھہٕ  واپس  پھیرنہٕ  پتہٕ  اوس  ابو  سُفیانن  مسلمانن  چلینج  دِیُتمُت  زِ  برونٹھس  گژِھہ  بدرٕ کِس  مقامس  پیٚٹھ  تۅہیِہ  تہٕ  اَسہِ  بیٚیہِ  مُقابلہٕ۔  مگر  ییٚلہِ  وعدُک  وقت  نکھہٕ  ووٚت  تس  ژایِہ  کۅٹھیٚن  نٹھ  تہٕ  روٗزٕس  نہٕ  ہیٚمتھٕے۔  لہٰذا  سوٗز  تٔمۍ  پنُن  اَند  بچاونہٕ  مۅکھہٕ  ژوٗرِ  پٲٹھۍ  اکھ  شخص  ییٚمۍ  مدینس  اندر  یِمہٕ  خبرٕ  پھٔہلاوِ  زِ  ییٚمہِ  ؤرِیِہ  چھےٚ  قریشو  بٔڈ  زبردست  تیاری  کٔرمٕژ  تہٕ  تِم  چِھ  سیٚٹھاہ  بوٚڈ  لشکر  جمع  کران  ییٚمیُک  مقابلہٕ  سٲرِسٕے  عربس  منٛز  کٕہٕنۍ  ہیٚکہِ  نہٕ  کٔرِتھ۔  مُسلمان  ٲسۍ  اَمہِ  اَپزِ  خبرِ  نِشہِ  ہنا  مُتٲثر  سپدۍمٕتۍ  مگر  ییٚلہِ  اللہ  تعالیٰ  سٕندۍ  رسول  صلی  اللہ  علیہ و سلمو  أکِس  بٔڈِس  لُکہٕ  تعدادس  منٛز  اعلان  فرموو  زِ  اگر  کٕہٕنۍ  نیرِ  نہٕ  تیٚلہِ  نیرٕ  بٕہ  کُنُے  زوٚن۔  اَمہِ  پتہٕ  چِھ  15  شتھ  فِداکار  تِمن  سٍتۍ  نیرنہٕ  خٲطرٕ  تیار  سپدان  تہٕ  حضورؐ  چِھ  تِمے  ہیٚتھ  بدر  تشریف  نِوان۔  ابو  سفیان  آو  نہٕ  مقابلہٕ  خٲطرٕ  تہٕ  مسلمانَو  تُل  ٲٹھن  دۅہن  بدرس  منٛز  روٗزِتھ  تجارتی  کاروبارس  سیٚٹھاہ  فٲیدٕہ۔﴾"
  },
  {
    "verse_id": 175,
    "translation": "وۅنۍ  لوٚگُو  تۅہیِہ  پے  زِ  سُہ  اوس  دراصل  شیطان،  یُس  پننیو  دوستو  سٍتۍ  اوس  بٔلۍ  کھۅژناوان،  لہٰذا  کھوٚژۍزیو  نہٕ  توٚہۍ  آیندٕہ  انسانن،  مےٚ  کھوٚژۍزیٚو  اگر  توٚہۍ  حقیقتس  منٛز  صاحبِ  ایمان  چِھو۔"
  },
  {
    "verse_id": 176,
    "translation": "﴿اے  پیغمبرؐ﴾  یِم  لُکھ  اَز  کُفرٕ چِہ  وَتہِ  اندر  سیٚٹھاہ  تگ دَو  چِھ  کران  تِہنزٕ  سرگرمیہ  مَہ  کٔرِنَو  تۅہیِہ  غمگین،  تِم  ہیٚکن  نہٕ  خُدایس  کانٛہہ  نقصان  واتنٲوِتھ،  اللہ  تعالیٰ  سُنٛد  اِرادٕہ  چُھ  یِہ  زِ  تِہِندِ  خٲطرٕ  تھاوِ  نہٕ  ٲخرتس  اندر  کانٛہہ  حصہٕ  تہٕ  ٲخرکار  چُھ  تِمن  سخت  سزا  میلَن  وول۔"
  },
  {
    "verse_id": 177,
    "translation": "یِم  لُکھ  ایمان  ترٲوِتھ  کُفرٕکۍ  خریدار  چِھ  بنیمٕتۍ  تِم  چِھنہٕ  یقیناً  خُدایس  کانٛہہ  نقصان  کران،  تِہندِ  خٲطرٕ  چُھ  دگ  تُلوُن  عذاب  تیار۔"
  },
  {
    "verse_id": 178,
    "translation": "یِہ  مہلت  یۅسہٕ  أسۍ  تِمن  دِوان  چِھ  اَتھ  مَہ  سمجِھن  یِم  کٲفر  پننِس  حقس  منٛز  بہتر  کینہہ،  أسۍ  چِھ  یِمن  امہِ  موجوٗب  یلہٕ گی  تراوان  زِ  یِم  ؤٹِن  خوٗب  گناہن  ہُنٛد  بار  پتہٕ  چُھ  یِہندِ  خٲطرٕ  سخت  ذلیل  کرن  وول  سزا۔"
  },
  {
    "verse_id": 179,
    "translation": "اللہ  تعالیٰ  دِیِہ  نہٕ  مومنن  اَتھ  حالس  منٛز  ہرگز  روزنہٕ  یتھ  منز  توٚہۍ  لُکھ  وُنۍکیٚنس  چِھو،  سُہ  کرِ  پاک  لُکن  ناپاک  لُکو  نِشہِ  بیٚون  ضرور،  مگر  اللہ  تعالیٰ  سُنٛد  چُھنہٕ  یِہ  طریقہٕ  زِ  تۅہیِہ  لُکن  کریو  غیبس  پیٚٹھ  مُطلع۔  ﴿یعنی  تۅہیِہ  وَنیو  زِ  تۅہیِہ  منٛز  کُس  چُھ  مومِن  تہٕ  کُس  چُھ  منافق،  غیب چِہ  کتھہٕ  وَننہٕ  خٲطرٕ﴾  یَس  سُہ  پننیو  رسولو  منٛزٕ  یژھان  چُھ  تس  چُھ  منتخب  کران،  لہٰذا  تھٲوِو  ﴿غیب چن  کتھن  متعلق﴾  خُدایس  تہٕ  تٔمۍ  سٕندیٚن  رسولن  پیٚٹھ  ایمان،  اگر  توٚہۍ  ایمانس  تہٕ  تقویٰ چِہ  رٔوِشہِ  پیٚٹھ  پٔکِو  تیٚلہِ  میلیو  تۅہیِہ  بوٚڈ  اجر۔"
  },
  {
    "verse_id": 180,
    "translation": "یِم  لُکھ  خداین  پننہِ  فضلہٕ  سٍتۍ  نوٲزِمٕتۍ  چِھ  تہٕ  پتہٕ  چِھ  تِم  بخلس  کٲم  ہیٚوان،  تِم  مَہ  روٗزِن  اَتھ  خیالس  منٛز  زِ  یِہ  بخیلی  چھےٚ  تِہٕندِ  خٲطرٕ  جان۔  نہ،  یِہ  چھےٚ  تِہندِ  خٲطرٕ  سیٚٹھاہ  بُرٕ،  یِکینژھاہ  تِم  پننہِ  کنجوسی  سٍتۍ  جمع  چِھ  کران  سُے  بَنہِ  قیامت کہ  دۅہ  تِہِنزِ  گردٔنۍ  ہُند  طوق،  زمینک  تہٕ  آسمانن  ہُنٛد  میراث  چُھ  اللہ  تعالیٰ  سُندُے  تہٕ  توٚہۍ  یِکینژھاہ  کران  چِھو  اللہ  تعالیٰ  چُھ  تمہِ  نِشہِ  باخبر۔"
  },
  {
    "verse_id": 181,
    "translation": "خُداین  بوٗز  تِمن  لُکن  ہُنٛد  قَول  یِم  ونان  چِھ  زِ  اللہ  تعالیٰ  چُھ  فقیر  تہٕ  أسۍ  چِھ  غنی۔  ﴿یِہ  اوس  یہوٗدیٚن  ہُنٛد  قَول۔  قرآنِ  مجیدس  اندر  ییٚلہِ  یِہ  آیت  آیِہ  زِ،  کُس  چُھ  یُس  خُدایس  رُت  قرض  دِیِہ؟  اَتھ  پیٚٹھ  ہزٕل  کران  کران  لوگ  یہوٗدیو  وَنُن  زِ،  آ،  خُدا  صٲب  چُھ  غریب  سپُدمُت،  وۅنۍ  چُھ  سُہ  بندن  قرض  منگان۔﴾  تِہٕنزٕ  یِمہٕ  کتھہٕ  تہِ  لیٚکھو  أسۍ،  تہٕ  امہِ  برونٛہہ  یُس  تِم  پیغمبرن  روٗدۍ  ناحق  قتل  کران،  سُتہِ  چُھ  یِہندِس  نامۂ  اعمالس  منٛز  ثَبت  ﴿ییٚلہِ  فٲصلُک  وقت  واتہِ  تمہِ  وقتہٕ﴾  ونَو  أسۍ  یِمن  زِ،  رٔٹۍتَو  وۅنۍ  وُچِھتو  جہنم کہ  عذابُک  مزٕہ۔"
  },
  {
    "verse_id": 182,
    "translation": "یِہ  چَھو  تۅہیِہ  پننیٚن  اَتھن  ہٕنز  کمٲے،  اللہ  تعالیٰ  چُھنہٕ  پننیٚن  بندن  ہٕندِ  خٲطرٕ  ظٲلِم۔"
  },
  {
    "verse_id": 183,
    "translation": "یِم  لُکھ  ونان  چِھ،  خُداین  چُھ  اَسہِ  ہدایت  کوٚرمُت  زِ  أسۍ  کرون  نہٕ  کانٛہہ  رسول  تسلیم  یوٚت  تام  نہٕ  سُہ  اَسہِ  برونٛٹھہٕ  کنہِ  تِژھہ  قربٲنی  کرِ  یَتھ  ﴿غیبی  طور  یِتھ﴾  نار  کھیٚیِہ۔  تِمن  ؤنِو،  تۅہیِہ  نِشہِ  چِھ  مےٚ  برونٛٹھ  واریاہ  نبی  آمٕتۍ،  یِمو  واریاہ  روشن  نِشٲنِیِہ  اَنہِ مَژٕ  آسہٕ  تہٕ  سۅ  نشٲنی  تہِ  ٲسٕکھ  أنۍمٕژ  ییٚمِچ  ذِکر  توٚہۍ  کران  چِھو،  پتہٕ  اگر  ﴿ایمان  اَننہٕ  خٲطرٕ  یِہ  شرط  پیش  کرنس  منٛز﴾  تۅہۍ  پٔزِیٲرۍ  چِھو،  تیٚلہِ  کیازِ  کٔریوٗکھ  تِم  رسول  تۅہیِہ  قتل؟"
  },
  {
    "verse_id": 184,
    "translation": "اے  نبیؐ،  وۅنۍ  اگر  یِم  لُکھ  تۅہیِہ  بُتھ  پِھران  چِھ،  تۅہیِہ  برونٛہہ  چُھ  واریاہن  رسولن  بُتھ  آمُت  پِھرنہٕ  یِمَو  ٹاکارٕہ  نِشٲنِیِہ  تہٕ  صحیفہٕ  تہٕ  گاش  دِنہٕ  واجِنہِ  کِتابہٕ  آسہٕ  اَنِمژٕ۔"
  },
  {
    "verse_id": 185,
    "translation": "ٲخر  کار  چُھ  پرٛتھ  کٲنٛسہِ  شخصس  مرُن  تہٕ  توٚہۍ  سٲری  لٔبِو  پنٕنۍ  پنٕنۍ  پوٗرٕ  اجر  قیامت کہ  دۅہ،  کامیاب  چُھ  دراصل  سُہ  یُس  تَتہِ  جہنم کہ  نارٕ  نِشہِ  بچہِ  تہٕ  جنتس  منٛز  یِیہِ  دٲخل  کرنہٕ،  روٗد  وۅنۍ  یِہ  دُنیا  یِہ  چُھ  محض  اکھ  نوٚن  فریب  ﴿دِنہٕ  وول﴾  چیز۔"
  },
  {
    "verse_id": 186,
    "translation": "مسلمانو،  تۅہیِہ  یِنَو  مال  تہٕ  جان  دۅشوٕنۍ  ہٕنزٕ  آزمٲیشہِ  درپیش  تہٕ  توٚہۍ  بوٗزِو  اہلِ  کتابن  تہٕ  مُشرکن  نِشہِ  واریاہ  تکلیف دہ  کتھہٕ،  اگر  یِمن  تمام  حالاتن  منٛز  توٚہۍ  صبر  تہٕ  تقویٰ چِہ  رٔوِشہِ  پیٚٹھ  قٲیِم  روٗزِو  تیٚلہِ  چھےٚ  یِہ  حوصلہٕ  واجِنۍ  کٲم۔"
  },
  {
    "verse_id": 187,
    "translation": "یِمن  اہلِ  کتابن  پٲوِو  سُہ  عہد  تہِ  یاد  یُس  خُداین  یِمن  ہیوٚتمُت  اوس،  تۅہیِہ  آسنو  کتابہِ  ہِندۍ  تعلیمات  پھٔہلاوٕنۍ  تِم  آسنو  نہٕ  کھٔٹِتھ  تھاوٕنۍ  مگر  تِمو  ترٛٲو  کتاب  پسِ  پُشت  تہٕ  معمولی  قٍمتس  پیٚٹھ  کٕنِکھ  سۅ،  کوتاہ  بُرٕ  کاروبار  چُھ  یُس  یِم  کران  چِھ۔"
  },
  {
    "verse_id": 188,
    "translation": "توٚہۍ  سمٕجھ زیٚو  نہٕ  ہرگز  زِ  یِم  لُکھ  پننیٚن  کرتوٗتن  پیٚٹھ  خۅش  چِھ  تہٕ  یژھان  چِھ  زِ  تِہٕنزن  کامیٚن  ہٕندۍ  تعریف  گٔژھۍ  تِمن  حٲصل  سپدنۍ  یِم  درحقیقت  تِمو  چَھنہٕ  کرِمژٕ۔  توٚہۍ  مَہ  سمجھوٗکھ  تِم  لُکھ  عذاب  نِشہِ  محفوظ،  پٔزۍپٲٹھۍ  چُھ  تِہندِ  خٲطرٕ  دردناک  سزا  تیار۔"
  },
  {
    "verse_id": 189,
    "translation": "زمین  تہٕ  آسمانن  ہُند  مٲلِک  چُھ  اللہ  تعالیٰ  تہٕ  تٔمۍ  سٕنز  قدرت  چِھ  سارِنٕے  پیٚٹھ  حٲوی۔"
  },
  {
    "verse_id": 190,
    "translation": "پٔزۍ  پٲٹھۍ  چھےٚ  زمین  تہٕ  آسمانن  ہٕنزِ  پیدٲیشہِ  منٛز  رٲژ  ہٕندِس  تہٕ  دۅہ  کِس  وارِ  وارِ  یِنَس  منٛز  تِمن  ہوش  مند  لُکن  خٲطرٕ  واریاہ  نِشٲنیِہ۔"
  },
  {
    "verse_id": 191,
    "translation": "یِم  وۅتھان،  بیٚہوان  تہٕ  لَر  ترٲوِتھ،  پرٛتھ  حالس  اندر  خُدایس  چِھ  یاد  کران  بیٚیہِ  چِھ  زمین  تہٕ  آسمانن  ہٕندِس  بناوٹس  پیٚٹھ  غور  و  فکر  کران  ﴿تِمن  چُھ  پٲنۍ  پانے  ژلان  نیرِتھ﴾  پروردِگارٕ،  یِہ  سورُے  کینہہ  چُھے  نہٕ  ژےٚ  فضول  تہٕ  بے  مقصد  بنوومُت،  ژٕ  چُھکھ  پاک  امہِ  نِشہِ  زِ  ژٕ  کرکھ  کانٛہہ  فضول  کٲم۔  اے  ربّ،  لہٰذا  بچاو  اَسہِ  جہنم کہ  عذابہٕ  نِشہِ۔"
  },
  {
    "verse_id": 192,
    "translation": "ژےٚ  یُس  اکھاہ  جہنمس  ترووتھن،  درحقیقت  ترٛووتھن  سُہ  بٔڈِس  ذِلتس  تہٕ  رُسوٲیی  منٛز  تہٕ  پتہٕ  آسہِ  نہٕ  یِتھیٚن  ظٲلِمن  ہُنٛد  کانٛہہ  مددگار۔"
  },
  {
    "verse_id": 193,
    "translation": "سانہِ  ربّہٕ،  اَسہِ  بوٗز  ناد  دِنہٕ  وٲلۍ  سُند  ناد  یُس  ایمانس  کُن  بُلاوان  اوس  تہٕ  ونان  اوس  زِ  پنُن  ربّ  مٲنِیوٗن۔  اَسہِ  کٔر  تٔمۍ  سٕنز  دعوت  قبول۔  اے  سانہِ  آغہٕ،  یِم  قصور  اَسہِ  گٔمٕتۍ  چِھ  تِمن  کر  درگُزر۔  یِمہٕ  بُرٲییِہ  اَسہِ  منٛز  چِھ  تِمہٕ  کر  دوٗر  تہٕ  سون  خٲتِمہٕ  کر  نیک  لُکن  سٍتۍ۔"
  },
  {
    "verse_id": 194,
    "translation": "خُداوندا،  یِم  وعدٕہ  ژےٚ  پننیٚن  رسولن  ہٕندِ  ذریعہ  چھی  کٔرِمٕتۍ  اَسہِ  سٍتۍ  کرُکھ  تِم  پوٗرٕ،  تہٕ  قیامت کہ  دۅہ  مَہ  ترٛاو  اَسہِ  رُسوٲیی  منٛز،  بے  شک  چُھکھ  نہٕ  ژٕ  پننِس  وعدس  خلاف  کرن  وول۔"
  },
  {
    "verse_id": 195,
    "translation": "درجواب  فرموو  تِہندۍ  ربّن،  بٕہ  چُھس  نہٕ  تۅہیِہ  منٛزٕ  کٲنٛسہِ  ہٕنز  عمل  ضایع  کرن  وول  خواہ  سُہ  مرد  ٲسِتن  یا  خاتون،  توٚہۍ  سٲری  چِھو  اکھ  أکۍ  سٕندۍ  ہم  جنس،  لہٰذا  یِمو  لُکو  میانہِ  خٲطرٕ  پنٕنۍ  وطن  ترٛٲوۍ  تہٕ  یِم  پننیو  گرو  منٛزٕ  کڑنہٕ  آے  تہٕ  ستاونہٕ  آے  میانہِ  وَتہِ  اندر  تہٕ  میانہِ  خٲطرٕ  لوٚڑُکھ  تہٕ  مارنہٕ  آے  تِہِندۍ  سٲری  قصور  کرٕ  بٕہ  معاف  تہٕ  تِم  کرکھ  تِتھیٚن  باغن  منز  دٲخل  یِمن  بٔنۍ  کِنۍ  کۅلہٕ  آسن  پکان،  یِہ  چُھ  خُدایس  نِشہِ  تِہُند  جزا،  تہٕ  بہترین  جزا  چُھ  صرف  اللہ  تعالیٰ  ہس  نِشہِ۔"
  },
  {
    "verse_id": 196,
    "translation": "اے  نبیؐ،  یِنہٕ  تۅہیِہ  دُنیا کیٚن  مُلکن  منٛز  اللہ  تعالیٰ  سٕندیٚن  نافرمان  لُکن  ہُند  وۅتُھن  بِہُن  کُنہِ  دوکھس  منٛز  ترٛاویو۔"
  },
  {
    "verse_id": 197,
    "translation": "یِہ  چُھ  محض  کینژھن  دۅہن  ہٕنزِ  زندگی  ہُند  لُطفہٕ  پیوٗنتاہ،  پتہٕ  گژھن  یِم  سٲری  جہنمس  یۅسہٕ  بدترین  روزن  جاے  چھےٚ۔"
  },
  {
    "verse_id": 198,
    "translation": "اتھ  برعکس  یِم  لُکھ  پننِس  ربّس  کھوٚژۍ  کھوٚژۍ  زِندگی  گُزاران  چِھ  تِہِندِ  خٲطرٕ  چِھ  تِتھۍ  باغ  یِمن  بٔنۍکِنۍ  کۅلہٕ  چھےٚ  پکان،  تِمن  باغن  منٛز  روزن  تِم  ہمیشہٕ،  اللہ  تعالیٰ  سٕندِ  طرفہٕ  چُھ  یِہ  سامانِ  ضیافت  تِہندِ  خٲطرٕ،  تہٕ  یِکینژھاہ  خُدایس  نِشہِ  چُھ  نیک  لُکن  خٲطرٕ  سُے  چُھ  سارِوٕے  کھۅتہٕ  بہتر۔"
  },
  {
    "verse_id": 199,
    "translation": "اہلِ  کتابو  منٛزٕ  تہِ  چِھ  کینہہ  لُکھ  تِتھۍ  یِم  خُدایس  مانان  چِھ،  تتھ  کتابہِ  پیٚٹھ  تہِ  چِھ  ایمان  تھاوان  یۅسہٕ  تِمن  کُن  چھےٚ  سوزنہٕ  آمٕژ  تہٕ  تتھ  کتابہِ  پیٚٹھ  تہِ  چُھکھ  ایمان  یوسہٕ  ییٚمہِ  برونٛہہ  خۅد  تِمن  کُن  ٲس  سوزنہٕ  آمٕژ،  خدایس  برونٛہہ کَنہِ  چِھ  نٔمِتھ  تہٕ  اللہ  تعالیٰ  سٕندیٚن  آیاتن  چِھنہٕ  معمولی  قٍمتس  کٕنان،  تِہُند  اجر  چُھ  تِہندِس  ربّس  نِشہِ  تہٕ  اللہ  تعالیٰ  چُھنہٕ  حساب  نکھہٕ  والنس  منٛز  ژیر  کران۔"
  },
  {
    "verse_id": 200,
    "translation": "اے  لوٗکو  یِمو  ایمان  چُھ  اوٚنمُت،  صبرس  ہیٚیِو  کٲم،  بٲطل  پرستن  ہٕندِس  مُقابلس  منٛز  ہٲوِو  مَردی،  حق کہ  خدمت  خٲطرٕ  روٗزِو  ہوٚل  گٔنڈِتھ  تہٕ  خُدایس  روٗزِو  کھۅژان،  اُمید  چھےٚ  زِ  فلاح  گژھیو  حٲصل۔"
  }
]