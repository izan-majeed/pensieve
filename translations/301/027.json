[
  {
    "verse_id": 1,
    "translation": "یِم  چھِ  حروف  مُقطعات  یِمن  ہُنٛد  معنی  زانہِ  پانہٕ  خدا۔  یِم  آیات  تۅہیہِ  پٮ۪ٹھ  نٲزل  کرنہٕ  آے،  یِم  چھِ  آیات  کریمہ  قرآن  مجیدٕکۍ  تہٕ  واضح  کتابہِ  ہٕندۍ۔"
  },
  {
    "verse_id": 2,
    "translation": "یِم  آیات  چھِ  بوٚڈ  ہدایت  تہٕ  بوٚڈ  بشارت  باایمانن  ہٕندِ  خٲطرٕ۔"
  },
  {
    "verse_id": 3,
    "translation": "تِمن  لوٗکن  ہٕندِ  خٲطرٕ  یِم  نٮ۪ماز  چھِ  برپا  تھاوان  یۅسہٕ  بدنی  عبادتو  اندرٕہ  بٔڈ  عبادت  چھےٚ،  بیٚیہِ  یِم  زکوٰۃ  چھِ  ادا  کران  یۅسہٕ  مٲلی  عبادتو  اندرٕہ  بٔڈ  عبادت  چھےٚ،  بیٚیہِ  چھِ  تِم  ٲخرتُک  پوٗرٕ  یقین  تھاوان  یُس  تریٚیَو  اصولو  اندرٕہ  اَکھ  اہم  اصول  چھُ۔"
  },
  {
    "verse_id": 4,
    "translation": "بے  شک  یِم  لوٗکھ  پژھ  چھِنہٕ  کران  ٲخرتس،  تِہِنزن  یچھ  کامین  دُیت  اَسہِ  زینت،  تَمی  چھِ  تِم  گمرٲہی  منٛز  بوٚڈمٕتۍ،  حٲران  سپٕدۍ  مٕتۍ،  نہ  چھِ  تِہِندۍ  عقٲید  درست،  نہ  اعمال۔  تَمی  چھِنہٕ  تِم  قرآن  مجیدس  تہِ  مانان  تہٕ  پژھ  کران۔  لہٰذا  یِتھہٕ  پٲٹھۍ  قرآن  مجید  چھُ  باایمانن  بشارت  دِوان،  یِتھے  پٲٹھۍ  چھُ  کٲفرن  وعید  بوزناوان۔"
  },
  {
    "verse_id": 5,
    "translation": "یِمے  لوٗکھ  گٔے  تِم  یِہِندِ  خٲطرٕ  یچھ  عذاب  چھُ  دنیاہس  اندر  مرنہٕ  کہ  وقتہٕ،  بیٚیہِ  آسن  تِمے  ٲخرتس  اندر  تہِ  زیادٕہ  تاوان  زد،  کیازِ  تِم  واتن  نارِ  جہنمس  اندر  ییٚمہِ  منٛزٕ  نہٕ  زانہہ  تہِ  مۅکلن۔"
  },
  {
    "verse_id": 6,
    "translation": "مگر  بے  شک  تۅہیہِ  نِشہِ  چھُ  یہِ  قرآن  مجید  سٮ۪ٹھاہ  حمت  وٲلِس  خداے  سٕندِ  طرفہٕ  واتناونہٕ  یِوان۔  اَمہِ  نعمت  کِس  سرورس  اندر  مَہ  سَپدِو  توٚہۍ  ہرگز  غمگین۔"
  },
  {
    "verse_id": 7,
    "translation": "ژیٚتس  پٲوِو  تَمہِ  وقتُک  قصہٕ  ییٚلہِ  موسیٰ  علیہ  السلامن  دوٚپ  پننِس  عیالس  ییٚلہِ  تِم  شہرِ  مدینہ  پٮ۪ٹھہٕ  واپس  یِوان  ٲسۍ،  توپتہٕ  وٲتۍ  کوہ  طورس  قریب  أکِس  جایہِ  سردی  ہٕندِ  وقتہٕ  ییٚلہِ  تِمن  مصرٕچ  وَتھ  اَتھہِ  ٲس  نہٕ  یِوان۔  دوٚپہَکھ  واقعی  مےٚ  وُچھ  کوہِ  طورٕ  طرفہٕ  ناراہ  اَکھ  زوتان،  توٚہۍ  ٹھٔہرِو،  بہٕ  گژٕھہ  توٚتنس،  بہٕ  یِمَو  وَتہِ  ہٕںز  کانٛہہ  خبراہ  ہیتھ،  نَتہٕ  یِمو  بہٕ  نارٕہ  ریٚہاہ  ہیتھ  کُنہِ  زِنۍ  ہَچہِ  پٮ۪ٹھ،  یُتھ  توٚہۍ  تٔپِو  تہٕ  وُشنیر  کٔرِو۔"
  },
  {
    "verse_id": 8,
    "translation": "پس  ییٚلہِ  تِم  اَتھ  نارس  نکھہٕ  تل  وٲتۍ،  تِمن  گٔیہِ  خداے  سٕندِ  طرفہٕ  آواز،  یٔہے  آواز  کہ  یِم  یَتھ  نارس  منٛز  چھِ  ملٲیکو  اندرٕہ  تِمن  پٮ۪ٹھ  تہِ  ٲسِن  برکت،  یِم  اَتھ  نارس  أندۍ  پٔکۍ  چھِ  یعنی  موسیٰ  علیہ  السلام  تِمن  پٮ۪ٹھ  تہٕ  بوٚوُن  برکت،  یہِ  چھُ  دعا  بطور  تحیت  و  سلام  یِتھہٕ  پٲٹھی  یِنہٕ  وول،  یا  یس  نِشہِ  یِوان  چھُ  سلام  کران،  چونکہ  موسیٰ  علیہ  السلامس  اوس  نہٕ  معلوم  کہ  یہِ  نُور  چھُ  انوارِ  الہٰی،  تَمہِ  مۅکھہٕ  ہیوٚک  نہٕ  تِمَو  تعظیم  بجا  أنِتھ۔  اللہ  تعالیٰ  سٕندِ  طرفہٕ  سپدہ  تِہِندِ  اُنسہ  خٲطرٕ  سلام  و  دعا  ارشاد،  مُنزہ  تہٕ  پاک  چھُ  معبود  برحق،  عالمینن  ہُنٛد  ربّ،  حدودو  نِشہِ،  مقدارٕ  نِشہِ،  رنگو  نِشہِ،  یہِ  نوٗر  یُس  توٚہۍ  وُچھان  چھِو،  یہِ  چھُ  یِمَو  قیودو  سٍتۍ  مُقید،  لہٰذا  چھُنہ  یہِ  ذات  باری  تعالیٰ۔"
  },
  {
    "verse_id": 9,
    "translation": "اے  موسیٰ  بہٕ  چھُس  معبودِ  برحق،  یُس  کلام  کران  چھُ  بے  کیف،  سٮ۪ٹھاہ  عزت  وول،  سٮ۪ٹھاہ  رحمت  وول۔"
  },
  {
    "verse_id": 10,
    "translation": "اے  موسیٰ  ژٕہ  تراو  حض  پنٕنۍ  لورِ  ہن  پتھر،  یِمَو  یانۍ  سۅ  ترٲو  پتھر  تتھ  بنیوو  اژدہا،  أتی  ییٚلہِ  تتھ  لورِ  کُن  وُچھ  تِمَو،  سۅ  وُچھِکھ  حرت  کران  سرپھہٕ  سٕندۍ  پٲٹھۍ،  حضرت  موسیٰ  ژوٚل  تھر  پھِرِتھ،  پوٚٹ  نظر  تہِ  دِژٕکھ  نہٕ،  اللہ  تعالیٰ  ہن  فرمووُس،  اے  موسیٰ  کھۅژ  مَہ،  اَسہِ  کٔرٕے  ژےٚ  عطا  پیغمبری،  خلعتِ  پیغمبر  عطا  سپدِتھ  چھِنہٕ  مےٚ  برونٹھہٕ  کنہِ  پیغمبر  یِتھیٚن  چیزن  یِم  تِہِندِ  نبوت  و  رسالت  چہ  دلیلہٕ  آسن  کھۅژان،  یعنی  کھۅژُن  لگہِ  نہٕ۔"
  },
  {
    "verse_id": 11,
    "translation": "مگرہے  کٲنسہِ  ہٕندِ  دستہٕ  کینٛہہ  قصور  تہٕ  لغزش  لبنہٕ  آمٕژ  آسہِ،  تس  پیٚیہِ  یاد  سۅ  لغزش  توپتہٕ  کھۅژِ،  تتھ  چھُنہٕ  کانٛہہ  مُضٲیقہ  لیکن  تتھ  متعلق  تہِ  چھُ  یہِ  قٲعدٕہ  کہ  اگر  کٲنسہِ  ہٕندِ  طرفہٕ  کانٛہہ  قصور  لبنہٕ  یِیہِ  توپتہٕ  بدلاوِ  سُہ  تتھ  کُنہِ  نیکی  تہٕ  رٕژِ  کامہِ  سٍتۍ  یعنی  گناہ  کٔرِتھ  کرِ  توبہٕ،  بہٕ  چھُس  تِہُنٛد  توبہٕ  قبول  کران،  تِہِندین  گناہن  معاف  کران،  کیازِ  بہٕ  چھُس  سٮ۪ٹھاہ  مغفرت  کروُن،  سٮ۪ٹھاہ  رحم  کروُن۔  اے  موسیٰ  اَتھ  عصاکِس  معجزس  سٍتۍ  چھُسے  بہٕ  بیاکھ  معجزہ  تہِ  ژےٚ  عطا  کران  سُہ  گوٚو  کہ۔"
  },
  {
    "verse_id": 12,
    "translation": "ژٕہ  تراو  اَتھہٕ  پنُن  پننِس  نالس  منٛز،  سُہ  نیری  تورٕہ  سفید  نَپہٕ  نَپہٕ  کروُن  کُنہِ  قصورہ  تہٕ  بیمارِ  ورٲے۔  یِم  دۅشوے  معجزہ  چھِ  تِمَو  نَوو  معجزو  اندرٕہ  یِم  ہیتھ  توٚہۍ  سوزنہٕ  یِوان  چھِو  فرعونس  تہٕ  تِہِندِس  قومس  کُن،  کیازِ  تِم  چھِ  حدٕ  ڈلہٕ  وُنیو  لوٗکوأندرٕہ۔"
  },
  {
    "verse_id": 13,
    "translation": "اَدٕہ  ییٚلہِ  وٲتۍ  تِمن  نِشہِ  سٲنۍ  آیات  تہٕ  معجزات  ییٚمہِ  سٍتۍ  تِمن  أچھ  مٕژرنہٕ  آیہِ،  دَپنہِ  لٔگۍ  یہِ  چھُ  نوٚن  سِحراہ  تہٕ  جوداہ۔"
  },
  {
    "verse_id": 14,
    "translation": "بیٚیہِ  کوٚر  تِمَو  یِمن  سانین  آیاتن  انکار  حالانکہ  یقین  ٲسۍ  کران  تِہِندۍپان  کہ  آیات  چھِ  واقعی  خداے  سٕندی  طرفہٕ  مگر  ظلمہٕ  کِنۍ  تہٕ  تکبر  کِنۍ  ٲسِنہٕ  اقرار  کران۔  پس  وُچھِو  توٚہۍ  کیا  آسہِ  یچھ  انجام  مفسدن  ہُنٛد،  دنیاہس  اندر  سزاء  غرق،  ٲخرتس  اندر  سزاے  حرق۔"
  },
  {
    "verse_id": 15,
    "translation": "پٔزِپٲٹھۍ  بیٚیہِ  کوٚر  اَسہِ  عطا  داوود  علیہ  السلامس  تہٕ  تہٕ  سلیمان  علیہ  السلامس  شریعتُک  تہٕ  پادشٲہی  ہُنٛد  بوٚڈ  علم،  تِمَو  دۅشوٕے  دوٚپ  شکر  و  ثنا  تہٕ  حمدبوٚوُن  تس  معبود  برحقس  ییمۍ  اَسہِ  فضلیت  دُیت  پننیو  بندو  أندرٕہ  واریاہن  پٮ۪ٹھ۔ "
  },
  {
    "verse_id": 16,
    "translation": "جانشین  سپٕدۍ  سلیمان  علیہ  السلام  داود  علیہ  السلام  تِہِندِ  انتقال  پتہٕ،  بیٚیہِ  دوٚپ  سلیمان  علیہ  السلامن،  اے  لوٗکو  أسۍ  آے  ہیٚچھناونہٕ  کتھہٕ  جانورن  ہٕنزٕ  یِنہٕ  اَمہِ  ورٲے  بیٚیَن  پادشاہن  میسر  سَپُد،  بیٚیہِ  آو  اَسہِ  عطا  کرنہٕ  تِمَو  سارِوٕے  چیزو  أندرٕہ  یِمن  ہٕنز  اَسہِ  ضرورت  ٲس،  مثلاً  فٮوج،  لشکر،  مال  و  دولت،  آلاتِ  حرب  وغٲرٕہ۔  پٔزِپٲٹھۍ  یۅہے  گوٚو  اللہ  تعالیٰ  سُنٛد  نوٚن  فضل۔"
  },
  {
    "verse_id": 17,
    "translation": "بیٚیہِ  یۅسہِ  لشکراہ  جمع  آیہِ  کرنہٕ  سلیمان  علیہ  السلام  سٕندِ  خٲطرٕ  تتھ  لشکرِ  منٛز  ٲسۍ  جِن،  انسان  تہٕ  جانور  یِم  نہٕ  بٚییہِ  کٲنسہِ  پادشاہس  مُسخر  کرنہٕ  آمٕتۍ  ٲسۍ،  تِمے  ٲسۍ  قٲعدٕھ  موجوب  وارٕ  وارٕ  ٹھٔہرٲوۍ  ٹھٔہرٲوۍ  یِوان  پکناونہٕ  یُتھ  تِم  تہِ  واتن  بروٗٹھِمین  سٍتۍ۔"
  },
  {
    "verse_id": 18,
    "translation": "حتیٰ  کہ  ییٚلہِ  وٲژ  سۅ  لشکر  ریٚیہِ  مٲدانس  اندر،  اَکہِ  ریٚیہِ  دوٚپ،  ہا  ریٚیَو،  جلد  أژِو  پننین  آلین  منٛز  یُتھ  نہٕ  سلیمان  علیہ  السلام  تہٕ  تِہٕنز  لشکر  بے  خبری  اندر  تۅہیہِ  مانڈِ  لتہٕ  مۅنجہِ  کرِ،  یہِ  بوٗز  سلیمان  علیہ  السلامن۔"
  },
  {
    "verse_id": 19,
    "translation": "تٔمۍ  کُملٲوۍ  وُٹھ  بیٚیہِ  اوٚسُکھ  أمِس  ریٚیہِ  ہٕنز  یہِ  کتھ  وَننہٕ  سٍتۍ،  بیٚیہِ  کوٚرُکھ  تعجب  أمِس  ریٚیہِ  ہُنٛد  یوٗت  لۅُکُٹ  جسم  ٲسِتھ  اَمہِ  قسمہٕ  چہ  ہُشیٲری  تہٕ  گاٹہٕ  جارُک۔  چنانچہ  پَنُن  فوج  روٚٹُکھ  پتھ  یوٚت  تانۍ  سارے  ریٚیہِ  ژایہِ  آلیٚن  منٛز۔  سلیمان  علیہ  السلامس  سَپُد  احساس  اَمہِ  نعمتُک  کہ  بہٕ  بوزنووُس  اللہ  تعالیٰ  ہن  ریٚیہِ  ہُنٛد  کلام۔  یہِ  نعمت  تہٕ  اَمہِ  ورٲے  بیٚیہِ  نعمژٕہ  ژیٚتس  پیتھ  موٚنگُکھ  دعا  کہ،  اے  میانہِ  پروردگار  توفیق  دِہ  مےٚ  بہٕ  کیا  دَپہٕ  چانین  نعمژن  ہُنٛد  شکر  ہمیشہِ  یِمہٕ  نعمژٕہ  ژےٚ  مےٚ  عطا  کریٚتھ  بیٚیہِ  میٲنِس  مٲلِس  ماجہِ،  بیٚیہِ  دِم  توفیق  ہمیشہ  رٕژٕہ  عملہٕ  کرنُک  یِمن  پٮ۪ٹھ  ژٕہ  رٲضۍ  سَپدکھ،  بیٚیہِ  واتناو  مےٚ  پننہِ  رحمت  سٍتۍ  پننین  نیکو  کار  بندن  منٛز  یعنی  حضرات  انبیاہن  منٛز۔"
  },
  {
    "verse_id": 20,
    "translation": "بیٚیہِ  کوٚر  اَکہِ  دۅہ  معٲینہٕ  حضرت  سلیمان  علیہ  السلامن  جانورن  ہُنٛد  تَمہِ  ساعتہٕ  اوس  سَتُت  غٲر  حٲضر،  دوٚپُکھ  مےٚ  کُس  چیز  سَپُد  مانع  کہ  بہٕ  چھُسن  نہٕ  سَتُت  وُچھان  حٲضر  کینٛہہ  تہِ،  کِنہٕ  واقعی  چھُ  سُہ  غٲر  حٲضر۔"
  },
  {
    "verse_id": 21,
    "translation": "بہٕ  کرٕ  تس  اَمہِ  غٲر  حٲضری  خٲطرٕہ  سخت  عذابتیٖرِ  کڈس  لٔمِتھ﴾  نَتہٕ  کرس  کھش،  نتہٕ  ہے  پیش  کرِ  مےٚ  نِش  پننہِ  غٲرحٲضری  ہُنٛد  معقول  عُذراہ  تیٚلہِ  کروس  درگُزر۔"
  },
  {
    "verse_id": 22,
    "translation": "پس  روٗدۍ  تِم  اَتھ  حالس  منٛز  کمسٕے  کالس  کہ  آو  سَتُت،  پُرٛژھ  ہس  ژٕہ  کیازِ  اوسُکھ  غٲرحٲضر  بلااجازت،  دوٚپُن  بہٕ  آس  سۅ  کتھ  معلوم  کٔرِتھ  یۅسہٕ  نہٕ  تۅہیہِ  معلوم  سَپٕزمٕژ  چھےٚ،  بٕ  آس  شہرِ  سبا  پٮ۪ٹھہٕ  اکھ  تحقیقی  خبراہ  ہیتھ۔"
  },
  {
    "verse_id": 23,
    "translation": "ییٚمُیک  تفصیل  چھُ  یِتھہٕ  پٲٹھۍ  کہ  مےٚ  وُچھ  زناناہ  اَکھ  تَمہِ  شہرٕ  کیٚن  لوٗکن  حکومت  کران،  تس  چھُ  حکومت  کیو  لوٲزِماتو  اندرٕہ  سورُے  کینٛہہ  عطا  کرنہٕ  آمُت،  بیٚیہِ  چھُس  تختاہ  اَکھ  سٮ۪ٹھاہ  بَڈِ  بوٚڈ  لعل  جوٲہرو  سٍتۍ  جٔرِتھ۔"
  },
  {
    "verse_id": 24,
    "translation": "بیٚیہِ  وُچھ  مےٚ  سۅ  زنانہٕ  بیٚیہِ  تِہُنٛد  قوم  آفتابس  سجدہ  دِوان  تہٕ  پرستش  کران  خدایس  ورٲے،  بیٚیہِ  چھُ  زینت  دُیتمُت  شیطانن  تِہٕنزن  کفرٕ  چن  کامین،  تِمن  چھےٚ  پننہِ  یچھ  کامہِ  رٕژٕہ  بوزنہٕ  یِوان۔  تِم  چھِ  پتھ  رٔٹِمٕتۍ  شیطانن  سیٚزِ  وَتہِ  نِشہِ،  تِم  چھِنہٕ  پَزِ  وَتہِ  پٮ۪ٹھ  پکان۔"
  },
  {
    "verse_id": 25,
    "translation": "تااینکہ  تِم  چھِنہٕ  سجدٕہ  دِوان  تس  معبودِ  برحقس  یُس  سٮ۪ٹھاہ  قدرت  وول  چھُ،  یُس  آسمان  وزمین  کیٚن  پوشیدٕہ  چیزن  نیٚبر  کڑان  چھُ،  بیٚیہِ  چھُ  سُے  زانان  تِم  چیز  یِم  توٚہۍ  دِلن  منٛز  کھٹان  چھِو،  بیٚیہِ  یِم  چیز  زیٚوَو  سٍتۍ  تہٕ  تانَو  سٍتۍ  ظٲہرکران  چھِو۔"
  },
  {
    "verse_id": 26,
    "translation": "اللہ  تعالیٰ  ہٕے  چھُ  یَس  ورٲے  نہٕ  کٲنسہِ  ہٕنز  عبادت  گژِھہ  کرٕنۍ،  تس  ورٲ  چھُنہٕ  معبوٗدٕے  کانٛہہ،  سُے  چھُ  عرشِ  عظیمُک  مٲلِک۔"
  },
  {
    "verse_id": 27,
    "translation": "سلیمان  علیہ  السلامن  دوٚپ  یہِ  بوٗزِتھ  سَتُتِس،  أسۍ  وُچھو  وۅنۍ  ژےٚ  ووٚنتھہٕ  پوٚز  کِنہٕ  ژٕہ  چہُکھ  اَپُز  وَنہٕ  وُںیو  اندرٕہ۔"
  },
  {
    "verse_id": 28,
    "translation": "ادٕہ  ژٕہ  گژھ  یہِ  میون  خط  ہیٚتھ  سُہ  تراو  تِمن  نِشہِ،  توپتہٕ  ڈل  ژٕہ  تِمن  نِشہِ  اُکُن  پہن،  پس  وُچھ  ژٕہ  تِم  کیا  کتھ  باتھ  کرن  پانہٕ  وٲنۍ۔"
  },
  {
    "verse_id": 29,
    "translation": "تَمہِ  زنانہِ  یۅسہٕ  تَمہِ  مُلکٕچ  پادشاہ  ٲس  دوٚپ  پننین  قوم  کیٚن  سردارن،  اے  معزز  لوٗکو،  پٔزِپٲٹھۍ  مےٚ  کُں  آو  تراونہٕ  مۅہر  کٔرِتھ  اَکھ  باوُقعت  عظیم  الشان  خطاہ  اَکھ۔"
  },
  {
    "verse_id": 30,
    "translation": "سُے  خط  چھُ  سلیامان  سٕندِ  طرفہٕ،  تتھ  منٛز  چھُ  یہِ  مضمون  لیٚکِھتھ،  بسم  اللہ  الرحمٰن  الرحیم۔"
  },
  {
    "verse_id": 31,
    "translation": "توپتہٕ  چھُ  خطُک  مضمون  یی  کہ  سرکشی  مَہ  کٔرِو  توٚہۍ  لوٗکھ،  یعنی  یہِ  زنانہٕ  بلقیس  بیٚیہِ  تِہِندۍ  اعیانِ  سلطنت  بیٚیہِ  سٲری  عام  لوٗکھ،  بیٚیہِ  سپدِو  توٚہۍمےٚ  نِشہِ  حٲضر  فرماں بردار  بٔنِتھ۔"
  },
  {
    "verse_id": 32,
    "translation": "دَپنہِ  لٔجِکھ  اے  معززلوٗکو،  توٚہۍ  دِیِو  مشورٕھ  مےٚ  یَتھ  میٲنِس  معاملس  اندر،  میون  کیا  گژِھہ  سلیمان  علیہ  السلامس  سٍتۍ  یتھ  معاملس  اندر  کرُن۔  بہٕ  چھَس  نہٕ  زانٛہہ  تہِ  کُنہِ  معاملُک  فٲصلہٕ  کران  یوٚت  تانۍ  نہٕ  توٚہۍ  تہِ  مشورس  شٲمل  ٲسِو۔"
  },
  {
    "verse_id": 33,
    "translation": "تِمَو  دوٚپُس  أسۍ  چھِ  پننہِ  طرفہٕ  پرتھ  وقتہٕ  حٲضر،  ہرگاہ  مقابلہٕ  تہٕ  جنگ  کرنُک  تجویز  آسہِ  تَمہِ  خٲطرٕ  تہِ  چھِ  تیار،  أسۍ  چھِ  طاقت  وٲلۍ،  بیٚیہِ  سخت  قوت  وٲلۍ  مقابلس  اندر،  مگر  اختیار  چھُ  ژے  اَتھہِ،  ژٕہ  وُچھ  کیا  گژِھہ  جان۔  یُس  حکم  ژٕہ  کرکھ  اَسہِ  أسۍ  چھِ  تتھ  حکمس  عمل  کرنہٕ  خٲطرٕ  تیار۔"
  },
  {
    "verse_id": 34,
    "translation": "تَمہِ  بلقیسہِ  ووٚننکھ،  یہِ  چھُ  پوٚز،  مگر  یتھ  منٛز  تہِ  چھُنہٕ  کانٛہہ  شک  کہ  پادشاہ  ییٚلہِ  کُنہِ  شہرس  منٛز  فاتحانہ  اژان  چھِ  تِم  چھِ  تتھ  شہرس  تباہ  کران  بیٚیہِ  چھِ  تَتہِ  کین  معزز  لوٗکن  ذلیل  کران،  ذلیل  لوٗکن  بارسس  اَنان،  اسہِ  ہے  تِمن  سٍتۍ  مقابلہٕ  کوٚر  ممکن  چھُ  تِمے  گژھن  اَسہِ  پٮ۪ٹھ  غٲلب۔  یِم  لوٗکھ  تہِ  کرن  تی،  لہٰذا  چھےٚ  مصلحت  یٔہے  کہ  تانۍ  تھاوَو  أسۍ  جنگ  کرُن  مُلتوی،  وُنۍ  کیٚنس  چھُ  مےٚ  بوزنہٕ  یِوان  کہ۔"
  },
  {
    "verse_id": 35,
    "translation": "میٲنۍ  راے  چھےٚ  واتان  کہ  بہٕ  سوزٕہ  تِمن  نِشہِ  کینٛہہ  تحفہ،  توپتہٕ  وُچھہِ  بہٕ  تَمُیک  جواب  کیا  ہیٚتھ  یِن  تِم  شخص  یِمن  اَتھہِ  أسۍ  سُہ  ۂدیہِ  سوزَو۔"
  },
  {
    "verse_id": 36,
    "translation": "توپتہٕ  ییٚلہِ  قٲصد  ووت  تِم  تحفہ  ہیتھ  سلیمان  علیہ  السلامس  نِشہِ،  سلیمان  علیہ  السلامن  دوٚپُس  کیا  توٚہۍ  چھِوٕہ  مےٚ  پننہِ  مالہٕ  سٍتۍ  مددکرُن  یژھان،  مےٚ  چھَنہٕ  تَمِچ  ضرورت  کینٛہہ  تہِ  کیازِ  مےٚ  یہِ  کینٛژھاہ  اللہ  تعالیٰ  ہن  عطا  کوٚرمُت  چھُ،  تہِ  چھُ  سٮ۪ٹھاہ  بہتر  تَمہِ  کھۅتہٕ  یہِ  تۅہیہِ  دُیتمُت  چھُنَو۔  تۅہیہِ  چھُنَو  دُیتمُت  حکومت  تہٕ  دولتٕے  یوت،  مےٚ  چھُن  عطا  کوٚرمُت  نبوت  و  سلطنت،  تۅہیہِ  نِشہِ  چھُ  دنیا،  مےٚ  نِشہِ  چھُ  دین  تہِ۔  بلکہ  چھِو  توٚہۍ  پننہِ  تحفہ  سٍتۍ  خۅش ﴿ویٚژان  چھِو  نہٕ  کُنہِ﴾ اَسہِ  نِشہِ  چھُنہٕ  یِمن  چیزن  اعتبار  کینٛہہ۔"
  },
  {
    "verse_id": 37,
    "translation": "اے  قاصد  واپس  گژھ  تِمنٕے  نِشہِ  یِمَو  سوٗزُکھ،  یِم  سٲری  تحفہ  دِکھ  پھیرِتھ،  ہرگاہ  تِم  اَسہِ  نِشہِ  فرماں بردٲری  سان  حاضر  سپدن،  تہِ  گوٚو  جان،  ورنہٕ  واتو  أسۍ  تِمن  نِشہِ  سۅ  لشکر  پیتھ  یِمن  سٍتۍ  مقابلہ  کرنُک  تِمن  طاقتٕے  آسسہِ  نہٕ،  بیٚیہِ  کڑوکھ  أسۍ  تِم  تَمہِ  شہرٕہ  منٛزٕ  ذلیل  کٔرِتھ  تہٕ  خوار  گٔژِھتھ۔  تٔمۍ  قٲصدن  ییٚلہِ  تِم  تحفہ  واپس  واتنٲوۍ،  بیٚیہِ  بووُن  سورُے  حال  بلقیسس  نِشہِ۔  سۅ  سپٕز  سلیمان  علیہ  السلام  سٕندیو  کمالاتو  سٍتۍ  کٲفی  متٲثر،  بیٚیہِ  سَپدُس  یقین  تِہِندِ  پیغمبر  آسنُک،  چنانچہ  ارادٕہ  کوٚرُن  سلیمان  علیہ  السلامس  نِشہِ  حٲضر  سَپدنُک۔  سلیمان  علیہ  السلامس  سَپُد  معلوم  وحی  سٍتۍ  یا  بیٚیہِ  کُنہِ  ذریعہ  کہ  سۅ  سَپٕز  روانہٕ  تِمن  نِشہِ  حٲضر  سپدنہٕ  خٲطرٕ۔"
  },
  {
    "verse_id": 38,
    "translation": "سلیمان  علیہ  السلامن  فرموو  پننین  معزز  لوٗکن  اہلِ  دربارن،  تۅہیہِ  اندرٕہ  کُس  اَکھاہ  دِیہِ  مےٚ  نِشہِ  واتنٲوِتھ  تَسُند  تخت،  تٔمۍ  سُند  فرمانبردار  سپدِتھ  مےٚ  نِشہِ  واتنہٕ  برونٹھُے۔"
  },
  {
    "verse_id": 39,
    "translation": "أکۍ  قوی  ہیکل  جِنن  دوٚپ،  بہٕ  دِمن  سُہ  تخت  تۅہیہِ  نِشہِ  أنِتھ  تُہٕندِ  دربارٕہ  نِشہِ  وۅتھنہٕ  برونٹھ،  مےٚ  چھُ  تمہِ  کہ  تُلنُک  کٲفی  طاقت،  بہٕ  واتناوَن  سُہ  تۅہیہِ  نِشہِ  امانتدٲری  سان،  سلیمان  علیہ  السلامن  دوٚپُس،  اَمہِ  کھۅتہٕ  جلدی  گوٚژھ  سُہ  واتُن۔"
  },
  {
    "verse_id": 40,
    "translation": "اَکھ  شخصاہ  اوس  ییٚمِس  نِشہِ  آسمانی  کتابن  ہُند  علم  اوس،  سُہ  گوٚو  آصف  بنِ  بَرخیا۔  تِمو  دوٚپ  أمِس  جِنس  بس  چون  طاقت  چھا  یُتُے۔  بہٕ  واتناوَن  سُہ  تخت  ژےٚ  نِشہِ  أکِس  أچھ  ٹیٖنٹھہِ  اندر۔  بعضو  فرموو  اَلذی  عندہ  علم  من  الکتاب۔  اَمہِ  أندرٕہ  چھُ  مراد  پانہٕ  سلیمان  علیہ  السلام،  تِموٕے  واتنوو  سُہ  تخت  أکِس  أچھ  ٹیٖنٹھہِ  اندر  پننہِ  روٗحٲنی  طاقت  سٍتۍ۔  چنانچہ  ییٚلہِ  تِمَو  وُچھ  سُہ  تخت  پانس  برونٹھہٕ  کنہِ،  شُکر  دپان  دوٚپُکھ  یہِ  چھُ  میٲنِس  پروردگارسُنٛد  بوٚڈ  فضل  تہٕ  مہربٲنی،  یُتھ  سُہ  مےٚ  آزمٲیش  کرِ  کہ  آیا  بہٕ  کرا  تٔمۍ  سٕنز  شکرگزٲری  کِنہٕ  نعوذ  باللہ  بہٕ  کرٕ  کُفرانِ  نعمت،  یہِ  کتھ  چھےٚ  ظٲہر  کہ  یُس  شکرگزٲری  کرِ،  تس  چھُنہٕ  تمُیک  فٲیدٕہ  مگر  پانسٕے۔  اللہ  تعالٰ  ہس  چھُنہٕ  تمُیک  کانٛہہ  نقصان،  کیازِ  میون  پروردگار  چھُ  بے  نیاز  لوٗکن  ہٕنزِ  شکرگزٲری  نِشہِ،  سُہ  چھُ  کریم،  ناشکری  عطا  کروُنین  تہِ  چھُ  عطا  کران  سُہ۔"
  },
  {
    "verse_id": 41,
    "translation": "تَمہِ  پتہٕ  کوٚر  سلیمان  علیہ  السلامن  تجویز  کہ  اَتھ  تختس  تٔمۍ  سٕندِس  بدلاوِ  صورت،  أسۍ  کرو  تٔمۍ  سٕنزِ  عقلہِ  امتحان،  أسۍ  وُچھَو  تٔمِس  یِیَا  وَتھ  پنُن  تخت  پرزٕ  ناونس  کُن  کِنہٕ  سۅ  چھےٚ  تِمَو  لوٗکو  اندرٕہ  یِمن  نہٕ  کانٛہہ  اَتھ  وَتھاہ  چھےٚ  یِوان  بے  عقلی  سببہٕ۔"
  },
  {
    "verse_id": 42,
    "translation": "توپتہٕ  ییٚلہِ  سۅ  بلقیس  آیہِ۔  وَننہٕ  آس  یُتھُے  چھا  چون  تخت،  دوٚپُن  زنتہٕ  سُے  چھُ۔  بیٚیہِ  دوٚپُن  اَسہِ  اوس  یہِ  معجزٕہ  وُچھنہٕ  برونٹھُے  تُہٕندِ  پیغمبر  آسنُک  تصدیق  سَپُد  مُت  بیٚیہِ  ٲسۍ  مُطیع  تہٕ  فرماں بردار  سپٕدۍ مٕتۍ،  ییٚلہِ  اَسہِ  قٲصدٕہ  سٕندِ  ذریعہ  تُہٕندۍ  کمالات  معلوم  سپٕدۍ  مٕتۍ  ٲسۍ۔  ییٚمہِ  معجزٕچ  ٲس  نہٕ  چنداں  ضرورت  روٗزمٕژ،  یہِ  معجزٕہ  وُچھنہٕ  برونٹھ  تٔمۍ  سُند  تصدیق  کرُن  چھُ  دلالت  کران  تٔمۍ  سٕندِس  کمالِ  عقل  و  گاٹہٕ  جارس  پٮ۪ٹھ۔  تَمی  مۅکھہٕ  کوٚر  اللہ  تعالیٰ  ہن  پتہٕ  تَسٕندِس  گاتہٕ  جارس  تٲیید  یہِ  فرماونہٕ  سٍتۍ  کہ۔"
  },
  {
    "verse_id": 43,
    "translation": "تَمہِ  آسِہا  ایمان  اوٚنمُت  مگر  سۅ  ٲس  پتھ  رٔٹمٕژ  ایمان  اننہٕ  نِشہِ  تِمَو  چیزو  یِمن  چیزن  ہٕندِ  پرستش  کرنُک  خدایس  ورٲے  عادت  اوسُس  سَپُدمُت،  سُہ  عادت  کیازِ  اوس  سَپُدمُت  کیازِ  سۅ  ٲس  کٲفر  قومہٕ  منٛزٕ۔  تَمہِ  پتہٕ  یوٚژھ  سلیمان  علیہ  السلامن  کہ  أمِس  بلقیسہِ  ہاوَو  أسۍ  معجزہ،  تہٕ  شانِ  نبوت  ہاونہٕ  پتہٕ  پننہِ  سلطنتُک  شان  تہِ،  تااینکہ  یُتھنہٕ  سۅ  زانٛہہ  دنیا  کہ  اعتبارٕہ  پَنُن  پان  زانہِ  بوٚڈ۔  چنانچہ  تِمَو  بنوو  اَکھ  عظیم  الشان  شیشہ  گراہ  یَتھ  پرتھ  طرفہٕ  لاگنہٕ  آمٕتۍ  ٲسۍ  شیشے  شیشہِ،  تَمہِ  کِس  صحنس  منٛز  اوس  اَکھ  تلاواہ  آمُت  بناونہٕ،  تتھ  منٛز  اوس  آبِ  صاف،  بیٚیہِ  گاڈٕ  تراونہٕ  آمژٕہ،  پٮ۪ٹھہٕ  اوس  تتھ  تلاوس  فرش  دِنہٕ  آمُت  صاف  و  شفاف  شیشن  ہُنٛد،  ظٲہر  پٲٹھۍ  ٲسۍ  نہٕ  تِم  شیشہِ  بوزنے  یِوان،  سُہ  تلاو  اوس  آنگنس  منٛز  ییٚمہِ  پٮ۪ٹھۍ  شیشہ  محلس  منٛز  اَژنہٕ  خٲطرٕ  ضرور  پکُن  اوس  پیوان۔"
  },
  {
    "verse_id": 44,
    "translation": "تس  بلقیسہِ  آو  وَننہٕ،  اَژ  ییٚمہِ  آنگنہٕ  مٔنزۍ  یتھ  کمرس  اندر،  یۅہے  کمرٕہ  ما  کرکھ  ژٕہ  پسند  پننہِ  قیام  گاہ  خٲطرٕ،  پس  ییٚلہِ  تَمہِ  سُہ  آنگُن  وُچھ  اندر  أژِتھ۔  آنگنہٕ  کِس  تلاوس  گوس  خیال  کہ  یہِ  ما  چھُ  دریاو  اَتھ  آنگنس  منٛز،  تَمی  مۅکھہٕ  کھٲرۍ  تَمہِ  یَزار  نٔرۍ  گرۅزَو  نِشہِ  تھوٚد۔  گرۅزٕہ  تھاوین  نَنے  یِتھہٕ  پٲٹھۍ  آبس  منٛز  وَسنہٕ  خٲطرٕ  کانہہ  تھاوان  چھُ۔  سلیمان  علیہ  السلامن  دوٚپُس  ییٚلہِ  تِمن  نظر  پیٚیہِ  اَتھ  پٮ۪ٹھ۔  اے  بلقیس  یہِ  چھُ  سورُے  محل،  آنگُن  ہیتھ  چھُ  فرش  کرنہٕ  آمُت  شیشو  سٍتۍ۔  تَمہِ  ساعتہٕ  سَپُد  معلوم  بلقیسہِ  کہ  ییٚتہِ  چھِ  دنیٲوی  عجٲیب  چیز  تہِ  تَمہِ  قسمٕکۍ  یِم  نہٕ  مےٚ  ازتام  وُچھِمٕتۍ  چھِ۔  چنانچہ  تِہِندِس  دِلس  اندر  سَپٕز  پرتھ  طریقہ  سلیمان  علیہ  السلام  سٕنز  پوٗرٕ  وُقعت  تہٕ  عظمت  پٲدٕہ۔  تَمہِ  ساعتہٕ  دوٚپ  تَمہِ  پروردگارا،  مےٚ  کوٚر  ظلم  پٲنۍ  پانس  کفرٕ  تہٕ  شرکہٕ  سٍتۍ  ازتام۔  اَز  چھَس  بہٕ  مسلمان  سپدان،  ایمان  اَنان  سلیمان  علیہ  السلامس  سٍتۍ  یعنی  تِہِندِ  طریقہٕ  موجوب  چھَس  پژھ  کران  تس  معبودِ  برحقس  یُس  عالمینن  ہُنٛد  ربّ  چھُ،  یٔہے  گٔیہِ  بلقیس،  چنانچہ  سلیمان  علیہ  السلامن  کوٚر  توپتہٕ  تِمن  سٍتۍ  نکاح۔  "
  },
  {
    "verse_id": 45,
    "translation": "پٔزِپٲٹھۍ  بیٚیہِ  سوٗز  اَسہِ  قومِ  ثمودس  کُن  تِہُنٛد  بوے  صالح  علیہ  السلام  یۅہے  پیغام  ہیتھ  کہ  شرک  ترٲوِتھ  کٔرِو  توٚہۍ  عبادت  معبودِ  برحق  سٕنز،  تِمن  پَزِہا  سٲری  اَنہن  تِم  ایمان۔  پس  سَپزٕہ  تِم  زٕہ  جماعژ،  باایمان  تہٕ  کٲفر،  تِمے  ٲسۍ  پانہٕ  وٲنۍ  ہَرہَر  تہٕ  قضیہ  کران،  تِہُنٛد  قضیہ  ییٚلہِ  ووت  صالح  علیہ  السلامس  نِشہِ  تِمَو  دُیت  فٲصلہٕ  باایمانن  ہٕندِ  حقہٕ،  کٲفر  لٔگۍ  وَننہِ  ییٚمہِ  عذابُک  بیٖم  توٚہۍ  اَسہِ  کران  چھِو  سُہ  عذاب  أنِو  جلد۔  "
  },
  {
    "verse_id": 46,
    "translation": "تِمَو  دوٚپہَکھ  اے  لوٗکو،  توٚہۍ  کیازِ  چھِو  توبہ  کرنہٕ  تہٕ  ایمان  اَننہٕ  برونٹھ  یُس  رُت  چیزاہ  چھُ،  عذاب  ژھانڈان،  یُس  یچھ  چیزاہ  چھُ۔  تۅہیہِ  پزِہا  کہ  عذابُک  وعید  بوٗزِتھ  ایمان  اَنُن  تہٕ  پژھ  کرٕنۍ۔  تتھ  برعکس  چھِو  توٚہۍ  عذاب  کُے  درخواست  کران،  یہِ  گوٚو  سٮ۪ٹھاہ  بے  پرواہ  لاگُن۔  اَتھ  بدل  کونہٕ  چھِو  توٚہۍ  اللہ  تعالیٰ  س  کفرٕ  نِشہِ  مغفرت  منگان،  دیٚو  تۅہیہِ  پٮ۪ٹھ  رحم  یِیہِ  کرنہٕ،  عذاب  نِشہِ  یِیِو  محفوظ  تھاونہٕ۔"
  },
  {
    "verse_id": 47,
    "translation": "تِمَو  دوٚپہس  أسۍ  چھِتھ  ژٕہ  بیٚیہِ  یِم  ژےٚ  سٍتۍ  چھِ  پھیٚشل  زانان  کیازِ  یٚتہِ  پٮ۪ٹھہٕ  تۅہیہِ  یہِ  نوٚو  مذہب  کوٚڈُو،  تُہٕنز  یہِ  نٔو  جماعت  پٲدٕھ  سپٕز  تَتہِ  پٮ۪ٹھہٕ  سپٕز  قومس  منٛز  بے  اتفٲقی۔  نااتفٲقی  ہٕنزٕ  یِمہٕ  خرٲبیہِ  چھےٚ  تِمہٕ  سپزٕہ  سارے  ظٲہر۔  لہٰذا  چھِو  توٚہی  یِمن  خرٲبین  ہٕندۍ  ذمہٕ دار۔  تُہٕندِ  نحوستُک  سبب  چھُ  اللہ  تعالیٰ  ہس  معلوم،  تُہٕنزٕہ  کفرچہ  تہٕ  شرکہٕ  چہ  کامہِ  چھےٚ  اللہ  تعالیٰ  ہس  معلوم،  یِمہٕ  سختیہِ  چھےٚ  یِمنٕے  کامین  ہٕندِ  شامتہٕ  تۅہیہِ  واتان۔  چنانچہ  سۅے  نااتفٲقی  چھےٚ  یچھ  تہٕ  مذموم  یۅسہٕ  پزِس  تہٕ  حقس  خلاف  کرنہٕ  سٍتۍ  سپدِ۔  لہٰذا  سپدِنہٕ  اَمُیک  الزام  باایمانن  پٮ۪ٹھ  بلکہ  چھُ  اَمُیک  الزام  کٲفرن،  وۅنۍ  کوٚت  وٲتِو  توٚہۍ،  بلکہ  چھِو  توٚہۍ  تِم  لوٗکھ  یِم  اَمہِ  کفرٕسببہٕ  عذابس  گرفتار  یِن  کرنہٕ۔"
  },
  {
    "verse_id": 48,
    "translation": "یِتھہٕ  پٲٹھۍ  ٲس  اَتھ  شہرس  اندر  کٲفرن  ہٕنز  کثرت  لیکن  تِہِندۍ  سرغنہٕ  ٲسۍ  اَتھ  شہرس  اندر  نو  جمٲعژ  یِمہٕ  مُلکس  منٛز  تبٲہی  کران  آسہٕ،  کُنہِ  قسمہٕ  سنبالان  آسہٕ  نہٕ  بلکہ  ٲسۍ  فساد  کران۔  چنانچہ  اکہِ  پھِرِ  کوٚرُکھ  یہِ  فساد  کرنُک  ارادٕہ۔"
  },
  {
    "verse_id": 49,
    "translation": "وَننہِ  لٔگۍ  پانہٕ  وٲنۍ  کہ  توٚہۍ  سٲری  کٔرِو  قسم  خداے  سُند  یَتھ  کتھہِ  پٮ۪ٹھ  کہ  أسۍ  گژھو  رات  کِیُت  توپتہٕ  کرو  حملہٕ  صالح  صٲبس  پٮ۪ٹھ،  تتھ  اندر  مارون  سُہ  بیٚیہِ  تِہُند  عیال  بیٚیہِ  تِہِنز  سٲرٕے  جماعت۔  تَمہِ  پتہ  ہرگاہ  تحقیقاتٕچ  نوبت  آیہِ،  أسۍ  وَنَو  تٔمۍ  سٕندِس  ؤلِیَس  تہٕ  تِہٕندیٚن  وٲرِثن،  أسۍ  ٲسۍ  نہٕ  شٲمل  أمِس  تہٕ  أمۍ  سٕندِ  عیال  کِس  مارنس  اندر۔  سٍتۍ  وَنو  أسۍ  چھِ  واقعی  پوٚز  وَنہٕ  وُنۍ۔  اَتھ  پٮ۪ٹھ  آسہِ  اختلاف  موقعُک  کانٛہہ  گواہاہ۔  معاملہٕ  دَبہِ  تٔتِتھٕے۔  توپتہٕ  دراے  یِم  اَکہِ  شبہٕ  یہِ  کٲم  کرنہٕ  خٲطرٕ۔"
  },
  {
    "verse_id": 50,
    "translation": "تِم  ٲسۍ  پننہِ  جایہِ  اَمہِ  قسمٕکۍ  تدبیرکران،  أسۍ  تہِ  ٲسۍ  پننہِ  جایہِ  تِہِندِ  گالنُک  تدبیرکران،  تِمن  روٗزنہٕ  تَمِچ  خبرٕے،  سُہ  گوٚو  یی  کہ  تِم  ییٚلہِ  یہِ  کٲم  کرنہٕ  خٲطرٕ  پکان  ٲسۍ  اَکہِ  کۅہہ  پٮ۪ٹھہٕ  گوٚو  اَکھ  بوٚڈ  پلاہ  ڈُلہٕ  یۅہے  پیوٚو  سیوٚد  یِمنٕے  پٮ۪ٹھ،  تتھ  تل  گٔژِھتھ  موٗدۍ  سٲری۔"
  },
  {
    "verse_id": 51,
    "translation": "پس  وُچھ  ژٕہ  اے  وُچھہِ  وُنہِ  کہ  تِہِندین  تدبیرن  ہُنٛد  انجام  کیا  سَپُد،  سُہ  گوٚو  یی  زِ  اَسہِ  گٲلۍ  تِم  بیٚیہِ  تِہُند  قوم  سورُے  اَمہِ  علاوٕہ  آسمٲنی  عذابہٕ  سٍتۍ۔"
  },
  {
    "verse_id": 52,
    "translation": "ییٚکیا  چھِ  گرٕ  تِہِندۍ  دُبہٕ  بیٖٹھِمٕتۍ،  وٲران  گٔمٕتۍ،  تِہِندِ  ظلمہٕ  یعنی  کفرتہٕ  شرک  کرنہٕ  کہ  سببہٕ۔  چنانچہ  مکٕکۍ  لوٗکھ  چھِ  شام  گژھنہٕ  چہ  وَتہِ  اندر  تِمہٕ  جایہِ  وُچھان۔  پٔزِپٲٹھۍ  اَتھ  منٛز  چھُ  بوٚڈحٲرت  زانہٕ  وُنین  لوٗکن  ہٕندِ  خٲطرٕ۔"
  },
  {
    "verse_id": 53,
    "translation": "بیٚیہِ  دُیت  اَسہِ  نجات  تِمن  لوٗکن  یِمَو  ایمان  اوٚن  بیٚیہِ  ٲسۍ  خدایس  کھۅژان،  پتھ  روزان  شرکہ  کفرٕ  نِشہِ،  تَمہِ  قتلہٕ  نِشہِ  تہِ  ییمُیک  تِمَو  مشورٕہ  کریوو،  بیٚیہِ  اَمہِ  قہری  عذاب  نِشہِ  تہِ۔"
  },
  {
    "verse_id": 54,
    "translation": "بیٚیہِ  سوٗز  اَسہِ  لوط  علیہ  السلام  پننِس  قومس  کُن،  ییٚلہِ  تِمَو  دوٚپ  پننِس  قومس  کہ  کیا  توٚہۍ  چھِوا  یہِ  یچھ  کٲم  کران،  حالانکہ  توٚہۍ  چھِو  وُچھان  یہِ  کِژھ  یچھ  کٲم  چھےٚ۔"
  },
  {
    "verse_id": 55,
    "translation": "کیا  توٚہۍ  چھِوا  مردن  نِشہِ  یِوان  پنٕنۍ  خوٲہش  تہٕ  شہوت  پوٗرٕ  کرنہٕ  خٲطرٕ  زنانہٕ  ترٲوِتھ  یِمہٕ  تمی  خٲطرٕ  چھےٚ  پٲدٕھ  کرنہٕ  آمژٕہ،  بلکہ  چھِو  توٚہۍ  جٲہل  قوماہ،  خبرٕے  چھَو  نہٕ  اَمُیک  نتیجہ  کیا  نیرِ۔"
  },
  {
    "verse_id": 56,
    "translation": "پس  اوسنہٕ  تِمن  لوٗکن  ہُنٛدجواب  کِہِنۍ تہِ  مگر  یی  زِ  دوٚپ  تِمَو  پانہٕ  وٲنۍ  کہ،  کٔڑِیوٗن  لوط  علیہ  السلام  سُند  اہل  و  عیال  لوط  علیہ  السلام  ہیتھ  پننہِ  شہرٕہ  منٛزٕ  کیازِ  تِم  چھِ  پانس  شانت  زانان،  ییٚلہِ  اوٚت  پٮ۪ٹھ  کٲم  وٲژ،  اَسہِ  کوٚر  تتھ  قومس  پٮ۪ٹھ  عذاب  نٲزل۔"
  },
  {
    "verse_id": 57,
    "translation": "پس  دُیت  اَسہِ  نجات  لوط  علیہ  السلامس  بیٚیہِ  تٔمۍ  سٕندِس  عیالس  تِہِنزِ  أکِس  زنانہِ  ورٲے  یۅسہٕ  اَسہِ  اَزلے  مقرر  کٔرمٕژ  ٲس  أتھۍ  روٗزِتھ  عذابس  گرفتار  سپدٕوُنیو  اندرٕہ۔"
  },
  {
    "verse_id": 58,
    "translation": "توپتہٕ  تروو  اَسہِ  تِمن  پٮ۪ٹھ  عجیب  قسمُک  روٗد  یَتھ  منٛز  کنہِ  آسہٕ،  پس  اوس  سٮ۪ٹھاہ  یچھ  تِمن  بیٖم  کرنہٕ  آمتین  ہُنٛد  سُہ  روٗد۔"
  },
  {
    "verse_id": 59,
    "translation": "دٔپِو  حمد  توٚہۍ  خدایس  نافرمانن  ہٕندِس  ہلاک  گژھنس  پٮ۪ٹھ،  بیٚیہِ  بوٚوُن  سلامتی  ہمیشہ  خداے  سٕندین  تِمن  بندن  پٮ۪ٹھ  یِم  تٔمۍ  ژٲرۍ  تہٕ  برگزیدہ  کٔرِن۔  کیا  خدا  معبود  برحق  ییٚمۍ  سٕندۍ  احسانات  بیان  کرنہٕ  آے  چھا  بہتر  کِنہٕ  تِم  معبودانِ  بٲطل  یِمن  تِم  خداے  سٕندۍ  شریک  چھِ  ٹٔھہراوان۔  اَمُیک  تفصیل  چھُ  یِتھہٕ  پٲٹھۍ  کہ  اے  لوٗکو  توٚہۍ  کٔرِتو  خداے  سٕندین  کمالاتن  اندر  غور،  توپتہٕ  ؤنۍ  تو  تِم  پۅتٕلۍ  چھا  بہتر۔ "
  },
  {
    "verse_id": 60,
    "translation": "کِنہٕ  سُہ  ذاتِ  پاک  چھُ  بہتر  ییٚمۍ  آسمان  تہٕ  زمین  پٲدٕہ  کٔرۍ،  بیٚیہِ  ییٚمۍ  آسمان  کہ  طرفہٕ  تُہٕندِ  خٲطرٕ  روٗد  تروو،  تمی  روٗدٕ  سٍتۍ  کھارِ  اَسہِ  سرسبز  باغن  ہٕندۍ  کُلۍ،  یِم  تروتازٕہ  تہٕ  پُررونق  چھِ،  اوسنہٕ  توھیہِ  ممکن  کہ  توٚہۍ  کیا  کھٲلِہوٗکھ  تِمن  باغن  ہٕندۍ  کُلۍ  پانے،  یہِ  بوٗزِتھ  ؤنۍ  توکیا  اللہ  تعالیٰ  ہس  سٍتۍ  شوٗبیاہ  عبادتس  اندر  بیٚیہِ  کانٛہہ  معبوٗداہ  شریک ﴿ہرگزنہٕ﴾  مگر  یِم  مشرک  چھِنہٕ  توتہِ  مانان،  بلکہ  چھِ  توتہِ  بیٚین  مخلوقن  خدایس  سٍتۍ  برابر  تھاوان۔  معبود  برحق  سٕندۍ  بیٚیہِ  کمالات  بوٗزِتھ  کہ  کیا  یِم  معبودانِ  بٲطل  چھا  عبادتس  سزاوار۔"
  },
  {
    "verse_id": 61,
    "translation": "کِنہِ  سُہ  ذاتِ  پاک  چھُ  بہتر،  ییٚمۍ  زمین  کوٚر  ملوقن  ہٕندِ  روزنٕچ  تہٕ  قرار  کرنٕچ  جاے،  بیٚیہِ  ییٚمۍ  تَمہِ  زمین  منٛزٕ  کۅلہٕ  تہٕ  دریاو  پکناوۍ،  بیٚیہِ  ییٚمۍ  اَمہِ  زمین  کہ  ٹٔھہرنہٕ  خٲطرٕ  اَتھ  پٮ۪ٹھ  کۅہ  کٔرۍ  پٲدٕہ  لنگر  ہِوۍ،  بیٚیہِ  ییٚمۍ  دۅن  دریاون  منٛز  کوٚر  ٹھوٚر  تَمہِ  قسمہٕ  کہ  دریاوُک  آب  چھُنہٕ  میلان  بیٚیہِ  دریاوٕ  کِس  آبس  سٍتۍ،  یہِ  بوٗزِتھ  ؤنۍ  تو،  کیا  اللہ  تعالیٰ  ہس  سٍتۍ  ہیٚکیاہ  بیاکھ  معبود  شریک  ٲسِتھ،  مگر  مشرک  چھِنہٕ  توتہِ  یہِ  کتھ  مانان،  بلکہ  چھَنہٕ  تِمَو  لوٗکو  اندرٕہ  واریاہن  خبرٕے  کینٛہہ،  خیر،  تس  ذاتِ  پاک  سٕندۍ  بیٚیہِ  کمالات  بوٗزِتھ  ؤنۍ  تو  کہ  یِم  معبودانِ  بٲطل  چھا  بہتر۔"
  },
  {
    "verse_id": 62,
    "translation": "کِنہٕ  سُہ  ذاتِ  پاک  چھُ  بہتر  یُس  بے  قرار  تہٕ  لاچار  سٕندِس  منگنس  اِجابت  چھُ  کران  ییٚلہِ  سُہ  تس  منگان  چھُ،  بیٚیہِ  یُس  مصیبت  تہٕ  سختی  دوٗر  چھُ  کران،  بیٚیہِ  یُس  تۅہیہِ  چھُ  کران  زمینس  اندر  صاحبِ  تصرف  تہٕ  جانشین،  یہِ  بوٗزِتھ  ؤنۍ  تو  توٚہۍ  اللہ  تعالیٰ  ہس  شریکِ  عبادت  آسنس  لایق  چھا  بیٚیہِ  کانٛہہ  معبوداہ ﴿ہرگزنہٕ﴾ مگر  سٮ۪ٹھاہ  کم  چھِو  توٚہۍ  اَمُیک  خیال  تہٕ  یِمہٕ  کتھہٕ  یاد  تھاوان۔  وۅنۍ  بوٗزِو  تِہِندۍ  بیٚیہِ  کمالات،  توپتہٕ  ؤنۍ  تو  یِم  معبوٗدانِ  بٲطل  چھا  عبادتس  سزاوار۔"
  },
  {
    "verse_id": 63,
    "translation": "کِنہٕ  سُہ  ذاتِ  پاک  چھُ  سزوار  یُس  تۅہیہِ  وَتھ  ہاوان  چھُ  خشکی  تہٕ  تری  ہٕنزن  گٹن  اندر،  بیٚیہِ  یُس  سوزان  چھُ  وَاوس  پننہِ  رحمتہٕ  یعنی  بارانِ  رحمت  برونٹھ  خۅشخبری  ہیتھ،  یہِ  بوٗزِتھ  ؤنۍ  تو  باوجود  آں  ہیٚکیا  تس  سٍتۍ  کانٛہہ  معبوداہ  شریک  بٔنِتھ  عبادتس  اندر،  ہرگزنہٕ،  بلکہ  چھُ  اللہ  تعالیٰ  تِہِندِ  شرکہٕ  نِشہِ  سٮ۪ٹھاہ  بالا  تہٕ  تھوٚد۔  تس  معبودِ  برحق  سٕندۍ  بیٚیہِ  کمالات  بوٗزِتھ  ؤنۍ  تو  کہ  یِم  معبودانِ  بٲطل  چھا  بہتر۔"
  },
  {
    "verse_id": 64,
    "translation": "کِنہٕ  سُہ  ذاتِ  پاک  چھُ  بہتر  ییٚمۍ  سٲری  مخلوقات  گۅڈٕہ  پٲدٕہ  کٔرۍ،  توپتہٕ  کریکھ  سُے  دوبارٕہ  بیٚیہِ  پٲدٕہ،  بیٚیہِ  یُس  تۅہیہِ  رزق  چھُو  عطا  کران  آسمان  کہ  طرفہٕ  روٗد  ترٲوِتھ  تہٕ  زمین  کہ  طرفہٕ  غلہٕ  تہٕ  کُلۍ  کھٲرِتھ،  یہِ  بوٗزِتھ  ؤنۍ  تو،  کیا  معبودِ  برحقس  شریکِ  عبادت  آسنس  لایق  چھا  بیٚیہِ  کانٛہہ  معبوداہ،  ہرگاہ  تِم  یہِ  بوٗزِتھ  وَنن  کہ  تِہِندۍ  معبودتہِ  چھِ  مستحق  عبادت،  توٚہۍ  فرمٲوِیوٗکھ  یارسول  اللہؐ،  أنِو  تہٕ  کٔرِو  سۅ  دلیل  پیش،  چھِو  ہے  توٚہۍ  پوٚز  وَنہٕ  وُنۍ۔  یِم  لوٗکھ  قیامتُک  وقت  مُعین  پٲٹھۍ  نہ  وَننہٕ  سببہٕ  قیامتس  انکار  کران  چھِ  تِمن  ؤنِو  توٚہۍ  جواب  کہ  تِہُنٛد  یہِ  وَنُن  چھُ  غلط  کیازِ  یہِ  قیامتُک  مسلہٕ  چھُ  غیب  چو  کتھو  اندرٕہ،  تہٕ  یِم  مخلوقات  آسمان  و  زمینس  منٛز  چھِ،  تِمَو  منٛزٕ  چھُنہٕ  کانٛہہ  تہِ  غیب  چہ  کتھہٕ  زانان  خدایس  ورٲے۔  ہرگاہ  مےٚ  نِشہِ  تہٕ  تۅہیہِ  نِشہِ  قیامت  کہ  وقوعُک  علم  پوٗشیدٕہ  روٗد  یہِ  کیا  کتھاہ  چھےٚ۔  تمام  عالمس  منٛز  یِم  مخلوق  چھِ  تِمن  نِشہِ  چھےٚ  اَمہِ  ورٲے  تہِ  بیٚیہِ  کٲژاہ  کتھہٕ  پوٗشیدٕہ۔"
  },
  {
    "verse_id": 65,
    "translation": "توٚہۍ  فرمٲوِیوٗکھ  یارسول  اللہؐ  آسمانن  تہٕ  زمینن  منٛز  یِم  چھِ  تِمَو  اندرٕہ  زانہِ  نہٕ  کانٛہہ  اکھاہ  غیب  خدایس  ورٲے،  بیٚیہِ  چھَنہٕ  لوٗکن  کینٛہہ  تہِ  خبر  کہ  کر  یِن  تِم  بیٚیہِ  زندٕہ  کرنہٕ  تہٕ  قبرو  منٛز  تُلنہٕ۔"
  },
  {
    "verse_id": 66,
    "translation": "بلکہ  سَپُد  ختم  تِہُنٛد  علم  ٲخرتس  متعلق،  توپتہٕ  وٲتۍ  نہٕ  تِم  کُنہِ  نتیجس  پٮ۪ٹھ،  چنانچہ  تِم  چھِ  وُنہِ  تَمہِ  کہ  حقہٕ  شکہٕ  سٕے  منٛز،  بلکہ  چھِ  تِم  تمہِ  کہ  حقہٕ  أنۍ  تہٕ  نابیٖنا  کیازِ  یِتھہٕ  پٲٹھۍ  أنِس  چھَنہٕ  وَتھ  درٛینٹھۍ  یِوان  تٔمۍ  سُند  مقصدس  واتُن  چھُ  دشوار،  یِتھے  پٲٹھۍ  واتن  نہٕ  تِم  تہِ  مقصدس۔"
  },
  {
    "verse_id": 67,
    "translation": "بیٚیہِ  دوٚپ  تعجب  کِنۍ  تِمَو  لوٗکو  یِمَو  انکار  کوٚر  قیامتس  کیاہ  أسۍ  تہٕ  بیٚیہِ  سٲنۍ  مٲلۍ  بُڈِ  بب،  ییٚلہِ  أسۍ  میٚژِ  سٍتۍ  میٚژ  آسو  گٔمٕتۍ،  توپتہٕ  یِموٕہ  أسۍ  قبرو  منٛزٕ  بیٚیہِ  کڑنہٕ۔"
  },
  {
    "verse_id": 68,
    "translation": "پٔزِپٲٹھۍ  اَسہِ  سٍتۍ  بیٚیہِ  سانین  مالیٚن  بُڈِ  ببن  سٍتۍ  چھِ  یِتھۍ  وعدٕہ  برونٹھ  تہِ  کرنہٕ  آمٕتۍ،  کیازِ  سٲری  انبیا  آے  یۅہے  وعدٕہ  کران  مگر  نہ  سَپُد  ازتام  سُہ  وعدٕہ  پوٗرٕہ،  نہ  ووٚن  کٲنسہِ  کہ  کر  آسہِ  سۅ  قیامت،  اَسہِ  اندرٕہ  چھُ  معلوم  سپدان  کہ  یِمہٕ  چھےٚ  بیٚیہِ  سٕنزٕ  کتھہٕ  یِمہٕ  بروٗنٹھِمین  نِشہِ  نقل  کرنہِ  یوان  چھےٚ۔"
  },
  {
    "verse_id": 69,
    "translation": "ییٚلہِ  قیامت  کِس  امکانس  پٮ۪ٹھ  عقلی  دلیلہٕ  تہٕ  تَمہِ  کِس  وقوعس  پٮ۪ٹھ  نقلی  دلیلہٕ  واریاہن  جاین  توٚہۍ  ٲو  بوزناونہٕ،  تۅہیہِ  پَزِ  نہٕ  انکار  کرُن،  وَرنہٕ  بَنہِ  توہیہِ  سُے  حال  یُس  بیٚیَن  منکرن  بنیومُت  چھُ،  ہرگاہ  تِمن  تتھ  اندر  شک  چھُ،  توٚہۍ  فرمٲوِیوٗکھ  یارسول  اللہ،  اے  منکرو  توٚہۍ  پھیٖرِتو  منکر  قومن  ہٕندین  مُلکن  اندر  توپتہٕ  وُچھِتو  تِمن  منکرن  نافرمانن  ہُنٛد  انجام  کیا  چھُ  سَپُدمُت،  تِم  کِتھہٕ  پٲٹھۍ  چھِ  عذابو  سٍتۍ  گالنہٕ  آمٕتۍ،  ہرگاہ  باوجود  یِمَو  مؤثر  نصیحتو  تہٕ  وعظو  تِم  توتہِ  تِہِندِس  مخالفتس  پٮ۪ٹھ  کمر  گٔنڈِتھٕے  روزن۔"
  },
  {
    "verse_id": 70,
    "translation": "توٚہۍ  مَہ  حض  ہیٚیِو  تِہُنٛد  غم  یارسول  اللہؐ،  بیٚیہِ  یِمہٕ  شرارت  چہ  کامہِ  تِم  کران  چھِ  تِمَو  سٍتۍ  مَہ  سپدِن  تُہُند  دلِ  مبارک  تنگ،  بیٚیَن  انبیاہن  سٍتۍ  تہِ  چھُ  یۅہے  معاملہٕ  سَپُدمُت۔"
  },
  {
    "verse_id": 71,
    "translation": "بیٚیہِ  چھِ  تِم  منکر  مسلمانن  وَنان،  کتہِ  چھُ  سُہ  عذاب  ییٚمُیک  وعدٕہ  تھاونہٕ  یِوان  چھُ،  ہرگاہ  توٚہۍ  پٔزِیٲرۍ  چھِو۔"
  },
  {
    "verse_id": 72,
    "translation": "توٚہۍ  فرمٲوِیوٗکھ  یارسول  اللہ،  دیٚو  جلدی  واتہِ  تۅہیہِ  نِشہِ  تَمہِ  عذابُک  اَکھ  حصہ  ییٚمہِ  کہ  جلد  واتنُک  توٚہۍ  مطالبہٕ  کران  چھِو،  وُنیُک  تانۍ  یُس  تتھ  منٛز  تٲخیر  سَپُد  تَمُیک  وجہ  چھُ  کہ۔"
  },
  {
    "verse_id": 73,
    "translation": "پٔزِپٲٹھۍ  تُہُند  پروردگار  چھُ  لوٗکن  ہٕندِ  حقہٕ  فضلہٕ  وول  مگر  اکثر  لوٗکھ  چھِنہٕ  شکر  گزٲری  کران،  عذاب  کِس  تٲخیرس  تہٕ  مۅہلتس  چھِنہٕ  غنیمت  زانان۔  اَتھ  مۅہلت  کِس  وقتس  شوٗبہِ  ہا  تِمن  حق  ژھانڈُن،  حق  قبول  کرُن،  تہِ  سَپدِہا  بٲعث  تِہِندِ  نجاتِ  ابدی  یُک،  تتھ  بدل  چھِ  انکار  کران  تہٕ  عذابُک  معاملہٕ  ٹھٹھہٕ  زٲنِتھ  تتھ  منٛز  جلدی  ژھانڈان۔  لہٰذا  مَہ  زٲنِن  تِم  کہ  یِمن  کتھن  پٮ۪ٹھ  کیا  یِیہِ  نہٕ  تِمن  سزاہٕے  دِنہٕ۔"
  },
  {
    "verse_id": 74,
    "translation": "پٔزِپٲٹھۍ  تُہُند  پروردگار  چھُ  پوٗرٕ  زانان  تہِ  سورُے  یہِ  تِم  لوٗکھ  پننین  سیٖنن  تہٕ  دِلن  منٛز  کھٔٹِتھ  تھاوان  چھِ،  بیٚیہِ  تہِ  سورُے  یہِ  نٔنہِ  راوان  چھِ۔  اللہ  تعالیٰ  ہس  تَمِچ  پوٗرٕ  خبر  آسنہٕ  علاوٕہ  چھُ  ظٲہری  طور  تہَ  باضٲبطہ  دفترن  اندر  درج  یِوان  کرنہٕ،  تِہٕنزن  کامین  ہٕنزچھَنہٕ  کینٛہہ  خصوصیت۔"
  },
  {
    "verse_id": 75,
    "translation": "بلکہ  چھَنہٕ  کانٛہہ  پوٗشیدٕہ  چیزاہ  آسمانن  تہٕ  زمینن  منٛز  یُس  نہٕ  درج  چھُ  نَنہِ  کتابہِ  اندر  یعنی  لوحِ  محفوظس  اندر۔"
  },
  {
    "verse_id": 76,
    "translation": "پٔزِپٲٹھۍ  یہِ  قرآن  مجید  چھُ  فٲصلہٕ  بیان  کران  بنی  اسرٲیلن  پٮ۪ٹھ  واریاہن  تِمن  چیزن  منٛز  یِمن  اندر  تِم  اختلاف  کران  چھِ۔"
  },
  {
    "verse_id": 77,
    "translation": "بے  شک  قرآن  مجید  چھُ  باایمانن  ہٕندِ  خٲطرٕ  خاص  ہدایت  بیٚیہِ  خاص  رحمت۔  ہدایت  بااعتبار  طاعات  و  اعمال،  رحمت  بااعتبار  ثمرات  و  نتایج۔  "
  },
  {
    "verse_id": 78,
    "translation": "ییٚلہِ  نہٕ  تِمَو  مون  عقلی  تہٕ  شرعی  فٲصلہٕ۔  بے  شک  وۅنۍ  کرِ  تُہُند  پروردگار  عملی  فٲصلہٕ  تِمن  اختلاف  کروُنین  منٛز  پننہِ  حکمہٕ  سٍتۍ  قیامتُک  دۅہ۔  تمی  دۅہ  سَپدِ  تِمن  معلوم  پوٚز  کیا  اوس  تہٕ  اَپُز  کیا  اوس۔  سُہ  پروردگار  چھُ  غٲلب  تہٕ  زبردست،  سورُے  زانہٕ  وُن،  تس  نِشہِ  چھُنہٕ  پوٗشیدٕہ  کِہِنۍ۔"
  },
  {
    "verse_id": 79,
    "translation": "پس  کٔرِو  توٚہۍ  توکل  تٔسۍ  معبودِ  برحقس  پٮ۪ٹھ،  بے  شک  توٚہۍ  چھِو  نٔنِس  پٔزِس  پٮ۪ٹھ،  پٔزِیاریٚن  چھُ  اللہ  تعالیٰ  مدد  تہٕ  یٲری  کران۔"
  },
  {
    "verse_id": 80,
    "translation": "بے  شک  توٚہۍ  ہیٚکیوٗکھ  نہٕ  بوزنٲوِتھ  مۅردٕہ،  بیٚیہِ  ہیٚکیوٗکھ  نہٕ  بوزنٲوِتھ  پَنُن  آلو  زندٕہ  خصوصاً  ییٚلہِ  تِم  تۅہیہِ  کُن  تھر  کٔرِتھ  ژلان  آسن۔"
  },
  {
    "verse_id": 81,
    "translation": "بیٚیہِ  ہیٚکیوٗکھ  نہٕ  توٚہۍ  أنۍ  تہٕ  نابینا  گمرٲہی  نِشہِ  بچٲوِتھ،  تِمن  وَتھ  ہٲوِتھ،  توٚہۍ  ہیکیوٗکھ  نہٕ  بوزنٲوِتھ  مگر  تِمے  یِم  سانین  آیاتن  پٮ۪ٹھ  پژھ  تہٕ  یقین  کران  آسن،  تِمے  لوٗکھ  چھِ  سٲنۍ  حکم  مانہٕ  وُنۍ۔"
  },
  {
    "verse_id": 82,
    "translation": "بیٚیہِ  ییٚلہِ  وعدۂ  قیامت  لوٗکن  پٮ۪ٹھ  پوٗرٕ  سَپدٕوُن  آسہِ،  یعنی  قیماتُک  وقت  ییٚلہِ  نزدیک  سَپدِ،  أسۍ  کڑون  تِہِندِ  خٲطرٕ  عجیب  جانوراہ  اَکھ  زمینہٕ  منٛزٕ۔  سُے  جانور  کرِ  لوٗکن  سٍتۍ  کتھہٕ،  دپیکھ  کٲفر  لوٗکھ  چھَنہٕ  سانین  آیاتن  یقین  کران  خصوصاً  تِمن  آیاتن  یِم  قیامتس  متعلق  چھِ،  وۅنۍ  وٲژ  قیامت  نزدیک۔  چنانچہ  اَکھ  علامت  اوس  تمُیک  میون  ظٲہر  سَپدُن،  چنانچہ  اَتھ  کرن  سٲری  تصدیق،  پیغمبر  ٲسِکھ  فرماوان،  تِمن  ٲسۍ  تکذیب  کران۔  دابتہُ  الارض  ییٚلہِ  نیرِ  أمِس  کرن  تصدیق  مگر  اَمہِ  ساعتہٕ  تصدیق  کرنس  آسہِ  نہٕ  کانٛہہ  اعتبار۔"
  },
  {
    "verse_id": 83,
    "translation": "بیٚیہِ  توٚہۍ  ژیٚتس  لوٗکن  سُہ  دۅہ  ییٚمہِ  دۅہ  أسۍ  پرتھ  اُمتہٕ  منٛزٕ  اَکھ  اَکھ  جماعتھاہ  جمع  کرون  تِمن  لوٗکن  ہٕںز  یِم  سانین  آیاتن  اَپٕزۍ  زانان  ٲسۍ،  توپتہٕ  یِن  تِم  الگ  الگ  تھاونہٕ۔"
  },
  {
    "verse_id": 84,
    "translation": "تااینکہ  ییٚلہِ  تِم  خدایس  برونٹھ  کُن  واتن،  سُہ  پٕرٛژھیکھ  کیا  تۅہیہِ  زٲنِیوٗکھہٕ  سٲنۍ  آیات  اَپٕزۍ  حالانکہ  تۅہیہِ  اوسُو  نہٕ  تِمن  آیاتن  ہُنٛد  پوٗرٕ  علم  کینٛہہ  تہِ،  تِمن  کُن  کوٚرُو  نہٕ  تۅہیہِ  تدبُر  تہٕ  فکر  کرنہٕ  ورٲے  کوٚرُو  تۅہیہِ  انکار  تہٕ  تکذیب  تِمن  آیاتن  بلکہ  پٲوِو  توٚہۍ  ژیٚتس  اَمہِ  علاوٕہ  کہ  کمہٕ  کمہٕ  کامہِ  کریٚو  تۅہیہِ،  مثلاً  انبیاہن  تہٕ  باایمانن  ٲسِو  تکلیف  دِوان،  بیٚیہِ  ٲسِو  کفرٕ  کین  عقٲیدن  تہٕ  اعمالن  منٛز  مبتلا۔  نتہٕ  ؤنۍ  تو  توٚہۍ  کیا  ٲسِو  کران  خدایس  تہٕ  تِہِندیٚن  آیاتن  انکار  کرنہٕ  ورٲے۔"
  },
  {
    "verse_id": 85,
    "translation": "واقع  سَپُد  تِمن  پٮ۪ٹھ  عذابُک  حکم  تِہِندِ  ظلمہٕ  مۅکھہٕ،  پس  ہیکن  نہٕ  تِمن  کتھ  کٔرِتھ،  مرنہٕ  پتہٕ  بیٚیہِ  زندٕہ  سپدنہٕ  پتہٕ  چھِ  نقلی  دلیلن  ہٕندِ  علاوٕہ  عقلی  دلیلہٕ  تہِ  مثلاً۔"
  },
  {
    "verse_id": 86,
    "translation": "کیا  وُچھان  چھِنا  تِم  سانہِ  قدرتُک  بوٚڈ  نشانہٕ  کہ  بے  شک  اَسہِ  کٔر  رات  گٔٹ  یُتھ  لوٗکھ  تتھ  منٛز  آرام  کرن،  بیٚیہِ  کوٚر  اَسہِ  دۅہ  روشن  یُتھ  تتھ  منٛز  لوٗکھ  کٲم  کرن،  راتس  منٛز  آرام  کرن  تہٕ  شۅنگن۔  اَتھ  چھُ  تشبیہ  موتس  سٍتۍ۔  دۅہلہِ  وۅتھُن  اورٕہ  یور  کرُن،  اَتھ  چھُ  تشبیہ  مرنہٕ  پتہٕ  بیٚیہِ  زندٕہ  سپدنس  سٍتۍ،  بے  شک  باایمانن  ہٕندِ  خٲطرٕ  چھےٚ  اَتھ  منٛز  بجہِ  بجہِ  دلیلہٕ۔"
  },
  {
    "verse_id": 87,
    "translation": "بیٚیہِ  پٲوِو  لوٗکن  ژیٚتس  تَمہِ  دۅہُک  ہٲبت  ییٚمہِ  دۅہ  پھۅکھ  یِیہِ  دِنس  پوغس  منٛز  توپتہٕ  گابرن  تہٕ  بانبرن،  ہیٚس  تہٕ  ہوش  روزِ  نہٕ  تِمن  سارِنٕے  یِم  آسمانن  تہٕ  زمینن  اندر  چھِ  ملٲیکو  تہٕ  انسانو  اندرٕہ  مگر  نہٕ  تِم  یِمن  ہُنٛد  اللہ  تعالیٰ  ییٚژِھہ۔  تِم  روزن  پننہِ  ڈنجہِ  ہیٚسن  تہٕ  حواسن  اندر۔  حدیث  شریفس  منٛز  چھُ،  تِم  گٔے  جبریل  امین،  میکٲیل،  اسرافیل  تہٕ  عزرایل  بیٚیہِ  حٲملانِ  عرش۔  توپتہٕ  یِن  سٲری  خدایس  برونٹھ  کُن  عٲجز  تہٕ  ذلیل  سپدِتھ۔  دنیاہس  منٛز  چھُ  دستوٗر  کہ  کھۅژنہٕ  وِزِ  چھُ  شخص  ژلان  مگر  تَمہِ  دۅہہ  ہیٚکہِ  نہٕ  کانٛہہ  اَکھاہ  کُنہِ  جایہِ  ژٔلِتھ،  چنانچہ  یِم  زندٕہ  آسن  تِم  مَرن،  یِم  موٚمٕتۍ  آسن  تِم  سپدن  بے  ہوش  یعنی  تِہِندۍ  روح۔  یہِ  حال  سپدِ  جاندارن،  بے  جان  چیزن  ہُنٛڈ  حال  چھُ  فرماوان  اللہ  تعالیٰ  اَمہِ  پتہٕ۔"
  },
  {
    "verse_id": 88,
    "translation": "بیٚیہِ  چھُکھہٕ  وُچھان  ژٕہ  اے  وُچھ  وُنہِ،  گُمان  چھُکھ  کران  کہ  تِم  کۅہ  چھِ  أکۍ  سٕے  جایہِ  بند،  یِتھے  پٲٹھۍ  تہِ  أتھۍ  حالسٕے  پٮ۪ٹھ  ما  روزن  ہمیشہ  مگر  حقیقتس  منٛز  آسن  تَمہِ  دۅہ  تِم  کۅہ  اوٚبرٕکۍ  پٲٹھۍ  اورٕہ  یور  پکان،  سٕتھرٕکۍ  پٲٹھۍ  آسن  دوننہٕ  آمٕتۍ۔  اَتھ  پٮ۪ٹھ  گژِھہ  نہٕ  کانٛہہ  تعجب  کرُن  کیازِ  یہِ  چھےٚ  خداے  سٕنز  کٲم  ییٚمۍ  یِم  سٲری  چیز  مضبوط  تہٕ  محکم  کٔرۍ۔  ابتداہس  منٛز  ٲس  نہٕ  کُنہِ  چیزس  منٛز  مضبوطی،  سُہ  چیز  ییٚلہِ  تٔمۍ  قدرت  وٲلۍ  پٲدٕ  کوٚر  اَدٕ  کٔرنس  مضبوطی  عطا۔  ییٚمۍ  پروردگارن  سُہ  چیز  پٲدٕ  کوٚر  توپتہٕ  دِژنس  مضبوطی،  سُہ  ہیٚکہِ  تس  نِشہِ  سۅ  مضبوطی  زٲیل  کٔرِتھ  بلکہ  سُہ  چیزٕے  یکدم  ختم  کٔرِتھ۔  یہِ  چھےٚ  یقینی  تھ  کہ  اللہ  تعالیٰ  ہس  چھےٚ  تُہٕنزن  سارِنٕے  کامین  ہٕنز  خبر۔"
  },
  {
    "verse_id": 89,
    "translation": "یُس  اَکھاہ  یِیہِ  تس  نِشہِ  نیکی  یعنی  ایمان  ہیتھ،  تسٕندِ  خٲطرٕ  چھُ  تَمہِ  کھۅتہٕ  رُت  بدلہٕ  یعنی  ایمان  اَننس  پٮ۪ٹھ  ییٚمہِ  موٚزوٗرِ  ہُنٛد  سُہ  مستحق  اوس  تَمہِ  موٚزوٗرِ  کھۅتہٕ  بہتر  موٚزوٗرۍ  تہٕ  بدلہٕ  یِیہِ  تس  عطا  کرنہٕ۔  بیٚیہِ  آسن  تِم  تَمہِ  دۅہ  کہ  خوفہٕ  تہٕ  پریشٲنی  نِشہِ  اَمنس  اندر۔"
  },
  {
    "verse_id": 90,
    "translation": "بیٚیہِ  یِم  لوٗکھ  خدایس  نِشہِ  بدی  ہیتھ  یعنی  کفر  تہٕ  شرک  ہیتھ  یِن،  تِم  یِن  بُتھہِ  کِنۍ  تراونہٕ  نارس  اندر،  وَننہٕ  یِیَکھ،  تۅہیہِ  چھُو  نہٕ  بدلہٕ  یِوان  دِنہٕ  مگر  تِمنٕے  کامین  ہُنٛد  یِمہٕ  توٚہۍ  کران  ٲسِو  دنیاہس  اندر۔  بے  وجہ  چھُو  نہٕ  کٲنسہِ  یِوان  عذاب  کرنہٕ۔"
  },
  {
    "verse_id": 91,
    "translation": "توٚہۍ  فرمٲوِیوٗکھ  حض  یارسول  اللہؐ،  مےٚ  آو  نہٕ  کانٛہہ  حکماہ  کرنہٕ  ییٚمہِ  حکمہٕ  ورٲے  کہ  بہٕ  کرٕ  عبادت  ییٚمہِ  شہرٕ  کِس  مٲلکہٕ  سٕنز  ییٚمۍ  اَتھ  شہرس  عزت  دُیت،  گوٚژُھس  نا  بہٕ  تِہٕنزٕے  یٲژ  عبادت  کرُن،  تٔسۍ  خداے  سُند  چھُ  پرتھ  چیزاہ۔  بیٚیہِ  آو  مےٚ  حکم  کرنہٕ  کہ  بہٕ  آسہٕ  فرماں بردارو  أندرٕہ۔"
  },
  {
    "verse_id": 92,
    "translation": "بیٚیہِ  آو  مےٚ  یِتہِ  حکم  کرنہٕ  کہ  بہٕ  بوزناوَو  توٚہۍ  لوٗکھ  قرآن  مجید  یعنی  بہٕ  کروٕہ  تۅہیہِ  تبلیغ  احکام  یُس  نبوتس  لٲزم  چھُ۔  پس  یُس  قرآن  مجید  بوٗزِتھ  میانہِ  تبلیغ  سٍتۍ  وَتہِ  پٮ۪ٹھ  یِیہِ  سُہ  یِیہِ  پننی  پانہٕ  کہ  فٲیدٕہ  خٲطرٕ،  یعنی  تس  چھُ  تمُیک  فٲیدٕہ  پانس۔  بیٚیہِ  یُس  وَتہِ  نِشہِ  ڈلہِ  تس  چھُ  تمُیک  ضریٚر  پانس۔  توٚہۍ  فرمٲوِیوٗکھ  بہٕ  چھُس  نہٕ  مگر  بیٖم  کروُنیو  اندرٕہ۔  اَکھ  بیٖم  کروُناہ  یعنی  حکم  بوزناوُنیو  پیغمبرو  اندرٕہ۔"
  },
  {
    "verse_id": 93,
    "translation": "بیٚیہِ  دٔپِو  سٲری  تعریف  شوٗبن  خداے  سٕے  یوت۔  مےٚ  یہِ  کینٛژھاہ  مَٹہِ  اوس  تہِ  وول  مےٚ  نکھہٕ۔  اللہ  تعالیٰ  ہاوِ  تۅہیہِ  پنٕنۍ  نشانہٕ  پانے  یعنی  قیامتٕکۍ  واقعات،  پس  ترِ  تۅہیہِ  پانے  فکرِ  قصہٕ  کیا  چھُ۔  بیٚیہِ  چھُنہٕ  ہرگز  تُہُند  پروردگار  بے  خبر  تِمَو  کامیو  نِشہِ  یِمہٕ  توٚہۍ  کران  چھِو۔  لہٰذا  دِیہِ  سُہ  باایمانن  پننین  عملن  ہُنٛد  رُت  جزاء،  کٲفرن  تہٕ  منکرن  دِیہِ  یچھ  کامین  ہُنٛد  پوٗرٕ  سزا۔"
  }
]