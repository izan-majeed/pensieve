[
  {
    "verse_id": 1,
    "translation": "قَسم  چُھس  بہٕ  ہاوان  قیامت  کہ  دۅہُک۔"
  },
  {
    "verse_id": 2,
    "translation": "بیٚیہِ  چھُس  بہٕ  قَسم  ہاوان  تَمہِ  نفسُک  یُس  پٲنۍ  پانس  ملامت  کرِ۔  (مُحققو  چھُ  لیوٚکھمُت  کہ  انسانس  چھُ  نفس  اَکوے  مگر  تَمہِ  کیو  ترٛیٚیو  حالو  منٛزٕ  چھِ  تتھ  ترٛے  ناو۔  اگر  انسان  سُنٛد  نفس  آسہِ  مٲیل  عالمِ  عِلویَس  کُن  توپتہٕ  آسہِ  اللہ  تعالیٰ  سٕنز  عبادت  تہٕ  فرماں بردٲری  کران۔  بیٚیہِ  آسہِ  تَس  شریعتٕچ  پیروی  کرنس  اندر  سکون  و  قرار  محسوس  سپدان  تَتھ  نفسس  چھِ  ونان  نفسِ  مطمئنہ،  اگر  تُہَند  نفس  عالمِ  سِفلِیَس  کُن  مٲیل  آسہِ،  دنیا  کیٚن  لذتن  تہٕ  نفسہٕ  چیٚن  خوٲہشہِ  اندر  آسہِ  بوٚڈمُت  توپتہٕ  آسہِ  یَچھ  کامیٚن  تہٕ  بدِیَن  کُن  رغبت  کران،  شریعت  چہِ  پیروی  نشہِ  آسہِ  ژلان  تہٕ  گُریز  کران  تَتھ  چھِ  ونان  نفسِ  امارہ۔  ہرگاہ  کُنہِ  وِزِ  عالمِ  سِفلِیَس  کُن  آسہِ  نمان،  شہوتن  تہٕ  خوٲہشن  منٛز  آسہِ  مبتلا  سپدان  تہٕ  کُنہِ  وقتہٕ  آسہِ  عالمِ  علوِیَس  کُن  مٲیل  سپدِتھ  یِمن  چیزن  یچھ  تہٕ  خراب  زٲنِتھ  دوٗر  ژَلان،  بیٚیہِ  آسہِ  یِمَو  کامیٲبیو  سببہٕ  شرمندٕہ  تہٕ  خٔجِل  گٔژِھتھ  نٲدم  تہٕ  پشیمان  سپدِتھ  پننِس  پانس  ملامت  کران  تَتھ  چھِ  دپان  نفسِ  لوامَہ۔  یۅہے  مضمون  یِیہِ  بیٚیہِ  طریقہٕ  تہِ  بیان  کرنہٕ  کہ  انسان  سُنٛد  دل  چھُ  گۅڈٕ  گۅڈٕ  نفسہٕ  چیٚن  خوٲہشن  گِندنس  تہٕ  بیہودٕہ  کامیٚن  منٛز  بوٚڈِتھ  غرق  گژھان۔  نیکِین  کُن  چھُس  نہٕ  رغبتٕے  آسان۔  سُہ  گوٚو  نفسِ  امارہ۔  توپتہٕ  چھُس  ہوش  یِوان،  رُت  تہٕ  یچھ  چھُس  فکرِ  تران،  پایس  چھُ  ہیٚوان  پیوٚن،  یچھ  کامیو  نِشہِ  چھُ  باز  ہیٚوان  یُن،  محسوس  چھُ  ہیٚوان  کرُن  کہ  مےٚ  کوٚر  یہِ  نہٕ  کرُن  گوٚژھ،  پننِس  پانس  چھُ  ملامت  ہیٚوان  کَرٕن  سُہ  گوٚو  نفسِ  لوامَہ۔  توپتہٕ  ییٚلہِ  پننِس  پانس  درست  کران  تہٕ  سمبھالان  چھُ،  دِلہٕ  سٍتۍ  چھُ  نیکِین  کُن  رغبت  کران،  بیہودٕہ  تہٕ  ناجٲیز  کامیو  نِشہِ  چھُ  خۅدبخۅد  دوٗر  روزُن  ہیٚوان،  یچھ  کامہِ  کرنٕچ  چھَنہٕ  کتھے،  تِمن  ہُنٛد  تصوّر  کرنہٕ  سٍتۍ  تہِ  چھُ  تکلیف  تہٕ  انقباض  محسوس  کران،  تَتھ  چھِ  وَنان  نفسِ  مطمئنہ،  ییٚتہِ  نَس  چھُ  اللہ  تعالیٰ  نفسِ  لوامُک  قَسم  ہاوان  کیازِ  اگر  کٲنسہِ  فطرتِ  سلیمَہ  آسان  چھُ  سُہ  چھُ  خۅدبخۅد  دنیاہس  اندرٕے  یچھ  کامیٚن  پٮ۪ٹھ  نٲدم  تہٕ  پشیمان  سپدِتھ  پننِس  پانس  اصلاح  کران۔  ییٚتہِ  نس  چھُ  جوابِ  قَسم  محذوف  کیازِ  اَمہِ  پتہٕ  یِم  آیات  چھِ  تِم  چِھ  تتھ  پٮ۪ٹھ  دلالت  کران  سُہ  جوابِ  قَسم  چھُ  کہ  توٚہۍ  سٲری  یِیِو  بیٚیہِ  دوبارٕہ  مرنہٕ  پتہٕ  زندٕہ  کرنہٕ،  قبرو  اندرٕہ  کٔڈِتھ  محشر  کِس  میدانس  اندر  سۅمبراونہٕ۔)"
  },
  {
    "verse_id": 3,
    "translation": "کیا  انسان  چَھا  خیال  کران  کہ  أسۍ  کیا  ہیٚکو  نہٕ  ہرگِز  تٔہنزٕ  أڈِجہِ  سۅمبرٲوِتھ  تہٕ  جمع  کٔرِتھ؟  (انسان  اندرٕ  چھُ  مُراد  کٲفر)"
  },
  {
    "verse_id": 4,
    "translation": "أسۍ  کروکھ  ضرور  أڈِجہِ  جمع،  (تہِ  چھُنہٕ  اَسہِ  نِشہِ  کینٛہہ  دشوار  تہٕ  مشکل،  کیازِ  بجہِ  أڈِجہِ  جمع  کرنہِ  کیا  چھےٚ  کتھٕے)  اَسہِ  چھےٚ  قدرت  تٔمۍ  سٕنزٕ  لۅکچہِ  أڈِجہِ  یعنی  اوٚنگجہِ  ٹیٚنٛڈۍ  تانۍ  سۅمبرنس  تہٕ  جمع  کرنس  تہٕ  پننہِ  پننہِ  جایہِ  برابر  کرنس  پٮ۪ٹھ  قدرت،  (یُس  حصہٕ  بدنُک  سانہِ  نظرِ  اندر  مشکل  چھُ  واٹُن  تہٕ  برابر  کرُن  تتھ  پٮ۪ٹھ  ییٚلہِ  تَس  قدرت  چھےٚ،  تِمہٕ  گٔیہِ  نِچہِ  نِچہِ  أڈجہِ  بدنہٕ  چہِ،  وۅنۍ  کیا  عجٲیب  چھُ  تَس  نِشہِ  بٔڈۍ  بٔڈۍ  تان  جمع  کرٕنۍ  لیکن  بعضے  لوٗکھ  چھِنہٕ  خداے  سٕندِس  قدرتَس  منٛز  غور  کران  تَمی  چھِ  قیامتس  انکار  کران۔)"
  },
  {
    "verse_id": 5,
    "translation": "بلکہ  چھُ  انسان  قیامتس  انکار  کٔرِتھ  یژھان  کہ  آئندٕہ  پننہِ  زندگی  اندر  خوف  تہٕ  خطرٕہ  ورٲے  فسق  و  فجورس  اندر  دُرٛو  دِیُن۔"
  },
  {
    "verse_id": 6,
    "translation": "تَمی  چھِو  بطریقِ  انکار  پرٛژھان  کہ  کَمہِ  دۅہ  تہٕ  کتھ  سنس  منٛز  آسہِ  سۅ  قیامت؟  (یہِ  چھُ  سُہ  ٹھٹھہٕ  پٲٹھۍ  تہٕ  ٹسنہٕ  پٲٹھۍ  سوال  کران،  پَس  بوزنٲوِیوٗن)"
  },
  {
    "verse_id": 7,
    "translation": "ییٚلہِ  أچھ  خیرٕہ  گژھن،"
  },
  {
    "verse_id": 8,
    "translation": "بیٚیہِ  ییٚلہِ  زوٗنہِ  گِرٛہُن  لگہِ،"
  },
  {
    "verse_id": 9,
    "translation": "(زوٗنہِ  کیا  کتھٕے  چھےٚ)  بلکہ  ییٚلہِ  کُنی  حالت  سپدِ  آفتابس  تہٕ  زوٗنہِ  (یعنی  دۅشوٕنۍ  لگہِ  گِرٛہُن  دۅشوے  سپدن  گٔٹۍ  تہٕ  بے  نوٗر۔  یِم  یِم  حالات  ییٚلہِ  تَمہِ  دۅہ  رونما  سپدن۔)"
  },
  {
    "verse_id": 10,
    "translation": "یہِ  منکرِ  قیامت  انسان  گژِھہ  حیران  بدحواس  گٔژِھتھ  لاگہِ  وَننہِ،  کوٚت  گژٕھہ؟  ژلن  جایہِ  چَھا؟  یا  چَھپن  جایَہ  چَھنا  کُنہِ؟  (اللہ  تعالیٰ  چھُ  فرماوان)"
  },
  {
    "verse_id": 11,
    "translation": "ہرگز  نہٕ،  ژلن  جائی  چھَنہٕ  کُنہِ،  مُمکِنٕے  چھُنہٕ  کانٛہہ  کیا  ہیٚکہِ  ژٔلِتھ۔"
  },
  {
    "verse_id": 12,
    "translation": "تَمہِ  دۅہ  آسہِ  سارِنٕے  پننِس  پروردِگار  سٕنزِ  درگاہِ  اندر  تہٕ  عدالتس  اندر  حٲضر  سپدُن،  تٔہنزِ  پیشی  اندر  اِیستادٕہ  روزُن،  تٔہندِسٕے  فٲصلس  پیارُن،  (توپتہٕ  چھُس  تتھ  جایہِ  واتُن  ییٚمہِ  جایہِ  ہُنٛد  سُہ  فٲصلہٕ  کریٚس،  جنتس  یا  نارس  منٛز)"
  },
  {
    "verse_id": 13,
    "translation": "تَمہِ  دۅہ  یِیہِ  أمِس  انسانس  کوٚرمُت  تہٕ  کرٛوومُت  پٔتِیُم  تہٕ  بروٗنٹھیُم  سورُے  یاد  پاونہٕ  (بلکہ  چھَنہٕ  تَس  یاد  باونٕچ  ضروٗرتھٕے۔)"
  },
  {
    "verse_id": 14,
    "translation": "بلکہ  چھُ  یہِ  انسان  پننِس  پانس  پٮ۪ٹھ  پانہٕ  دلیل،  تَس  چھےٚ  پننیٚن  کرتوٗتن  ہٕںز  پانس  خبرٕے۔"
  },
  {
    "verse_id": 15,
    "translation": "اگر  چہِ  برونٛٹھ  کُن  ترٛٲوِتن  سُہ  ڈیٚٹھ  کٍتۍ  عذُر  تہٕ  بہانہٕ  تِم  چلنس  نہٕ  تَمہِ  دۅہ  کینٛہہ۔  (ونناوُوکھ  تٔمۍ  سٕندۍ  تان  تہِ  سورُے  یہِ  تٔمۍ  کوٚرمُت  آسہِ،  لہٰذا  عذر  تہٕ  بہانہٕ  یا  انکار  کرنٕچ  روزِ  نہٕ  گنجٲیشی،  ییٚمہِ  آیہ  کریمہٕ  ﴿یُنبّؤاُ  الاِنسَانُ﴾  منٛزٕ  دراے  زٕہ  مضمون،  اَکھ  گوٚو  کہ  اللہ  تعالیٰ  چھُ  سورُے  زانہٕ  وُن،  سارِنٕے  چیزن  اِحاطہٕ  کروُن،  تَس  نِشہِ  چھُنہٕ  کٔھٹِتھ  کینہہ  تہٕ،  دوٚیُم  گوٚو  کہ  اللہ  تعالیٰ  سُند  عادت  چھُ  کہ  ییٚلہِ  سُہ  یژھان  چھُ  بَاِقتضاء  حکمت  چھُ  سُہ  تِم  تِم  علم  تہٕ  تِم  تِم  واقعات  مخلوقن  ہٕندِ  ذہنہٕ  اندرٕہ  حٲضر  کران،  یِم  تِہنزَن  ذہنس  نِشہِ  غٲیب  تہٕ  پوٗشیدٕہ  آسن۔  چنانچہ  تِی  سپدِ  لوٗکن  ہُنٛد  حال  قیامتُک  دۅہ،  سٔتِیُم  تہٕ  پٔتِیُم  پیٚیہِ  تِمن  پانے  خۅدبخۅد  یاد۔  ییٚلہِ  یہِ  سانہِ  قدرتٕچ  حقیقت  تہٕ  کیفیت  چھےٚ،  توٚہۍ  کیا  حض  چھِو  یارسول  اللہؐ  پننِس  پانس  تکلیف  دِوان،  وحی  نٲزل  سپدنہٕ  کہ  وقتہٕ  چھِو  جبریل  امینس  سٍتۍ  سٍتۍ  پران۔  بوزان  تہِ  چھِو  پران  تہِ  چھِو  محض  ییٚمہِ  اندیشہِ  مۅکھہٕ  کہ  وحِی یُک  کانٛہہ  حصہٕ  ما  روزِ  غیر  محفوظ  تہٕ  ذہنِ  مبارکہٕ  منٛزٕہ  نیرِ  نیٚبر۔  توٚہۍ  کیازِ  چھِو  یہِ  اندیشہِ  کران  ییٚلہِ  اَسہِ  توٚہۍ  پیغمبر  بنٲوِو  تۅہیہِ  نِشہِ  چھےٚ  اَسہِ  تبلیغٕچ  کٲم  ہیٚنۍ۔  سٲنی  کٲم  چھےٚ  تِم  سٲری  مضامین  تُہٕنزِ  ذہنِ  مبارکس  اندر  جمع  کرٕنۍ  تہٕ  محفوظ  تھاوٕنۍ۔  توٚہۍ  کیازِ  چھِو  تمیُک  غم  بران  تہٕ  محنت  و  مشقت  برداشت  کران۔)"
  },
  {
    "verse_id": 16,
    "translation": "مَہ  ٲسِو  توٚہۍ  زبانِ  مبارکس  حرکت  کران  وحی  مۅکلنہٕ  برونٛٹھ  (ییٚمہِ  خیالہٕ  کہ  جلدی  سان  کرٕہا  بہٕ  وحی یِکۍ  الفاظ  یاد،  کیازِ)"
  },
  {
    "verse_id": 17,
    "translation": "بے  شک  اَسی  چھُ  مَٹہِ  یہِ  قرآنِ  مجید  تُہٕندِس  دلِ  مبارکس  منٛز  جمع  کرُن  بیٚیہِ  چھُ  اَسی  مَٹہِ  تُہندِ  زبانِ  مبارکہٕ  یہِ  پرناوُن۔"
  },
  {
    "verse_id": 18,
    "translation": "پَس  ییٚلہِ  أسۍ  یہِ  قرآنِ  مجید  پران  آسو  یعنی  سون  فِرستادٕہ  مَلک  جبریلِ  امین  ییٚلہِ  یہِ  پران  آسہِ  تُہُند  ذہن  تہٕ  فکر  گژِھہ  تمہِ  ساعتہٕ  اَمہِ  کِس  بوزنس  کُن  متوجَہ  تہٕ  تابع  روزُن،  (سٍتۍ  سٍتۍ  پرنس  سٍتۍ  گژِھہ  نہٕ  مشغول  روزُن۔)"
  },
  {
    "verse_id": 19,
    "translation": "تَمہِ  پتہٕ  ییٚلہِ  تۅہیہِ  لوٗکن  برونٛٹھہٕ  کنہِ  بیان  آسہِ  کرُن،  تَمہِ  ساعتہٕ  تُہُندِ  زبانِ  مبارکہٕ  بیان  کرناوُن  چھُ  سانی  مٹہِ۔  (یہِ  مضمون  ضِمنی  طور  بیان  کٔرِتھ  چھُ  بیٚیہِ  قیامت  کیٚن  منکرن  کُن  خطاب  یِوان  کرنہٕ۔  اے  منکریو!  انسان  پٔتِمیٚن  تہٕ  بروٗنٹھِمیٚن  عملن  پٮ۪ٹھ  مطلع  کرنہٕ  یُن  سپدِ  ضرور  قیامتُک  دۅہ،  تۅہیہِ  لوٗکن  چُھ  خیال  کہ  قیامت  سپدی  نہٕ  قٲیِم۔)"
  },
  {
    "verse_id": 20,
    "translation": "یہِ  تُہُند  خیال  چھُنہٕ  ہرگز  صحیح،  تۅہیہِ  چھَنہٕ  اَتھ  پٮ۪ٹھ  کٕہٕنۍ  دٔلیل  حقیقتس  اندر  چھےٚ  کتھ  یٔہے  کہ  توٚہۍ  چھِو  بلکہ  دنیاہُک  محبت  تھاوان،  (تَمہِ  کِسٕے  محبتس  منٛز  چھِو  توٚہۍ  بٔڈِتھ  گٔمٕتۍ۔)"
  },
  {
    "verse_id": 21,
    "translation": "ٲخرت  نِشہِ  چِھو  غٲفل  سپدِتھ  سُہ  چھوٗن  پسِ  پُشت  ترٛاوان،  (تُہُندِ  قیامتس  انکار  کرنُک  بِنا  چھُ  دنیاہُک  محبت۔  لہٰذا  زٲنِو  توٚہۍ  وارٕہ  کہ  قیامت  سپدِہ  قٲیِم  ضرور۔  پرٛتھ  اَکَھہ  یِیہِ  پننیٚن  عملن  پٮ۪ٹھ  مطلع  کرنہٕ  توپتہٕ  یِیہِ  پرٛتھ  أکِس  تِمن  عملن  ہٕنز  موٚزوٗرۍ  دِنہٕ،  رٕژن  عملن  رٕژ  موٚزوٗرۍ  یچھ  عملن  یچھ  موٚزوٗرۍ  ییٚمیُک  تفصیل  یِتھہٕ  پٲٹھۍ  چھُ)"
  },
  {
    "verse_id": 22,
    "translation": "واریاہ  بُتھۍ  آسن  تَمہِ  دۅہ  با  رونق  تر  و  تازٕہ۔"
  },
  {
    "verse_id": 23,
    "translation": "تِم  آسن  پننِس  پروردِگارس  کُن  وُچھان  (لذتِ  دیدارٕ  سٍتۍ  آسن  سرشار،  ہشاش  تہٕ  بشاش  یعنی  اَسہٕ  وُنۍ  تہٕ  پھۅلہٕ  وُنۍ۔)"
  },
  {
    "verse_id": 24,
    "translation": "واریاہ  بُتھۍ  آسن  تَمہِ  دۅہ  بے  رونق  تہٕ  ژٕکرٲوِتھ  تہٕ  بوم  لٔدِتھ۔"
  },
  {
    "verse_id": 25,
    "translation": "تِم  لوٗکھ  آسن  زٲنِتھٕے  کہ  تِمن  سٍتۍ  سپدِ  سُے  معاملہٕ  یُس  تِہُنٛد  کمر  پُھٹراوٕوُن  آسہِ  یعنی  تِمن  یِیہِ  کرنہٕ  عذابِ  شدید۔  (اَمہِ  پتہٕ  چھُ  دنیاکِس  محبتس  پٮ۪ٹھ  زَجَر  یِوان  کرنہٕ  کہ  اے  انسان!  ژٕ  اوسُکھ  دنیاہس  محبوب  زانان  تہٕ  ٲخرتَس  ناپسند  تہٕ  نامرعوب  زانان۔)"
  },
  {
    "verse_id": 26,
    "translation": "سۅ  کتھ  چھَنہٕ،  (کیازِ  اَمہِ  دنیا  نِشہِ  چھے  ژےٚ  اکہِ  نتہٕ  اَکہِ  دۅہ  مفارقت  تہٕ  جدٲئی  کرٕنۍ،  توپتہٕ  چھُے  ژےٚ  بہر  حال  ٲخرتَس  کُن  واتُن)  ییٚلہِ  زُو  واتان  چھُ  ہِرِس  پٮ۪ٹھ  یعنی  انسان  چھُ  مرنہِ  لگان۔"
  },
  {
    "verse_id": 27,
    "translation": "تَمہِ  ساعتہٕ  چھُ  نہایت  حسرت  کِنۍ  وَننہٕ  یِوان  یعنی  بٮ۪مار  دار  چھِ  تَمہِ  ساعتہٕ  ونان  کانٛہہ  پرن  وولَہ  چھُنا  یُس  ییٚمِس  پھۅکھَہ  دِیہِ  ہا  یا  کانٛہہ  علاج  کروُنَہ  حکیمَہ  چھُنا؟"
  },
  {
    "verse_id": 28,
    "translation": "سُہ  مَرٕوُن  چھُ  پانہٕ  یقین  کران  کہ  یہِ  چھُ  دنیا  نِشہِ  عزیزن  تہٕ  رشتہٕ  دارن  نِشہِ  جدا  سپدنُک  وقت۔"
  },
  {
    "verse_id": 29,
    "translation": "موت  چہِ  سختی  سٍتۍ  چھَس  اَکھ  گرٛۅز  بیٚیِس  گرٛۅزِ  وَلنہٕ  یِوان،  (یہِ  چھُ  علامت  سکراتُ  الموتُک۔)"
  },
  {
    "verse_id": 30,
    "translation": "(ییٚلہِ  یِژھ  حالت  پیش  یِوان  چھےٚ،  دپنہٕ  چھُ  یِوان  أمِس  مروُنِس  کہ)  ژےٚ  چھُے  اَز  پننِس  پروردِگارس  کُن  پکُن،  (توپتہٕ  خدایس  نِشہِ  واتنہٕ  پتہٕ  اگر  سُہ  شخص  کٲفر  آسہِ،  تٔمۍ  سُند  حال  آسہِ  سٮ۪ٹھاہ  خراب،  کیاز)"
  },
  {
    "verse_id": 31,
    "translation": "کیازِ  تٔمۍ  ٲسۍ  نہٕ  کٔرمٕژ  تصدیق  تہٕ  پژھ  کُنِس  خدایس  تہٕ  پیغمبرِ  برحقس  بیٚیہِ  ٲسٕنۍ  نہٕ  پٔرمٕژ  نٮ۪ماز۔"
  },
  {
    "verse_id": 32,
    "translation": "لیکن  تٔمۍ  کوٚر  بجاے  تصدیق،  انکار  و  تکذیب  بیٚیہِ  بجاے  نٮ۪ماز  و  نیاز  کوٚرُن  سخت  اعراض۔"
  },
  {
    "verse_id": 33,
    "translation": "اعراض  کٔرِتھ  تہٕ  بُتھ  پِھرِتھ  ہیوٚتُن  گھرٕ  کُن  پکُن  ہیٚٹہٕ  ماران  (زَن  تٔمۍ  لاس  لوٚبمُت  اوس  بٔڈ  کٲمَہ  کٔرمٕژ  ٲس۔)"
  },
  {
    "verse_id": 34,
    "translation": "اے  بدبخت!  چانہِ  بدبختی  تہٕ  تبٲہی  ہُنٛد  وقت  ووت۔"
  },
  {
    "verse_id": 35,
    "translation": "اَکٲے  خرٲبی  نہٕ  بلکہ  اَکہِ  خرٲبی  پتہٕ  بیاکھ  خرٲبی  اکہِ  تبٲہی  پتہٕ  بیاکھ  تبٲہی۔"
  },
  {
    "verse_id": 36,
    "translation": "کیا  یہِ  انسان  چَھا  گُمان  کران  کہ  سُہ  کیا  یِیہِ  ترٛاونہٕ  یلے؟  تَس  کیا  یِیہِ  نہٕ  آزمٲیش  کرنہٕ  امر  و  نہی  کیو  احکامو  سٍتۍ،  توپتہٕ  کیا  یِیَس  نہٕ  پرٛژھنہٕ  تہٕ  کانٛہہ  حِساب  ہیٚنہٕ  بلکہ  چھُ  سُہ  یقیناً  مکلف۔  بیٚیہِ  یِیہِ  تَس  یقیناً  حساب  و  کتاب  کرنہٕ،  جزا  و  سزا  دِنہٕ۔  یہِ  انسان  اوس  مرنہٕ  پتہٕ  زِندٕہ  سپدَنس  محال  زانان،  یِتہِ  ٲس  أمۍ  سٕنز  کمال  حماقت۔)"
  },
  {
    "verse_id": 37,
    "translation": "(کیا  أمِس  چُھنا  پنُن  ابتدا  معلوم؟)  کیا  یہِ  اوسنا  گۅڈٕہ  محض  اَکھ  منی  قطرَہ  یُس  پشپاونہٕ  آو  زنانہِ  ہٕندِس  شکمس  تہٕ  بچہِ  دانہِ  اندر۔"
  },
  {
    "verse_id": 38,
    "translation": "توپتہٕ  بنیوو  تتھ  منی  قطرس  خونہٕ  دتَھہ  اَکھ۔  توپتہٕ  کوٚر  تَتھ  اللہ  تعالیٰ  ہن  پٲدٕہ  اَکھ  انسانَہ  تٔسۍ  کٔرِن  اعضاء  بدن  برابر۔"
  },
  {
    "verse_id": 39,
    "translation": "أمۍ  سٕے  انسانس  کٔرۍ  اللہ  تعالیٰ  ہن  زٕہ  قٕسم  نَر  تہٕ  مادٕہ،  مرد  تہٕ  زنانہٕ۔"
  },
  {
    "verse_id": 40,
    "translation": "کیا  یہِ  قادرِ  مطلق  ییٚمۍ  پننہِ  قدرت  سٍتۍ  ابتداہًا  یہِ  سورُے  کینٛہہ  پٲدٕہ  کوٚر  أکِس  بے  جان  قطرس  کوٚرُن  عٲقل  تہٕ  دانا  انسانَہ  پٲدٕہ،  سُہ  ہیٚکہِ  نا  مرنہٕ  پتہٕ  بیٚیہِ  دوبارٕہ  تَس  پٲدٕہ  کٔرِتھ؟  (حدیث  شریفس  منٛز  چھُ  آمُت  ﴿مَن  قَرَأ  سُورۃ  القیامتہِ  وقَرَأ  فِیھا  اَلَیسَ  ذَالکَ  بِقَادِر  عَلیٰ  أن  یُحیِی  المَوتَی  فَلیَقُل  بَلیٰ  إنہ  عَلیٰ  کُلِّ  شَیٕ  قَدیر﴾  یعنی  یُس  سورہ  قیامہ  پَرِ  توپتہٕ  پرِ  تَمِیُک  پٔتِیُم  آیہ  کریمہ  ﴿ اَلَیسَ  ذٰلِکَ  ألخ﴾  سُہ  پٔرِن  ﴿ بَلیٰ  إنہ  عَلیٰ  کُلِّ  شَیٕ  قَدیر﴾  ادٕہ  سُہ  پٔرِتن  نٮ۪مازِ  منٛز  یا  نٮ۪مازِ  ورٲے۔  یُس  یہِ  سورہ  شریف  پروُن  آسہِ  تَس  چھُ  حکم  اَمہِ  پتہٕ  بلیٰ  پرنُک۔  بوزوُنِس  چھُنہٕ  پرنُک  حکم۔  یِتھے  پٲٹھۍ  چھُ  امام  سٕے  یوت  پرُن  مقتدِیَن  چھُنہٕ  پرُن،  کیازِ  لفظِ  حدیث  چھُ  مَن  قَرَأ،  اَتھ  منٛز  چھُنہٕ  مَن  سَمِعَ  یعنی  یُس  بوزِ  یہِ  آیہ  کریمہ  تُہُند  گژِھہ  پَرُن  یہٕ  گژِھہ  وارٕہ  تامل  کرُن۔)"
  }
]