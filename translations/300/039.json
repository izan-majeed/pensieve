[
  {
    "verse_id": 1,
    "translation": "ییٚمہِ  کتابہِ  ہُند  نزول  چُھ  اللہ  تعالیٰ  سٕندِ  طرفہٕ  یُس  غٲلب  تہٕ  دانا  چُھ۔"
  },
  {
    "verse_id": 2,
    "translation": "﴿اے  نبیؐ﴾  یِہ  کتاب  چھےٚ  اسہِ  تۅہیِہ  کُن  برحق  نٲزِل  کٔرمٕژ،  لہٰذا  کٔرِو  توٚہۍ  اللہ  تعالیٰ  سٕنزٕے  بندگی،  دِین  تٔسۍ  کُن  خٲلِص  کٔرِتھ۔"
  },
  {
    "verse_id": 3,
    "translation": "خبردار!  دینِ  خٲلِص  ﴿عبادت﴾  چُھ  اللہ  تعالیٰ  سُند  حق۔  روٗدۍ  تِم  لُکھ  یِمو  تس  ورٲے  باقی  سرپرست  بنٲوِمٕتۍ  چِھ  ﴿تہٕ  پننہِ  امہِ  کامہِ  ہُند  وجہ  چِھ  یِہ  ونان  زِ﴾  أسۍ  چِھ  تِہٕنز  عبادت  امہِ  موجوٗب  کران  زِ  تِم  کرناوَن  خُدایس  تام  سٲنۍ  رسٲئی،  اللہ  تعالیٰ  کرِ  یقیناً  تِمن  درمیان  تِمن  سارِنٕے  کتھن  ہُند  فٲصلہٕ  یِمن  منٛز  تِم  اختلاف  چِھ  کران۔  اللہ  تعالیٰ  چُھنہٕ  کٲنٛسہِ  تِتھِس  شخصس  ہدایت  دِوان  یُس  اَپزِیور  تہٕ  منکرِ  حق  آسہِ۔"
  },
  {
    "verse_id": 4,
    "translation": "اگر  اللہ  تعالیٰ  کٲنٛسہِ  نیچُو  بناوُن  ییٚژِھہ  ہے،  تیٚلہِ  یس  ییٚژِھہ  ہے  تس  کرِہے  برگُزیدہ،  پاک  چُھ  سُہ  امہِ  نِشہِ  ﴿زِ  کانٛہہ  آسہِ  تس  نیچُو﴾،  سُہ  اللہ  تعالیٰ  چُھ  کُن  تہٕ  سارِنٕے  پیٚٹھ  غٲلب۔"
  },
  {
    "verse_id": 5,
    "translation": "تٔمۍ  چِھ  آسمان  تہٕ  زمین  برحق  پٲدٕ  کٔرِمٕتۍ۔  سُے  چُھ  دۅہس  پیٚٹھ  رات  تہٕ  رٲژ  پیٚٹھ  دۅہ  وَلان۔  تٔمۍ  چُھ  آفتاب  تہٕ  زوٗن  تِتھہٕ  پٲٹھۍ  مُسخر  کٔرِتھ  تھٲوِمٕتۍ  زِ  پرٛتھ  اکھ  چُھ  أکِس  مُقرر  وقتس  تام  پکان۔  زٲنِتھ  تھٲوِو،  سُہ  چُھ  زبردست  تہٕ  درگُزر  کرن  وول۔"
  },
  {
    "verse_id": 6,
    "translation": "تٔمی  چِھنو  توٚہۍ  اکہِ  جانہٕ  نِشہِ  پٲدٕ  کٔرِمٕتۍ،  پتہٕ  چُھ  سُے  ییٚمۍ  تمہِ  جانہٕ  نِشہِ  تمیُک  جورٕہ  بنوو۔  تہٕ  تٔمی  کٔرۍ  تُہندِ  خٲطرٕ  چاروایَو  منٛزٕ  ٲٹھ  نر  تہٕ  مادٕہ  پٲدٕ۔  ﴿چاروایو  نِشہِ  چِھ  مُراد  اونٹ،  گاو،  تیٖر  تہٕ  ژھاوٕلۍ۔  یِہندۍ  ژور  نَر  تہٕ  ژور  مادٕہ  چِھ  رٔلِتھ  ٲٹھ  نَر  تہٕ  مادٕہ  آسان﴾۔  سُہ  چُھ  تُہٕنزن  ماجن  ہٕنزن  یٔڈن  منٛز  تریٚن  تریٚن  تٲریک  پردن  اندر  تۅہیِہ  أکِس  پتہٕ  اَکھ  شکل  دِوان  پکان  ﴿ترییو  پردو  نِشہِ  چُھ  مُراد  یَڈ،  بچہِ  دٲنۍ،  ہل  یعنی  سُہ  توٚن  لفافہٕ  ہیوٗ  یتھ  شُر  چُھ  آسان  ؤلِتھ﴾۔  یۅہے  اللہ  تعالیٰ  ﴿ییٚمۍ  سٕنزٕ  یِمہٕ  کامہِ  چھےٚ﴾  چُھ  تُہُند  ربّ،  بادشٲہی  چھےٚ  تٔمۍ  سٕنزٕے،  کانٛہہ  معبود  چُھنہٕ  تس  ورٲے،  پتہٕ  کپٲرۍ  چِھو  توٚہۍ  پھِرناونہٕ  یِوان؟"
  },
  {
    "verse_id": 7,
    "translation": "اگر  توٚہۍ  کُفر  کٔرِو  تیٚلہِ  چُھ  اللہ  تعالیٰ  تۅہیِہ  نِشہِ  بےنیاز،  البتہ  چُھنہٕ  سُہ  پننیٚن  بندن  خٲطرٕ  کُفر  پسند  کران،  تہٕ  اگر  توٚہۍ  شُکر  کٔرِو  تیٚلہِ  چُھ  سُہ  اَتھ  تُہٕندِ  خٲطرٕ  پسند  کران۔  کانٛہہ  بور  تُلن  وول  تُلِنہٕ  بیٚیہِ  کٲنٛسہِ  ہُند  بور۔  ٲخر  کار  چُھو  تۅہیِہ  سارِنٕے  پننِس  ربّس  کُن  واپس  پھیرُن،  پتہٕ  وَنیو  سُہ  تۅہیِہ  زِ  توٚہۍ  کیا  چِھو  کران  روٗدِمٕتۍ،  سُہ  چُھ  دِلن  ہٕندۍ  حال  تام  زانان۔"
  },
  {
    "verse_id": 8,
    "translation": "انسانس  پیٚٹھ  ییٚلہِ  کانٛہہ  آفت  چھےٚ  یِوان  سُہ  چُھ  پتہٕ  پننِس  ربّس  کُن  رجوع  کٔرِتھ  تس  ناد  دِوان۔  پتہٕ  ییٚلہِ  تس  پنُن  ربّ  چُھ  پننہِ  رحمت  سٍتۍ  نوازان  پتہٕ  چُھ  تس  سُہ  مصیبت  مٔشِتھ  گژھان،  یتھ  پیٚٹھ  سُہ  گۅڈٕہ  ناد  اوس  دِوان،  تہٕ  باقین  چُھ  اللہ  تعالیٰ  سٕندۍ  شریک  ٹھٔہراوان  تاکہ  تٔمۍ  سٕنزِ  وَتہِ  نِشہِ  کرِ  گُمراہ۔  ﴿اے  نبی  صلی  اللہ  علیہ و سلم﴾  تس  ؤنِو  زِ  تُلِن  کینٛژھن  دۅہن  پننِس  کُفرس  لطف،  یقیناً  چُھکھ  ژٕ  دوزخس  منٛز  گژھن  وول۔"
  },
  {
    "verse_id": 9,
    "translation": "﴿کیا  تس  شخصہٕ  سٕنز  رٔوِش  چھا  بہتر  کِنہٕ  تس  شخصہٕ  سٕنز﴾  یُس  مُطیعِ  فرمان  ﴿عبادت  گزار﴾  چُھ،  رٲژن  ہٕنزن  گریٚن  مںٛز  چُھ  وۅدنہِ  روزان  بیٚیہِ  چُھ  سجدہ  کران،  ٲخرتس  چُھ  کھۅژان  تہٕ  پننِس  ربّ  سٕندِ  رحمتچٕ  چُھ  اُمید  تھاوان؟  یِمن  پٕرٛژھو،  کیا  زانن  وٲلۍ  تہٕ  نَہ  زانن  وٲلۍ  دۅشوے  ہیٚکہِ  نہٕ  زانٛہہ  یکسان  ٲسِتھ؟  نصیحت  چِھ  عقل  تھاون  وٲلۍ  قبول  کران۔"
  },
  {
    "verse_id": 10,
    "translation": "﴿اے  نبیؐ﴾  ؤنِو  زِ  اے  میانیو  بندو  یِمو  ایمان  چُھو  اوٚنمُت  پننِس  ربّس  کھوٚژِو۔  یِمو  لُکو  یتھ  دُنیاہس  منٛز  نیک  رٔوِیِہ  چُھ  وَرتوومُت  تِہندِ  خٲطرٕ  چُھ  رٕژر۔  بیٚیہِ  چھےٚ  خُداے  سٕنز  زمین  وسیع،  ﴿یعنی  اگر  اکھ  شہر  یا  علاقہٕ  یا  ملک  اللہ  تعالیٰ  سٕنز  بندگی  کرن  والیٚن  خٲطرٕ  تنگ  چُھ  گوٚمُت  تیٚلہِ  گٔژِھو  دوٚیِمہِ  جایِہ  ییٚتہِ  مُشکلات  آسن  نہٕ۔﴾  صبر  کرن  والیٚن  یِیہِ  تِہُند  اجر  بے  حساب  دِنہٕ۔"
  },
  {
    "verse_id": 11,
    "translation": "﴿اے  نبیؐ﴾  یِمن  ؤنِو  مےٚ  چُھ  حُکم  آمُت  دِنہٕ  زِ  اللہ  تعالیٰ  سٕندِ  خٲطرٕ  دِین  خٲلص  کٔرِتھ  کرٕ  تٔمۍ  سٕنز  بندگی۔"
  },
  {
    "verse_id": 12,
    "translation": "تہٕ  مےٚ  چُھ  حُکم  آمُت  دِنہٕ  زِ  سارِوٕے  برونٛہہ  بنہٕ  بٕہ  پانہٕ  مُسلم۔"
  },
  {
    "verse_id": 13,
    "translation": "ؤنِو،  اگر  بٕہ  پننِس  ربّ  سٕنز  نافرمٲنی  کرٕ  تیٚلہِ  چُھ  مےٚ  اکہِ  بَڈِ  دۅہ  کہ  عذابُک  خوف۔"
  },
  {
    "verse_id": 14,
    "translation": "ؤنِو  زِ  بٕہ  کرٕ  پنُن  دین  اللہ  تعالیٰ  سٕندِ  خٲطرٕ  خٲلِص  کٔرِتھ  تٔمۍ  سٕنزٕے  بندگی۔"
  },
  {
    "verse_id": 15,
    "translation": "توٚہۍ  ییٚمۍ  ییٚمۍ  سٕنز  بندگی  تس  ورٲے  کرٕنۍ  ییٚژِھو  کران  روٗزِو۔  ؤنِو،  اصلی  خسارٕہ  لد  چِھ  تِمے  یِمو  قیامت  کہ  دۅہ  پنُن  پان  تہٕ  پنُن  اہل  و  عیال  خسارس  منٛز  تروو۔  وارٕ  تھٲوِو  بوٗزِتھ،  یۅہے  چُھ  ٹاکارٕ  خسارٕہ۔"
  },
  {
    "verse_id": 16,
    "translation": "تِمن  پیٚٹھ  آسن  نار  چِہ  چھٔترٕ  پیٚٹھۍ  کِنۍ  تہِ  تہٕ  بوٚنۍ  کِنۍ  تہِ۔  یِہ  چُھ  سُہ  انجام  ییٚمہِ  سٍتۍ  اللہ  تعالیٰ  پننیٚن  بندن  کھۅژناوان  چُھ۔  لہٰذا،  اے  میانیو  بندو  میانہِ  غصبہٕ  نِشہِ  بٔچِو۔"
  },
  {
    "verse_id": 17,
    "translation": "اتھ  برعکس  یِمو  لُکو  طاغوت  چِہ  بندگی  نِشہِ  اِجتناب  کوٚر،  تہٕ  کوٚرُکھ  خُدایس  کُن  رجوع  تِہندِ  خٲطرٕ  چھےٚ  خۅش  خبر۔  لہٰذا  ﴿اے  نبی  صلی  اللہ  علیہ و سلم﴾  بشارت  دِیِو  میانیٚن  تِمن  بندن،"
  },
  {
    "verse_id": 18,
    "translation": "یِم  کتھ  چِھ  غورٕ  سان  بوزان  تہٕ  یِہ  اَتھ  منٛز  رٕژر  چُھ  تمِچ  چِھ  پیروی  کران۔  یِم  چِھ  تِم  لُکھ  یِمن  خُداین  ہداہت  چُھ  بخشمُت،  تہٕ  یِمے  چِھ  دٲنِشمند  گاٹٕلۍ۔"
  },
  {
    "verse_id": 19,
    "translation": "﴿اے  نبی  صلی  اللہ  علیہ و سلم﴾  تس  شخصس  کُس  ہیٚکہِ  بچٲوِتھ  یس  پیٚٹھ  عذابُک  فٲصلہٕ  چسپاں  آسہِ  گوٚمُت؟  کیا  توٚہۍ  ہیٚکِیوٗنہٕ  سُہ  بچٲوِتھ  یُس  نارس  منٛز  آسہِ  گوٚمُت؟"
  },
  {
    "verse_id": 20,
    "translation": "البتہ  یِم  لُکھ  پننِس  ربّس  روٗدۍ  کھوٚژِتھ،  تِہندِ  خٲطرٕ  چھےٚ  بُلند  عمارتہٕ  منزل  بہ  منزِل  بٔنِتھ،  یِمن  بٔنۍکِنۍ  کۅلہٕ  آسن  پکان  یِہ  چُھ  اللہ  تعالیٰ  سُند  وعدٕہ،  اللہ  تعالیٰ  چُھنہٕ  زانٛہہ  پننہِ  وعدٕچ  خلاف  ورزی  کران۔"
  },
  {
    "verse_id": 21,
    "translation": "کیا  توٚہۍ  چِھو  نا  وُچھان  زِ  خُداین  ترٛوو  آسمانہٕ  آب  پتہٕ  کوٚرُن  آگرن  تہٕ  ناگن  تہٕ  دریاوَن  ہٕنزِ  شکلہِ  منٛز  زمینہٕ  أندرٕ  جٲری۔  ﴿دراصل  چُھ  لفظ  یَنَابِیعَ  وَرتاونہٕ  آمُت۔  ییٚمیُک  اطلاق  یِمن  تریشوٕنۍ  چیزن  پیٚٹھ  سپدان  چُھ﴾  پتہٕ  چُھ  امہِ  آبہٕ  سٍتۍ  رنگہٕ  رنگہٕ  زراعت  کڑان  یِہندۍ  قسم  بیٚون  بیٚون  چِھ،  پتہٕ  چِھ  تِم  زراعت  پۅختہٕ  گٔژِھتھ  ہۅکھان،  پتہٕ  چِھو  توٚہۍ  وُچھان  زِ  تِم  گٔیِہ  زرد،  پتہٕ  چُھ  ٲخر  کار  اللہ  تعالیٰ  تِمن  بوٚس  بناوان۔  درحقیقت  چُھ  اتھ  منٛز  اکھ  سبق  گاٹلیٚن  خٲطرٕ۔"
  },
  {
    "verse_id": 22,
    "translation": "وونۍ  کیا  سُہ  شخص  ییٚمۍ  سُند  سینہٕ  خُداین  اسلام  خٲطرٕ  مٕژروو،  تہٕ  سُہ  چُھ  پننِس  ربّ  سٕندِ  طرفہٕ  أکِس  گاشَس  پیٚٹھ  پکان  ﴿ہیٚکیا  تس  شخصہٕ  سٕندۍ  پٲٹھۍ  ٲسِتھ  ییٚمۍ  نہٕ  یِمو  کتھو  نِشہِ  کانٛہہ  سبق  روٚٹ؟﴾  تبٲہی  چھےٚ  تِمن  لُکن  خٲطرٕ  یِہندۍ  دل  اللہ  تعالیٰ  سٕندِ  نصیحت  سٍتۍ  وارٕے  سخت  گٔے۔  تِم  چِھ  کھُلہٕ  گُمرٲہی  منٛز  پیٚمٕتۍ۔"
  },
  {
    "verse_id": 23,
    "translation": "خُداین  چُھ  بہترین  کلام  نٲزِل  کوٚرمُت،  اکھ  تِژھ  کتاب  ییٚمِکۍ  تمام  جُز  ہم  رنگ  چِھ  تہٕ  یتھ  منٛز  بار  بار  چِھ  مضمون  آمٕتۍ  دۅہراونہٕ۔  تَتھ  بوٗزِتھ  چِھ  تِمن  لُکن  تٍرِ  کٔنڈۍ  پھٹان  یِم  پننِس  ربّس  کھۅژن  وٲلۍ  چِھ،  تہٕ  پتہٕ  چِھ  تِہندۍ  جسم  تہٕ  تِہندۍ  دل  نرم  سپدِتھ  اللہ  تعالیٰ  سٕنزِ  ذِکر  کُن  رٲغِب  سپدان۔  یِہ  چُھ  اللہ  تعالیٰ  سُند  ہدایت  ییٚمہِ  سٍتۍ  سُہ  سیٚزِ  وَتہِ  پیٚٹھ  انان  چُھ  یَس  یژھان  چُھ  تس۔  تہٕ  یس  اللہ  تعالیٰ  ہٕے  ہدایت  دِیِہ  نہٕ،  تس  خٲطرٕ  چُھنہٕ  پتہٕ  کانٛہہ  ہادی۔"
  },
  {
    "verse_id": 24,
    "translation": "وۅنۍ  کیا  ہیٚکِو  توٚہۍ  تس  شخصہٕ  سٕنزِ  بدحٲلی  ہُند  اندازٕہ  کٔرِتھ  یُس  قیامت  کہ  دۅہ  عذابُک  سخت  مار  پننِس  بُتھِس  پیٚٹھ  رٹہِ؟  یِتھیٚن  ظٲلِمن  یِیہِ  وَننہٕ  زِ  وُچِھو  وۅنۍ  مزٕہ  تمہِ  کمایِہ  ہُند  یۅسہٕ  توٚہۍ  کران  ٲسِو  روٗدِمٕتۍ۔"
  },
  {
    "verse_id": 25,
    "translation": "یِمن  برونٛہہ  تہِ  چُھ  واریاہَو  لُکو  یِتھے  پٲٹھۍ  بُتھ  پھِیُرمُت۔  ٲخر  آو  تِمن  پیٚٹھ  عذاب  تِتھہِ  اَندٕ  یور  تِہُنٛد  خیال  تام  ہیٚکہِ  ہے  نہٕ  وٲتِتھ۔"
  },
  {
    "verse_id": 26,
    "translation": "پتہٕ  ہوو  خُداین  دُنیاچہِ  زندگی  منٛزٕے  تِمن  رُسوٲیی  ہُند  مزٕہ،  تہٕ  ٲخرتُک  عذاب  چُھ  امہِ  کھۅتہٕ  شدید  تر،  کاش  زانہن  یِم  لُکھ۔"
  },
  {
    "verse_id": 27,
    "translation": "اسہِ  چھےٚ  یتھ  قرآنس  منٛز  لُکن  دِژمژٕ  رنگہٕ  رنگہٕ  چِہ  مِثالہٕ  تاکہ  یِم  یِن  ہوشس  منٛز۔"
  },
  {
    "verse_id": 28,
    "translation": "تِیُتھ  قرآن  یُس  عربی  زبٲنۍ  منٛز  چُھ  یتھ  منٛز  نہٕ  کانٛہہ  ہجر  چُھ  تاکہ  یِم  بچن  بُرٕ  انجامہٕ  نِشہِ۔"
  },
  {
    "verse_id": 29,
    "translation": "اللہ  تعالیٰ  چُھ  اکھ  مِثال  دِوان،  اکھ  شخص  چُھ  سُہ  ییٚمۍ  سٕندِس  مٲلِک  آسنس  منٛز  واریاہ  ضدی  ﴿لڑایِہ  گٔرۍ﴾  آقا  چِھ  شریک  یِم  تس  پانس  پانس  کُن  لَمان  چِھ،  تہٕ  بیاکھ  شخص  چُھ  اند  ہیٚتھ  أکۍسٕے  آقا  سُند  غلام۔  کیا  یِمن  دۅشوٕنۍ  ہُند  حال  ہیکیا  یکسان  ٲسِتھ؟  الحمدُ  اللہ،  مگر  اکثر  لُکھ  چِھ  نادٲنی  منٛز  ہیٚنہٕ  آمٕتۍ۔  ﴿یعنی  أکِس  آقا  سٕنز  غلٲمی  تہٕ  واریاہن  آقاہن  ہٕنزِ  غلٲمی  ہٕنز  فرق  چِھ  ٹھیک  پٲٹھۍ  سمجھان،  مگر  ییٚلہِ  أکِس  خُداے  سٕنزِ  بندگی  تہٕ  واریاہن  خُداین  ہٕنزِ  بندگی  ہٕنز  فرق  سمجھاونٕچ  کوٗشش  چھےٚ  یِوان  کرنہٕ  تمہِ  ساعتہٕ  چِھ  نادان  بنان﴾"
  },
  {
    "verse_id": 30,
    "translation": "﴿اے  نبیؐ﴾  تۅہیِہ  تہِ  چُھو  مَرُن  تہٕ  یِمن  لُکن  تہِ  چُھ  مَرُن۔"
  },
  {
    "verse_id": 31,
    "translation": "ٲخر  کار  کٔرِو  قیامت  کہ  دۅہ  توٚہۍ  سٲری  پننِس  ربّ  سٕندِس  دربارس  منٛز  پنُن  پنُن  مُقدمہٕ  پیش۔"
  },
  {
    "verse_id": 32,
    "translation": "پتہٕ  کُس  آسہِ  تس  شخصہٕ  سٕندِ  کھۅتہٕ  بوٚڈ  ظٲلِم  ییٚمۍ  خُدایس  تھوو  اَپُز  لٲگِتھ،  تہٕ  ییٚلہِ  پزرتس  برونٛہہ  کُن  آو  تیٚلہِ  ووٚنُن  یِہ  چُھ  اَپُز۔  کیا  یِتھیٚن  کٲفر  لُکن  خٲطرٕ  چَھنا  جہنمس  منٛز  کانٛہہ  جاے؟"
  },
  {
    "verse_id": 33,
    "translation": "تہٕ  یُس  شخص  پزر  ہیٚتھ  آو  تہٕ  یِمو  یِہ  پوٚز  مون،  تِمے  چِھ  عذاب  نِشہِ  بچن  وٲلۍ۔"
  },
  {
    "verse_id": 34,
    "translation": "تِمن  میلہِ  پننِس  ربّس  نِشہِ  تہِ  سورُے  کینہہ  ییٚمِچ  تِم  خوٲہش  کرن،  یِہ  چُھ  نیکی  کرن  والیٚن  ہُند  جزا،"
  },
  {
    "verse_id": 35,
    "translation": "تاکہ  یِم  بدترین  اعمال  تِمو  کٔرِمٕتۍ  ٲسۍ  اللہ  تعالیٰ  کرِ  تِم  تِہِندِ  حسابہٕ  نِشہِ  دوٗر  تہٕ  یِم  بہترین  اعمال  تِم  کران  روٗدۍ،  تِہندِ  لحاظہٕ  کرِ  تِمن  اجر  عطا۔"
  },
  {
    "verse_id": 36,
    "translation": "﴿اے  نبیؐ﴾  کیا  اللہ  تعالیٰ  چُھنا  پننِس  بندٕہ  سٕندِ  خٲطرٕ  کٲفی؟  یِم  لُکھ  چِھو  تۅہیِہ  تس  ورٲے  باقیو  نِشہِ  کھۅژناوان۔  حالانکہ  اللہ  تعالیٰ  یَس  گُمرٲہی  منٛز  تراوِ،  تس  چُھنہٕ  کانٛہہ  وَتھ  ہاون  وول۔"
  },
  {
    "verse_id": 37,
    "translation": "تہٕ  یَس  سُہ  ہدایت  دِیِہ  تس  چُھنہٕ  ڈالن  وول  تہِ  کانٛہہ۔  کیا  اللہ  تعالیٰ  چُھنا  غٲلب  تہٕ  اِنتقام  ہیٚنہٕ  وول؟"
  },
  {
    "verse_id": 38,
    "translation": "یِمن  لُکن  اگر  توٚہۍ  پٕرٛژِھو  زِ  زمین  تہٕ  آسمان  کٔمۍ  چِھ  پٲدٕ  کٔرِمٕتۍ؟  تیٚلہِ  وَنن  یِم  پانے  زِ  خُداین۔  یِمن  پٕرٛژِھو،  ییٚلہِ  حقیقت  یٔہے  چھےٚ  تیٚلہِ  کیا  تُہنزٕ  یِمہٕ  دیوی  یِہ  یِمن  توٚہۍ  خُداے  ترٲوِتھ  ناد  چِھو  دِوان،  تیٚلہِ  کیا  خیال  چُھ  تُہُند  زِ  اگر  اللہ  تعالیٰ  مےٚ  کانٛہہ  نقصان  ییٚژِھہ  واتناوُن،  کیا  یِمہٕ  بچاونہٕ  مےٚ  تٔمۍ  سٕندِ  واتناونہٕ  آمتہٕ  نقصان  نِشہِ؟  یا  اگر  اللہ  تعالیٰ  ییٚژِھہ  مےٚ  پیٚٹھ  مہربٲنی  کرٕنۍ  تیٚلہِ  کیا  یِمہٕ  ہیٚکنہٕ  تٔمۍ  سٕنز  رحمت  رُکٲوِتھ؟  بس  یِمن  ؤنِو  زِ  میانہِ  خٲطرٕ  چُھ  اللہ  تعالیٰ  ہٕے  سیٚٹھاہ،  بھروسہٕ  کرن  وٲلۍ  چِھ  تٔسۍ  پیٚٹھ  بھروسہٕ  کران۔"
  },
  {
    "verse_id": 39,
    "translation": "یِمن  ؤنِو  صاف  زِ  اے  میانہِ  قوم  کیو  لُکو  توٚہۍ  کٔرِو  پننہِ  جایِہ  پنٕنۍ  کٲم،  بٕہ  روزٕ  پنٕنۍ  کٲم  کران،  عنقریب  لگیو  تۅہیِہ  پے  زِ،"
  },
  {
    "verse_id": 40,
    "translation": "کَس  پیٚٹھ  چُھ  سُہ  رُسوا  کرن  وول  عذاب  یِوان  تہٕ  کَس  چُھ  سُہ  سزا  میلان  یُس  نہٕ  ٹلن  وول  چُھ۔"
  },
  {
    "verse_id": 41,
    "translation": "﴿اے  نبیؐ﴾  اسہِ  چھےٚ  سارِنٕے  انسانن  خٲطرٕ  یِہ  برحق  کتاب  تۅہیِہ  پیٚٹھ  نٲزِل  کٔرمٕژ۔  وۅنۍ  یُس  سٔیِز  وَتھ  اختیار  کرِ  سُہ  کرِ  پننہِ  خٲطرٕ،  تہٕ  یُس  ڈَلہِ  تٔمۍ  سٕندِ  ڈَلنُک  وبال  آسہِ  تٔسۍ  پیٚٹھ،  توٚہۍ  چِھو  نہٕ  تِہندۍ  ذمہٕ  دار۔"
  },
  {
    "verse_id": 42,
    "translation": "سُہ  چُھ  اللہ  تعالیٰ  ہٕے  یُس  موت  کہ  وقتہٕ  چُھ  رُوحن  قبض  کران،  تہٕ  یُس  نہٕ  وُنہِ  موٚمُت  چُھ،  تٔمۍ  سُند  رُوح  چُھ  نیندرِ  مٔنٛزۍ  قبض  کران،  پتہٕ  یَس  پیٚٹھ  سُہ  موتُک  فٲصلہٕ  نٲفذ  چُھ  کران  تس  چُھ  رُکاوان،  تہٕ  دوٚیِمیٚن  ہٕندۍ  رُوح  چُھ  أکِس  مُقرر  وقتس  خٲطرٕ  واپس  سوزان۔  اتھ  منٛز  چھےٚ  بجہِ  نِشٲنِیہ  تِمن  لُکن  خٲطرٕ  یِم  غور  و  فکر  کرن  وٲلۍ  چِھ۔"
  },
  {
    "verse_id": 43,
    "translation": "کیا  تس  خُدایس  ترٲوِتھ  چھا  یِمو  لُکو  باقی  شفیع  ﴿شفاعت  کرن  وٲلۍ﴾  بنٲوِمٕتۍ؟  ﴿یعنی  اکھ  چُھ  یِمو  لُکو  پننہِ  طور  پانے  یِہ  فرض  کوٚرمُت  زِ  کینہہ  ہستی  یِہ  چھےٚ  خُداے  سٕندِس  دربارس  منٛز  سیٚٹھاہ  زور  آور  یِہٕنز  سفٲرش  کُنہِ  پٲٹھۍ  تہِ  ٹٔلِتھ  ہیٚکہِ  نہٕ،  حالانکہ  یِہندِس  سفٲرشی  آسنس  پیٚٹھ  نہ  چھےٚ  کانٛہہ  دلیل،  نہ  فرموو  خُداین  زانٛہہ  یِہ  زِ  یِمن  چُھ  مےٚ  نِشہِ  یِہ  مرتبہ  حٲصل،  تہٕ  نہ  کوٚر  پانہٕ  یِمو  ہستی  یَو  زانٛہہ  یِہ  دعویٰ  زِ  پننہِ  زورٕ  سٍتۍ  کرو  أسۍ  تُہنزٕ  سارے  کامہِ۔  اتھ  پیٚٹھ  چھےٚ  مزید  حماقت  یِمن  لُکن  ہٕنز  یِہ  زِ  اصل  خُداے  ترٲوِتھ  چِھکھ  یِم  فرضی  سفٲرش  دارٕے  پنُن  سورُے  کینہہ  زٲنِمٕتۍ  تہٕ  یِہنزٕ  سٲرے  نیاز  مٔندِیِہ  چھےٚ  یِہٕندی  خٲطرٕ  وقف۔﴾  یِمن  ؤنِو  کیا  تِم  کرنہٕ  شفاعت  خواہ  تِہندِس  اختیارس  منٛز  مَتہٕ  ٲسِتن  کِہِنۍ،  تہٕ  تِم  متہٕ  ٲسِتن  سمجھان  تہِ؟"
  },
  {
    "verse_id": 44,
    "translation": "ؤنِو،  شفاعت  چُھ  سورُے  اند  ہیٚتھ  اللہ  تعالیٰ  سٕندِس  اختیارس  منٛز۔  ﴿یعنی  کٲنٛسہِ  چُھنہٕ  یِہ  طاقتٕے  زِ  اللہ  تعالیٰ  سٕندِس  دربارس  منٛز  کیا  ہیٚکہِ  خۅد  پانہٕ  سفٲرش  در  بٔنِتھ  ؤتِتھ،  کُجاکہ  پنٕنۍ  سفٲرش  مانناونُک  طاقت  تہِ  کیا  آسہِ  تس۔  یِہ  کتھ  چھےٚ  بالکل  اللہ  تعالیٰ  سٕندِس  اختیارس  منٛز  زِ  یس  ییژِھہ  تس  دِیِہ  سفٲرشہِ  ہُند  اجازت  تہٕ  یس  نہٕ  ییژِھہ  تس  دِیِہ  نہٕ۔  تہٕ  ییٚمۍ  سٕندِس  حقس  منٛز  ییژِھہ  تٔمۍ  سٕندِس  حقس  منٛز  دِیِہ  کٲنٛسہِ  سفٲرش  کرنہٕ  تہٕ  ییٚمۍ  سٕندِس  حقس  منٛز  ییٚژِھہ  نہٕ  کِہِنۍ  دِیِہ  نہٕ  کرنہٕ۔﴾  آسمانن  تہٕ  زمین  چِہ  بادشٲہی  ہُند  چُھ  سُے  مٲلِک۔  پتہٕ  یِیِو  توٚہۍ  تٔسۍ  کُن  واپس  پھِرنہٕ۔"
  },
  {
    "verse_id": 45,
    "translation": "ییٚلہِ  کُنِس  اللہ  تعالیٰ  سٕنز  ذِکر  چھےٚ  کرنہٕ  یِوان  تیٚلہِ  چِھ  ٲخرتس  پیٚٹھ  ایمان  نَہ  تھاون  والیٚن  ہٕندۍ  دِل  غمگین  گژُھن  ہیٚوان۔  تہٕ  ییٚلہِ  تس  ورٲے  دوٚیِمیٚن  ہٕنز  ذِکر  چھےٚ  سپدان  تیٚلہِ  چِھ  اچانک  تِم  خوشی  سٍتۍ  پھۅلان۔  ﴿یِہ  کتھ  چھےٚ  اَلہٕ  پلہٕ  ساری  دُنیاکیٚن  مُشرِکانہٕ  ذوق  تھاون  والیٚن  لُکن  منٛز  مُشترک  حتیٰ  کہ  مسلمانن  منٛز  تہِ  یِمن  بدقسمتن  یِہ  بیمٲرۍ  چھےٚ  لٔجمٕژ،  تِم  تہِ  چِھنہٕ  امہِ  عٲبہٕ  نِشہِ  خٲلی۔  وُٹھَو  چِھ  ونان  زِ  أسۍ  چِھن  اللہ  تعالیٰ  مانان  البتہ  حالت  چھےٚ  یِہ  زِ  ییٚلہِ  تِمن  وننہٕ  چُھ  یِوان  زِ  کُنِس  اللہ  تعالیٰ  سٕنز  ذِکر  کٔرِو  تِمن  چُھ  بُتھِس  رنگ  بدلان۔  ونان  چِھ  زِ  ضرور  چُھنہٕ  یِہ  شخص  بزرگن  تہٕ  اولیاہن  مانان،  تَوَے  چُھ  یِہ  صرف  اللہ  تعالیٰ  سٕنزے  کتھہٕ  ونان  پکان۔  تہٕ  وۅنۍ  اگر  باقین  ہٕنز  ذکر  یِیہِ  کرنہٕ  تیٚلہِ  چِھ  تِمن  دِل  پھۅلان  تہٕ  خوشی  سٍتۍ  چِھ  تِہندۍ  بُتھۍ  پرٛزلنہٕ  لگان۔﴾"
  },
  {
    "verse_id": 46,
    "translation": "ؤنِو،  خُدایا!  آسمان  تہٕ  زمین  پٲدٕ  کرن  والہِ،  حٲضر  غٲیب  زانن  والہِ،  ژٕے  کرکھ  پننیٚن  بندن  درمیان  تمہِ  چیزُک  فٲصلہٕ  یتھ  منٛز  تِم  اختلاف  چِھ  روٗدِمٕتۍ  کران۔"
  },
  {
    "verse_id": 47,
    "translation": "اگر  یِمن  ظٲلِمن  نِشہِ  زمینٕچ  سٲرٕسے  دولت  تہِ  آسہِ،  تہٕ  بیٚیہِ  تہِ  آسہِ  ییٖژاھ،  یِم  گژھن  قیامت  کہ  دۅہ  کہ  بُرٕ  عذابہٕ  نِشہِ  بچنہٕ  خٲطرٕ  سورُے  کینہہ  فِدیس  منٛز  دِنہٕ  خٲطرٕ  تیار۔  تَتہِ  یِیہِ  اللہ  تعالیٰ  سٕندِ  طرفہٕ  یِمن  برونٛہہ  کُن  تِکینژھاہ  ییٚمیُک  نہٕ  زانٛہہ  تِمو  اندازے  چُھ  کوٚرمُت۔"
  },
  {
    "verse_id": 48,
    "translation": "پننہِ  کمایِہ  ہٕندۍ  سٲری  بُرٕ  نتیجہِ  کُھلن  تَتہِ  تِمن  پیٚٹھ،  تہٕ  سُے  چیز  سپدِ  تِمن  پیٚٹھ  مُسلط  یتھ  تِم  مذاق  چِھ  روٗدِمٕتۍ  کران۔"
  },
  {
    "verse_id": 49,
    "translation": "یۅہے  انسان  ییٚلہِ  أمِس  معمولی  مُصیبت  یِوان  چُھ  تیٚلہِ  چُھ  اَسہِ  آلو  کران،  تہٕ  ییٚلہِ  أسۍ  أمِس  پننہِ  طرفہٕ  نعمت  چِھ  عطا  کران  تیٚلہِ  چُھ  ونان  زِ  یِہ  چُھ  مےٚ  علم  کِس  بنیادس  پیٚٹھ  دِنہٕ  آمُت!  نَہ،  بلکہ  چھےٚ  یِہ  آزمٲیش۔  مگر  یِمو  منٛزٕ  چِھنہٕ  اکثر  لُکھ  زانان۔"
  },
  {
    "verse_id": 50,
    "translation": "یٔہے  کتھ  چھےٚ  یِہندِ  برونٛہہ  گُزریمتیو  لُکو  تہِ  ؤنِمٕژ،  مگر  یِکینژھاہ  تِم  کماوان  ٲسۍ  سُہ  لوٚگ  نہٕ  تِمن  کُنہِ  کامہِ  بکار۔"
  },
  {
    "verse_id": 51,
    "translation": "پتہٕ  تُلۍ  تِمو  پننہِ  کمایِہ  ہٕندۍ  بُرٕ  نتیجہِ،  تہٕ  یِمو  لُکو  منٛزٕ  تہِ  یِم  ظٲلِم  چِھ  تِم  تُلن  عنقریب  پننہِ  کمایِہ  ہٕندۍ  بُرٕ  نتیجہِ،  یِم  چِھنہٕ  اسہِ  عٲجز  کرن  وٲلۍ  کینہہ۔"
  },
  {
    "verse_id": 52,
    "translation": "تہٕ  کیا  یِمن  چَھنا  پے  زِ  اللہ  تعالیٰ  یس  یژھان  چُھ،  تس  چُھ  رِزق  کُشادٕہ  کران  تہٕ  یس  یژھان  چُھ  تس  چُھ  تنگ  کران؟  اتھ  منٛز  چھےٚ  نِشٲنِیِہ  تِمن  لُکن  خٲطرٕ  یِم  ایمان  چِھ  انَان۔"
  },
  {
    "verse_id": 53,
    "translation": "﴿اے  نبیؐ﴾  ؤنِو  زِ  اے  میانیو  بندو،  یِمو  پننیٚن  جانن  پیٚٹھ  زیادتی  چھےٚ  کٔرمٕژ،  ﴿کینژھو  لُکو  چُھ  یِمن  لفظن  عجیب  تٲوِیل  کوٚرمُت  زِ  خُداین  چُھ  نبی  صلی  اللہ  علیہ و سلمن  خۅد،  اے  میانیو  بندو  ؤنِتھ  لُکن  خطاب  کرنُک  حکم  دِیتمُت،  لہٰذا  چِھ  سٲری  انسان  نبی  صلی  اللہ  علیہ و سلمن  ہٕندۍ  بندٕہ۔  درحقیقت  چُھ  یِہ  اکھ  تِیُتھ  تٲوِیل،  یتھ  تٲوِیل  نہٕ  کینہہ،  بلکہ  پَزِ  اتھ  قرآنٕچ  بدترین  معنوی  تحریف  تہٕ  خُداے  سٕندِس  کلامَس  سٍتۍ  گِندُن  وَنُن۔  اگر  یِہ  تٲوِیل  صحیح  آسہِ  تیٚلہِ  چُھ  سورُے  قرآن  غلط  گژھان  تِکیازِ  قرآن  چُھ  اوّل  پیٚٹھہٕ  ٲخرس  تام  انسانن  صرف  اللہ  تعالیٰ  سُند  بندٕہ  قرار  دِوان،  تہٕ  اَمِچ  سٲرٕے  دعوتٕے  چھےٚ  یِہ  زِ  توٚہۍ  مَہ  کٔرِو  أکِس  خُدایس  ورٲے  کٲنٛسہِ  ہٕنز  بندگی۔﴾  اللہ  تعالیٰ  سٕندِ  رحمت  نِشہِ  مَہ  گٔژِھو  مایوٗس،  یقیناً  چُھ  اللہ  تعالیٰ  سٲری  گناہ  معاف  کران،  سُہ  چُھ  غفور  و  رحیم۔"
  },
  {
    "verse_id": 54,
    "translation": "پوٚت  پھیٖرِو  پننِس  ربّس  کُن  تہٕ  بٔنِو  فرمانبردار  تٔمۍ  سٕندۍ  امہِ  برونٛہہ  زِ  تۅہیِہ  پیٚٹھ  یِیہِ  عذاب  تہٕ  پتہٕ  میلہِ  نہٕ  تۅہیِہ  کُنہِ  کِنۍ  مدد۔"
  },
  {
    "verse_id": 55,
    "translation": "تہٕ  پیروی  کٔرِو  اختیار  پننِس  ربّ  سٕنزِ  سوزنہٕ  آمژِ  کتابہِ  ہٕندِ  بہترین  پہلووٕچ۔  ﴿کتابُ  اللہ  کہ  بہترین  پہلووٕچ  پیروی  کرنُک  مطلب  چُھ  یِہ  زِ  خُداین  یِمن  کامیٚن  ہُند  حُکم  چُھ  دِیتمُت۔  انسان  کرِ  تِہُند  تعمیل،  یِمو  کامیو  نِشہِ  أمۍ  ٹھاکھ  چُھ  کوٚرمُت  تِمو  نِشہِ  بچہِ  تہٕ  مِثالن  تہٕ  قٕصّن  منٛز  یِکینژھاہ  أمۍ  فرموومُت  چُھ  تمہِ  نِشہِ  کرِ  عبرت  تہٕ  نصیحت  حٲصِل۔  اتھ  برعکس  یُس  شخص  حُکمہٕ  نِشہِ  بُتھ  چُھ  پھِران،  منہیاتن  ہُند  چُھ  اَتُر  کران  تہٕ  اللہ  تعالیٰ  سٕندِ  وعظ  و  نصیحت  نِشہِ  چُھنہٕ  کانٛہہ  اثر  رَٹان،  سُہ  چُھ  کتابُ  اللہ  ہُک  بدترین  پہلو  اختیار  کران،  یعنی  سُہ  پہلو  چُھ  اختیار  کران  یتھ  اللہ  تعالیٰ  سٕنز  کتاب  بدترین  چھےٚ  قرار  دِوان۔﴾  امہِ  برونٛہہ  زِ  تۅہیِہ  پیٚٹھ  یِیہِ  اچانک  عذاب  تہٕ  تۅہیِہ  لگیو  نہٕ  خبر  تہِ۔"
  },
  {
    "verse_id": 56,
    "translation": "یِنہٕ  پتہٕ  کانٛہہ  شخص  وَنہِ،  افسوس  میٲنِس  تتھ  تقصیرس  پیٚٹھ  یُس  بٕہ  اللہ  تعالیٰ  سٕندِس  حقس  منٛز  کران  روٗدُس،  بلکہ  اوسُس  بٕہ  پوٚت  پھیرِتھ  ٹسنہٕ  کرن  والیٚن  منٛز  شٲمِل۔"
  },
  {
    "verse_id": 57,
    "translation": "نَتہٕ  وَنہِ،  کاش  آسِہے  خُداین  مےٚ  ہدایت  بخشمُت  تیٚلہِ  آسٕہا  بٕتہِ  مُتّقیو  منٛزٕ۔"
  },
  {
    "verse_id": 58,
    "translation": "یا  وَنہِ  عذاب  وُچِھتھ،  کاش  میلہِ  ہے  مےٚ  اکھ  موقع  بیٚیہِ  تہٕ  بٕتہِ  گژٕھہ  ہا  نیک  عمل  کرن  والیٚن  منٛز  شٲمِل۔  ﴿تہٕ  تمہِ  وقتہٕ  میلہِ  تس  یِہ  جواب  زِ﴾"
  },
  {
    "verse_id": 59,
    "translation": "کیازِ  نہٕ،  میٲنۍ  آیات  ٲسۍ  ژےٚ  نِش  وٲتِمٕتۍ،  پتہٕ  کوٚرُتھ  ژےٚ  یِمن  انکار  بیٚیہِ  کوٚرُتھ  تکبّر  تہٕ  ژٕ  اوسُکھ  کٲفرو  منٛزٕ۔"
  },
  {
    "verse_id": 60,
    "translation": "اَز  یِمو  لُکو  خُدایس  پیٚٹھ  بہتان  چِھ  لٲگِمٕتۍ  قیامت  کہ  دۅہ  وُچِھو  توٚہۍ  زِ  تِہندۍ  بُتھۍ  آسن  کرٛہِنۍ۔  کیا  جہنمس  منٛز  چَھنا  تکبّر  کرن  والیٚن  خٲطرٕ  کٲفی  جاے؟"
  },
  {
    "verse_id": 61,
    "translation": "اتھ  برعکس  یِمو  لُکو  ییٚتہِ  تقویٰ  چُھ  کوٚرمُت،  تِہنزو  کامیٲبی  ہٕندیو  اَسبابَو  کِنۍ  دِیِہ  اللہ  تعالیٰ  تِمن  نجات،  تِمن  واتہِ  نہٕ  کانٛہہ  تکلیف  تہٕ  نَہ  سپدن  تِم  غمگین۔"
  },
  {
    "verse_id": 62,
    "translation": "اللہ  تعالیٰ  چُھ  پرٛتھ  چیزُک  خٲلِق  تہٕ  سُے  چُھ  پرٛتھ  چیزس  پیٚٹھ  نگہبان۔"
  },
  {
    "verse_id": 63,
    "translation": "زمین  کیٚن  تہٕ  آسمان  کیٚن  خزانن  ہٕنزٕ  کُنزٕ  چھےٚ  تٔسۍ  نِشہِ۔  تہٕ  یِم  لُکھ  اللہ  تعالیٰ  سٕندیٚن  آیاتن  سٍتۍ  کُفر  چِھ  کران،  تِمے  چِھ  خسارس  منٛز  روزن  وٲلۍ۔"
  },
  {
    "verse_id": 64,
    "translation": "﴿اے  نبیؐ﴾  یِمن  ؤنِو،  اے  جٲہلو،  پتہٕ  کیا  توٚہۍ  چِھوٕ  مےٚ  ونان  خُدایس  ورٲے  بیٚیہِ  کٲنٛسہِ  ہٕنز  بندگی  کرنہٕ  خٲطرٕ؟  ﴿یِہ  کتھ  پزیو  تۅہیِہ  یِمن  صاف  وَنٕنۍ  تِکیازِ﴾"
  },
  {
    "verse_id": 65,
    "translation": "تۅہیِہ  کُن  تہٕ  تۅہیِہ  برونٛہہ  گُزریمتیٚن  تمام  انبیاہن  علیہ  السلامن  کُن  چھےٚ  یِہ  وَحی  سوزنہٕ  آمٕژ  زِ،  اگر  تۅہیِہ  شرک  کوٚرو  تیٚلہِ  گژِھہ  تُہٕنز  عمل  ضایع  تہٕ  توٚہۍ  روٗزِو  خسارس  منٛز۔"
  },
  {
    "verse_id": 66,
    "translation": "لہٰذا  ﴿اے  نبیؐ﴾  توٚہۍ  کٔرِو  بس  اللہ  تعالیٰ  سٕنزٕے  بندگی  بیٚیہِ  سپدِو  شکر  گُزار  بندن  منٛز  شٲمِل۔"
  },
  {
    "verse_id": 67,
    "translation": "یِمو  لُکو  کٔر  نہٕ  خُدایس  قدرٕے  یِتھہٕ  پٲٹھۍ  تس  قدر  کرنُک  حق  چُھ۔  ﴿تٔمۍ  سٕنٛدِ  کٲمِل  قدرتُک  حال  چُھ  یِہ  زِ﴾  قیامت  کہ  دۅہ  آسہِ  پوٗرٕ  زمین  تٔمۍ  سٕنزِ  مۅچِھ  منٛز،  تہٕ  آسمان  آسن  تٔمۍ  سٕنٛدِس  دٔچِھنِس  اَتھس  منٛز  ؤٹِتھ۔  ﴿زمین  و  آسمانس  پیٚٹھ  اللہ  تعالیٰ  سٕندِ  کامل  اقتدار  و  تصرّفٕچ  تصویر  برونٛہہ  کُن  اَننہٕ  خٲطرٕ  چُھ،  مۅچِھ  منٛز  آسُن  تہٕ  اَتھس  منٛز  ؤٹِتھ  آسنُک،  استعارٕہ  وَرتاونہٕ  آمُت۔  یِتھہٕ  پٲٹھۍ  اکھ  شخص  کُنہِ  لۅکچہِ  بالہِ  چُھ  اَتھس  منٛز  دَباوان  تہٕ  تس  خٲطرٕ  چھےٚ  یِہ  اکھ  معمولی  کٲم،  یا  اکھ  شخص  چُھ  رُومال  ؤٹِتھ  اَتھَس  منٛز  رٹان  تہٕ  تس  خٲطرٕ  چَھنہٕ  یِہ  کانٛہہ  مشکل  کٲم  آسان،  یِتھے  پٲٹھۍ  وُچھن  قیامت  کہ  دۅہ  تمام  انسان  ﴿یِم  از  اللہ  تعالیٰ  سٕندِ  عظمت  و  کِبریٲیی  ہُند  اندازٕہ  چِھنہٕ  ہیٚکان  لگٲوِتھ﴾  پننیو  أچَھو  زِ  زمین  تہٕ  آسمان  چِھ  اللہ  تعالیٰ  سٕندِس  دستِ  قدرتس  منز  اکہِ  حقیر  بالہِ  تہٕ  اکہِ  معمولی  رُومالہِ  ہٕندۍ  پٲٹھۍ﴾  پاک  تہٕ  بالاتر  چُھ  سُہ  تمہِ  شِرکہٕ  نشہِ،  یُس  یِم  لُکھ  کران  چِھ۔"
  },
  {
    "verse_id": 68,
    "translation": "تہٕ  تمہِ  دۅہ  یِیہِ  صُورس  پھۅکھ  دِنہٕ  تہٕ  تِم  سٲری  پیٚن  مٔرِتھ  ؤسِتھ  یِم  آسمانن  تہٕ  زمینس  منٛز  چِھ،  سِواے  تِم  یِمن  اللہ  تعالیٰ  ییژِھہ  زندٕہ  تھاوُن۔  پتہٕ  یِیہِ  صُورس  بیاکھ  پھۅکھ  دِنہٕ،  تہٕ  اچانک  وۅتھن  سٲری  تہٕ  لاگن  ﴿اورٕ  یور﴾  وُچُھن۔"
  },
  {
    "verse_id": 69,
    "translation": "زمین  چمکہِ  پننِس  ربّ  سٕندِ  نُورٕ  سٍتۍ،  اعمالن  ہٕنز  کتاب  یِیہِ  اَننہٕ،  انبیا  تہٕ  تمام  گواہ  یِن  حٲضر  کرنہٕ،  لُکن  درمیان  یِیہِ  ٹھیک  ٹھیک  حق  سان  فٲصلہٕ  کرنہٕ،  تِمن  پیٚٹھ  سپدِ  نہٕ  کانٛہہ  ظُلم۔"
  },
  {
    "verse_id": 70,
    "translation": "تہٕ  پرٛتھ  شخصس  یِیہِ  تٔمۍ  سٕنزِ  عملہِ  ہُنٛد  پوٗرٕ  پوٗرٕ  بدلہٕ  دِنہٕ۔  لُکھ  یِکینژھاہ  تہِ  کران  چِھ  اللہ  تعالیٰ  چُھ  تتھ  وارٕ  پٲٹھۍ  زانان۔"
  },
  {
    "verse_id": 71,
    "translation": "﴿امہِ  فٲصلہٕ  پتہٕ﴾  تِم  لُکھ  یِمو  کُفر  اوس  کوٚرمُت  یِن  جہنمس  کُن  چھۅکَو  چھۅکَو  کھٕرٛکوَنہٕ،  اوٚت  تام  زِ  ییٚلہِ  تِم  تور  واتن،  پتہٕ  یِن  تمِکۍ  دروازٕہ  یلہٕ  تراونہٕ،  تہٕ  تمِکۍ  کارِندٕہ  وَنن  تِمن،  کیا  تۅہیِہ  نِشہِ  ٲسۍنا  تُہٕندیو  پننیو  لُکو  منٛزٕ  تِتھۍ  رسول  آمٕتۍ،  یِمو  تۅہیِہ  تُہندِس  ربّ  سٕندۍ  آیات  بوزنٲوِمٕتۍ  آسہن،  تہٕ  توہۍ  آسٕہانَو  امہِ  کتھہِ  نِشہِ  کھۅژنٲوِمٕتۍ  زِ  اکہِ  وقتہٕ  آسیٚو  تۅہیِہ  یِہ  دۅہ  وُچُھن؟  تِم  دِن  جواب،  آ،  آمٕتۍ  ٲسۍ،  مگر  عذابُک  فٲصلہٕ  گوٚو  کٲفرن  پیٚٹھ  چسپاں۔"
  },
  {
    "verse_id": 72,
    "translation": "وَننہٕ  یِیِہ،  أژِو  جہنم  کیٚن  دروازن  منٛز،  ییٚتہِ  چُھو  تۅہیِہ  وۅنۍ  ہمیشہ  روزُن،  سیٚٹھہٕے  بُرٕ  ٹھکانہٕ  چُھ  یِہ  تکبّر  کرن  والیٚن  خٲطرٕ۔"
  },
  {
    "verse_id": 73,
    "translation": "تہٕ  یِم  لُکھ  پننِس  ربّ  سٕنزِ  نافرمٲنی  نِشہِ  پرہیز  ٲسۍ  کران،  تِم  یِن  چھۅکَو  چھۅکَو  جنّتس  کُن  نِنہٕ۔  اوٚت  تام  زِ  ییٚلہِ  تِم  تور  وَاتن،  تہٕ  اَمِکۍ  دروازٕ  آسن  گۅڈے  مٕژراونہٕ  آمٕتۍ،  پتہٕ  وَنن  تمِکۍ  مُنتظمین  تِمن  زِ  سلام  ٲسِن  تۅہیِہ  پیٚٹھ،  واریاہ  جان  روٗدِو،  أژِو  یَتھ  منٛز  ہمیشہِ  خٲطرٕ۔"
  },
  {
    "verse_id": 74,
    "translation": "تہٕ  تِم  وَنن،  شُکر  چُھ  تس  اللہ  تعالیٰ  سُند  ییٚمۍ  اسہِ  سٍتۍ  پنُن  وعدٕہ  ہوو  پوٚز  کٔرِتھ  تہٕ  أسۍ  بنٲوِن  زمینٕکی  وٲرث،  وونۍ  یتھ  جایِہ  أسۍ  یژھو  تتھ  جایِہ  ہیٚکَو  جنّتس  منٛز  پنٕنۍ  جاے  بنٲوِتھ۔  لہٰذا  چُھ  بہترین  اجر  عمل  کرن  والیٚن  خٲطرٕ۔"
  },
  {
    "verse_id": 75,
    "translation": "تہٕ  توٚہۍ  وُچِھو  زِ  فرشتہٕ  آسن  عرشس  أندۍ  أندۍ  حلقہٕ  بنٲوِتھ  پننِس  ربّ  سٕنز  تسبیح  کران۔  تہٕ  لُکن  درمیان  یِیہِ  ٹھیک  ٹھیک  حق  سان  فٲصلہٕ  کرنہٕ،  تہٕ  کرٛیکھ  یِیہِ  دِنہٕ  زِ  حمد  چُھ  اللہ  ربُ  العالمینس  خٲطرٕ۔"
  }
]