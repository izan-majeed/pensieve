[
  {
    "verse_id": 1,
    "translation": "قسم  چھُ  تِمن  ملٲیکن  ہُنٛد  یِم  عبادت  کرنہٕ  کہ  وقتہٕ  یا  احکامِ  الہٰی  بوزنہٕ  کہ  وقتہٕ  صف  دی  دی  چھِ  اِستادٕہ  روزان۔ "
  },
  {
    "verse_id": 2,
    "translation": "بیٚیہِ  چھُ  قسم  تِمن  ملٲیکن  ہُنٛد  یِم  زوتہٕ  وُنین  تارکن  ہٕندِ  ذریعہ  آسمٲنی  خبرٕ  اَنہٕ  وُنین  شیطانن  گٍرنٛز  تہٕ  لار  کران  چھِ۔ "
  },
  {
    "verse_id": 3,
    "translation": "بیٚیہِ  چھُ  قسم  تِمن  ملٲیکن  ہُنٛد  یِم  یادِ  خدا  تسبیح  و  تقدیس  کران  چھِ،  یِم  ترےٚ  قسم  چھُس  بہٕ  ہاوان  یتھ  کتھہِ  پٮ۪ٹھ  کہ"
  },
  {
    "verse_id": 4,
    "translation": "بے  شک  تُہُنٛد  معبود  چھُ  اکوے۔"
  },
  {
    "verse_id": 5,
    "translation": "تَمِچ  دلیل  چھےٚ  یٔہے  کہ  سُہ  چھُ  پروردگار  آسمانن  تہٕ  زمینن  ہُنٛد  بیٚیہِ  تمہِ  سارِکُے  یہِ  آسمانن  تہٕ  زمینن  درمیان  چھُ۔  بیٚیہِ  چھُ  سُہ  پروردگار  تِمن  سارِنٕے  جاین  ہُنٛد  یِمن  جاین  سٲری  ستارٕہ  طلوع  کران  چھُ۔"
  },
  {
    "verse_id": 6,
    "translation": "پٔزِ پٲٹھۍ  اَسہِ  دُیت  زینت  تہٕ  اَسی  کٔر  آرٲیش  نکھہٕ  آسمانس  سِتارن  ہٕندِ  سٍتۍ۔"
  },
  {
    "verse_id": 7,
    "translation": "بیٚیہِ  کٔر  حفظت  تہٕ  رٲچھ  یِمَو  سِتارو  سٍتۍ  آسمٲنی  خبرن  پرتھ  سرکش  تہٕ  شریر  شیطانس  نِشہِ۔"
  },
  {
    "verse_id": 8,
    "translation": "چنانچہ  تمہ  مۅکھہٕ  چھِنہٕ  تِم  شیطان  ہیکان  کَن  دِتھ  ملاء  اعلیٰ  ہس  یعنی  ملٲیکن  ہٕںزن  مجلسن  بلکہ  چھِ  بٔرِتھ ﴿۔  ۔  ۔  ۔  ۔  ۔  دٲرِتھ﴾  یِوان  دِنہٕ  تِم  پرتھ  طرفہ،  دکہٕ  دی  دی  چھِ  تِم  یِوان  دوٗر  کرنہٕ۔  یہِ  گوٚو  تِمن  دنیاہس  اندر  سزا،  "
  },
  {
    "verse_id": 9,
    "translation": "بیٚیہِ  چھُ  تِہِندِ  خٲطرٕ  ٲخرتس  اندر  ہمیشگی  ہُنٛد  عذاب  نارِ  جہنمس  اندر۔  "
  },
  {
    "verse_id": 10,
    "translation": "مگر  ہے  کانٛہہ  شیطاناہ  تھَپہِ  تھۅسہِ  کانٛہہ  خبراہ  ہیتھ  ژلان  چھُ،  تس  چھےٚ  پتے  لاران  اَکھ  نارٕھ  ریٚہاہ  اَکھ  زوتہٕ  وُنۍ  تہٕ  پرٛزلہٕ  وُنۍ۔  سۅے  چھےٚ  تس  گالان۔"
  },
  {
    "verse_id": 11,
    "translation": "توٚہۍ  پٕرٛژِھتو  تِمن  منکرن  یارسول  اللہؐ  یِم  انکار  چھُ  کران  قیامتس  تہٕ  مرنہٕ  پتہٕ  بیٚیہِ  زندٕھ  سپدنس،  تِم  لاجواب  کرنہٕ  کہ  طریقہٕ  کہ  کیا  تِم  پٲدٕھ  کرٕنۍ  چھا  سخت  کِنہٕ  تِم  مخلوق  یِم  اَسہِ  پٲدٕہ  کٔرۍ،  یِمن  ہٕنز  ذکر  کرنہٕ  آیہِ۔  تِم  لوٗکھ  چھِ  اَسہِ  پٲدٕہ  کٔرِمٕتۍ  لٲرِتھ  گژٕھہ  وُنہِ  تہٕ  پِشاجہِ  میٚژِہ،  یتھ  نہٕ  کانٛہہ  قوتاہ  تہٕ  طاقتاہ  چھُ۔  پس  ییٚلہِ  اَسہِ  طاقت  تہٕ  قدرت  چھےٚ  ابتداً  قوی  تہٕ  سخت  مخلوقات  پٲدٕہ  کرنس  پٮ۪ٹھ،  ضعیف  تہٕ  سُست  مخلوقات  بیٚیہِ  دوبارٕہ  پٲدٕہ  کرٕنۍ  کیا  مشکل  چھُ  اَسہِ  نِشہِ۔  مگر  باوجود  یِژھ  واضح  دلیل  بیان  کٔرِتھ  تہِ  چھِنہٕ  یِم  لوٗکھ  مرنہٕ  پتہٕ  بیٚیہِ  زندٕہ  سپدنس  پژھ  کران۔  "
  },
  {
    "verse_id": 12,
    "translation": "توٚہۍ  چھِو  بلکہ  یِہِندِس  حالس  پٮ۪ٹھ  تعجب  کران  کہ  یِمن  کونہٕ  چھےٚ  صاف  کتھ  فکرِ  تران۔  تِم  چھِ  انکار  کرنہٕ  علاوٕہ  تِہٕنزن  کتھن  پٮ۪ٹھ  تمسخر  تہٕ  ٹھٹھہٕ  کران۔"
  },
  {
    "verse_id": 13,
    "translation": "ییٚلہِ  تِمن  فکرِ  یِوان  چھُ  تارنہٕ،  فہمٲیش  تہٕ  نصیحت  یِوان  چھےٚ  کرنہٕ  تِمن  چھُنہٕ  کُنہِ  قسمہٕ  فکرِ  تران۔"
  },
  {
    "verse_id": 14,
    "translation": "بیٚیہِ  ییٚلہِ  وُچھان  چھِ  تِم  کانٛہہ  معجزاہ  یُس  تِمن  ثبوتِ  نبوت  خٲطرٕ  ہاونہٕ  یِوان  چھُ  تتھ  چھِ  ٹھٹھہٕ  تہٕ  تمسخر  کران۔"
  },
  {
    "verse_id": 15,
    "translation": "بیٚیہِ  چھِ  دپان  یہِ  معجزٕہ  چھُ  صاف  جود  تہٕ  سِحر۔ "
  },
  {
    "verse_id": 16,
    "translation": "کیاہ  سنا  ییٚلہِ  أسۍ  مَرو  تہٕ  میٚژ  گژھو،  أڈِجے  یاژٕہ  روزَو،  توپتہٕ  یِموٕہ  أسۍ  دوبارٕہ  زندٕہ  کٔرِتھ  تھوٚد  تُلنہٕ۔"
  },
  {
    "verse_id": 17,
    "translation": "کیا  سٲنۍ  بروٗنٹھِم  مٲلۍ  بُڈِ  بب  تہِ  یِنہٕ  بیٚیہِ  زندٕہ  کرنہٕ۔"
  },
  {
    "verse_id": 18,
    "translation": "توٚہۍ  فرمٲوِیوٗکھ  یارسول  اللہؐ،  اَوٕہ،  توٚہۍ  یِیِو  بیٚیہِ  ضرور  زندٕہ  کرنہٕ،  بیٚیہِ  سپدِو  توٚہۍ  ذلیل  و  خوار۔"
  },
  {
    "verse_id": 19,
    "translation": "قیامت  چھَنہٕ  مگر  کُنی  کریکھاہ،  یانۍ  سۅ  کریکھ  گژِھہ  أتی  نیرن  لوٗکھ  زندٕہ  گٔژِھتھ  قبرو  منٛزٕ،  توپتہٕ  لگن  حٲران  سپدِتھ  وُچھنہِ۔"
  },
  {
    "verse_id": 20,
    "translation": "بیٚیہِ  دَپن  افسوس  سانہِ  خٲطرٕ،  اوہو،  یہِ  چھُ  جزاہُک  دۅہ۔"
  },
  {
    "verse_id": 21,
    "translation": "وَننہٕ  یِیَکھ  اَدٕہ  یۅہے  کیا  گوٚو  فٲصلُک  سُہ  دۅہ  یتھ  توٚہۍ  انکار  کران  ٲسِو۔"
  },
  {
    "verse_id": 22,
    "translation": "حکم  سپدِ  ملٲیکن  کہ  سۅمبرٲوِیوٗکھ  یِم  لوٗکھ  یِمِو  ظلم  کوٚر  پٲنۍ  پانس  شرکہٕ  سٍتۍ،  بیٚیہِ  تِہِندۍ  تٲبع  تہٕ  پیرو،  بیٚیہِ  تِہِندۍ  معبودانِ  بٲطل  یِہٕنز  تِم  عبادت  کران  ٲسۍ  معبودِ  برحقس  ورٲے  یعنی  شیطان  تہٕ  پۅتٕلۍ،  "
  },
  {
    "verse_id": 23,
    "translation": "توپتہٕ  ہٲوِیوٗکھ  جہنمٕچ  وَتھ  یعنی  واتنٲوِیوٗکھ  جہنمس  اندر۔"
  },
  {
    "verse_id": 24,
    "translation": "سردست  ٹھٔہرٲوِیوٗکھ  تِم،  وۅدٕنۍ  تھٲوِیوٗکھ  تِم،  تِمن  چھُنہٕ  کینٛہہ  پٕرٛژُھن۔  "
  },
  {
    "verse_id": 25,
    "translation": "دَپنہٕ  یِیَکھ  تۅہیہِ  کیا  گوٚو،  توٚہۍ  چھِو  نہٕ  اَکھ  أکِس  مدد  کران۔"
  },
  {
    "verse_id": 26,
    "translation": "بلکہ  آسن  تِم  تۅہیہِ  تَمہِ  دۅہ  اَکھ  أکِس  ٹھۅلہٕ  دِوُنۍ  تہٕ  اَکھ  أکِس  نِشہِ  بے  توجہ  سپدٕوُنۍ۔"
  },
  {
    "verse_id": 27,
    "translation": "توپتہٕ  پھیرن  تِم  أڈۍ  اَڈین  کُن،  اَکھ  أکِس  کُن  متوجہ  سپدِتھ  کرن  سوال  و  جواب۔"
  },
  {
    "verse_id": 28,
    "translation": "چنانچہ  تابع  دَپن  متبوعن  اَسہِ  کرییو  توٚہۍ  گمراہ۔  کیازِ  توٚہۍ  ٲسِو  اَسہِ  نِشہِ  زبردستی  سان  ڈالنہٕ  یِوان۔  اَسہِ  پٮ۪ٹھ  ٲسِو  دباو  تہٕ  زور  ترٲوِتھ  اَسہِ  گمراہ  کران۔"
  },
  {
    "verse_id": 29,
    "translation": "تِم  متبوعین  دپنکھ  سون  زور  اوسنہٕ  تۅہیہِ  پٮ۪ٹھ  کینٛہہ  تہِ  بلکہ  ٲسِو  نہٕ  توٚہۍ  پانہٕ  ایمان  اَنہٕ  وُنۍ۔"
  },
  {
    "verse_id": 30,
    "translation": "بیٚیہِ  اوسنہٕ  تۅہیہِ  پٮ۪ٹھ  کانٛہہ  سون  زور  تہٕ  جبر  بلکہ  ٲسِو  توٚہۍ  پانہٕ  سرکش  قوماہ۔"
  },
  {
    "verse_id": 31,
    "translation": "معلوم  چھُ  سپدان  کہ  أسۍ  سٲری  ٲسۍ  اَزلے  محروم  ایمان  نِشہِ۔  تمی  سپٕز  اَسہِ  پٮ۪ٹھ  اَزلے  کتھ  محقق  تتھ  کُن  نظر  کٔرِتھ  چھُ  اَسہِ  سارِنٕے  عذابُک  مزٕہ  ضرورژٕہُن۔"
  },
  {
    "verse_id": 32,
    "translation": "اَسہِ  ڈٲلِو  توٚہۍ،  أسۍ  ٲسۍ  پانہٕ  تہِ  ڈٔلِمٕتۍ  راہِ  راست  نِشہِ۔"
  },
  {
    "verse_id": 33,
    "translation": "پس  آسن  تِم  تمہِ  دۅہ  سٲری  عذابس  نادر  شریک۔"
  },
  {
    "verse_id": 34,
    "translation": "أسۍ  چھِ  نافرمانن  جُرم  کارن  سٍتۍ  یۅہے  سلوک  کران۔"
  },
  {
    "verse_id": 35,
    "translation": "یِم  گٔے  تِمے  یِمن  نہٕ  توحیدٕچ  پژھ  ٲسِنہ  رسالتٕچ۔  وَننہٕ  اوس  یِوان  تِمن  دنیاہس  اندر  پٔرِو  لَا  اِلہٰ  اِلا  اللہ،  تورٕہ  ٲسۍ  سرکشی  تہٕ  تکبر  کران۔"
  },
  {
    "verse_id": 36,
    "translation": "دپان  ٲسۍ  کیا  أسۍ  تراووکھہٕ  پنٕنۍ  معبود  أکِس  شاعر  تہٕ  دیوانہٕ  سٕندِ  وَننہٕ  موجوب۔  اللہ  تعالیٰ  چھُ  فرماوان،  یہِ  پیغمبرِ  برحق  نہ  چھُ  شاعر  تہٕ  نہ  چھُ  دیوانہٕ۔"
  },
  {
    "verse_id": 37,
    "translation": "بلکہ  چھُ  پیغمبر  برحق  آو  سُہ  تِمن  نِشہِ  پوٚز  دین  ہیتھ۔  بیٚیہِ  چھُ  سُہ  بروٗنٹھمین  پیغمبرن  تہِ  تصدیق  تہٕ  تٲیید  کران۔"
  },
  {
    "verse_id": 38,
    "translation": "اے  مشرکو  تہٕ  کٲفرو  تۅہیہِ  سارِنٕے  یعنی  تابعن  تہِ  متبوعن  تہِ  چھُ  دگ  تُلہٕ  وُنہِ  عذابُک  ضرور  مزٕہ  ژٕہُن۔"
  },
  {
    "verse_id": 39,
    "translation": "اَتھ  منٛز  چھُنہٕ  تۅہیہِ  پٮ۪ٹھ  کانٛہہ  ظلم  کیازِ  تۅہیہِ  یِیہِ  نہٕ  سزا  دِنہٕ  مگر  تِمنٕے  کامین  ہُنٛد  یِمہٕ  توٚہۍ  کران  ٲسِو۔"
  },
  {
    "verse_id": 40,
    "translation": "مگر  چھِ  محفوظ  عذابہٕ  نِشہِ  پروردگار  سٕندۍ  خاص  کرنہٕ  آمٕتۍ،  ژارنہٕ  آمٕتۍ  تہٕ  شرکہٕ  نِشہِ  صاف  و  پاک  کرنہٕ  آمٕتۍ  بندٕہ۔  مُراد  چھِ  تَمہِ  أندرٕہ  اہلِ  ایمان،  تِمَو  کٔر  پَزِچ  پٲروی۔  اللہ  تعالیٰ  ہن  کٔرۍ  تِم  مقبول  تہٕ  مخصوص  بندٕہ۔"
  },
  {
    "verse_id": 41,
    "translation": "لہٰذا  چھُ  تِہِندِ  خٲطرٕ  سُے  رزق  تیار  تھاونہٕ  آمُت  ییٚمُیک  حال  قرآن  مجید  کین  بیٚیَن  سوٗرن  اندر  معلوم  چھُ  سپُد  مُت۔"
  },
  {
    "verse_id": 42,
    "translation": "یعنی  کم  کم  میوٕہ  بیٚیہِ  یِیہِ  تِمن  سٮ۪ٹھاہ  عزت  کرنہٕ۔"
  },
  {
    "verse_id": 43,
    "translation": "نعمتن  ہٕندین  باغن  اندر۔"
  },
  {
    "verse_id": 44,
    "translation": "تختن  پٮ۪ٹھ  آسن  روٗبرو  اَکھ  أکِس  کُن  بُتھ  کٔرِتھ  بِہِتھ۔"
  },
  {
    "verse_id": 45,
    "translation": "پھِرناونہٕ  یِن  تِمن  نِشہِ  پیالہٕ  یِم  پکہٕ  وُنہِ  تہٕ  جٲری  شرابِ  طہورٕہ  سٍتۍ  بٔرِتھ  آسن۔"
  },
  {
    "verse_id": 46,
    "translation": "سُے  شراب  آسہِ  سفید  صاف  شفاف  یُس  چیٚنس  اندر  چیٚنہٕ  والین  سٮ۪ٹھاہ  لذیذ  معلوم  آسہِ  سپدان۔"
  },
  {
    "verse_id": 47,
    "translation": "نہ  آسہِ  تتھ  شرابس  منٛز  کلہٕ  دود،  تہٕ  نہ  بے  ہوشی  تہٕ  نہ  عقلہِ  ہُنٛد  فتور۔"
  },
  {
    "verse_id": 48,
    "translation": "تِمن  نِشہِ  آسن  بیٚیہِ  تِمے  جورٕہ  یِم  نہٕ  پننین  مردن  ورٲے  کٲنسہِ  کُن  أچھ  تُلان  آسن۔  تِمہٕ  أچھ  آسنکھ  ویٚچھہِ  ویٚچھہِ۔"
  },
  {
    "verse_id": 49,
    "translation": "تِمے  جورٕہ  آسن  سفید  رٲچھ  کرنہٕ  آمٕتۍ  پھَرِ  تلٕکۍ  ٹھوٗل  ہِشہِ  یعنی  گردو  غبارٕ  نِشہِ  محفوظ،  توپتہٕ  ییٚلہِ  تِم  باایمان  أکِس  جلسس،  مجمعس  منٛز  جمع  آسن۔"
  },
  {
    "verse_id": 50,
    "translation": "پس  پھیرن  تہٕ  متوجہ  سپدن  أڈۍ  اَڈین  کُن  تہٕ  اَکھ  أکِس  ہیٚن  دنیاہٕکۍ  حالات  پٕرٛژٕھنۍ۔"
  },
  {
    "verse_id": 51,
    "translation": "تِمَو  مںٛزٕ  وَنہِ  اَکھ  وَنن  وولاہ  زِ  دنیاہس  اندر  اوس  مےٚ  اَکھ  مُلاقیاہ  مشرک،  سُے  اوس  مےٚ  بطور  تعجب  پٕرٛژھان۔"
  },
  {
    "verse_id": 52,
    "translation": "سُہ  اوس  دپان  مےٚ  کیا  ژٕہ  چھُکھہٕ  یتھ  کتھہِ  تصدیق  کران۔"
  },
  {
    "verse_id": 53,
    "translation": "أسۍ  ییٚلہِ  مَرو  توپتہٕ  سپدو  میٚژ  تہٕ  أڈِجہِ،  توپتہٕ  یِمَو  أسۍ  بیٚیہِ  زندٕہ  کرنہٕ،  کیا  توپتہٕ  یِیا  اَسہِ  جزا  تہٕ  سزا  دِنہٕ،  سُہ  میون  مُلٲقی  اوس  مرنہٕ  پتہٕ  بیٚیہِ  زندٕہ  سپدنس  منکر،  سُہ  آسہِ  ضرور  جہنمس  ووتمُت۔"
  },
  {
    "verse_id": 54,
    "translation": "اللہ  تعالیٰ  سُند  ارشاد  سپدِ  اے  جنتِیو،  کیا  توٚہۍ  چھُوٗنا  سُہ  کٲفر  وُچھُن  یژھان،  اگر  یژھان  چھِو  تۅہیہِ  چھُوتمُیک  اجازت۔"
  },
  {
    "verse_id": 55,
    "translation": "أتی  دِیہِ  سُہ  جنتی،  وُچھہِ  تس  مُشرک  ملاقِیَس  جہنمس  منز  باگ  دَزان۔"
  },
  {
    "verse_id": 56,
    "translation": "دَپیٚس  قسمِ  خدا  ژےٚ  ہیٚژوتھس  بہٕ  تباہ  کرُن،  ڈُلہٕ  تراوُن  کھۅڈس  منٛز،  ژےٚ  ہیٚژوتھس  بٕتہِ  قیامتُک  منکر  بناوُن،  اَز  آسٕہا  بٕتہِ  ژےٚ  سٍتۍ  عذابس  گرفتار۔"
  },
  {
    "verse_id": 57,
    "translation": "ہرگاہ  نے  میٲنِس  پروردگار  سٕنز  مےٚ  پٮ۪ٹھ  مہربٲنی  تہٕ  فضل  آسِہا،  بٕتہِ  آسٕہا  ژےٚ  سٍتۍ  عذابس  گرفتار  مگر  خداین  کوٚر  مےٚ  پٮ۪ٹھ  بوٚڈ  فضل،  بہٕ  تھوونس  صحیح  اعتقادس  پٮ۪ٹھ  قٲیم،  توپتہٕ  وَنہِ  یہِ  جنتی  پننین  اہلِ  مجلسن  کُن۔"
  },
  {
    "verse_id": 58,
    "translation": "کیا  وۅنۍ  چھِنا  أسۍ  جنتی  مَروُنین  اندر  زانٛہہ۔"
  },
  {
    "verse_id": 59,
    "translation": "مگر  سُے  مَرُن  یُس  برونٹھ  اکہِ  پھِرِ  دنیاہس  اندر  لبنہٕ  آو،  بیٚیہِ  یِیہِ  نہٕ  اَسہِ  عذاب  تہِ  کرنہٕ  زانٛہہ۔"
  },
  {
    "verse_id": 60,
    "translation": "اللہ  تعالیٰ  چھُ  فرماوان  کہ  جنتس  اندر  وٲتِتھ  روحٲنی  تہٕ  جسمٲنی  نعمژٕہ  حاصل  سپدَنہِ،  بے  شک  یٔہے  گٔیہِ  بٔڑ  رستگٲری۔"
  },
  {
    "verse_id": 61,
    "translation": "یِژِھی  کامیٲبی  خٲطرٕ  گژِھہ  عمل  کروُنین  ہٕنز  عمل  کرٕنۍ،  ایمان  اَنُن  تہٕ  اطاعت  کرٕنۍ۔"
  },
  {
    "verse_id": 62,
    "translation": "یہِ  جنت  تہٕ  ییٚمہِ  جنتہٕ  چہ  نعمژٕہ  چھا  بہتر  دعوت  کِنۍ  باایمانن  ہٕندِ  خٲطرٕ  کِنہٕ  زقومُک  کُل  ییٚمُیک  میوٕہ  ٹیوٚٹھ  تہٕ  پھکہٕ  لد  چھُ  کٲفرن  ہٕندِ  خٲطرٕ۔"
  },
  {
    "verse_id": 63,
    "translation": "بے  شک  اَسہِ  کوٚر  سُہ  زقومُک  کُل  ٲخرتس  اندر  عذابُک  ذریعہ  بناونہٕ  کہ  علاوٕہ  ظٲلمن  ہٕندِ  خٲطرٕ  امتحانُک  تہٕ  آزمٲیسشہِ  ہُنٛد  سبب  کہ  سُہ  کل  بوٗزِتھ  کرنہٕ  یِم  تتھ  پژھ  کِنہٕ  انکار  تہٕ  اِستہزاء۔  چنانچہ  تِمَو  کٲفرو  کوٚر  اِستہزاء  تہٕ  اِنکارٕے۔  دَپنہِ  لٔگۍ  کہ  کتہِ  چھُ  بوٗزمُت  اَز  تانۍ  نارس  اندر  کُل  آسُن۔  اللہ  تعالیٰ  چھُکھ  فرماوان۔"
  },
  {
    "verse_id": 64,
    "translation": "سُہ  چھُ  اَکھ  کُلاہ  یُس  کھوٚتمُت  چھُ  جہنم  کہ  ژَکہِ  تلہٕ،  نارٕہ  منزے  نارُک  کُل  کھوٚتمُت۔  یِتھہٕ  پٲٹھۍ  دنیاہس  اندر  نارس  اندر  اَکہِ  خاص  قسمٕکۍ  گگر  پٲدٕہ  سپدان  تہٕ  نَوان  چھِ،  تِمن  گگرن  چھِ  سمندر  وِان۔  "
  },
  {
    "verse_id": 65,
    "translation": "تمُیک  پھل  تہٕ  میوٕہ  آسہِ  سٔرپھہٕ  کلہٕ  ہی  بد  شکل،  تَمی  سٍتۍ  یِیہِ  کرنہٕ  ظٲلمن  ہٕنز  دعوت۔"
  },
  {
    "verse_id": 66,
    "translation": "بۅچھہِ  سٍتۍییٚلہِ  بے  تاب  آسن  سپدان،  پس  آسن  تِم  یۅہے  پھل  کھیوان،  تَمی  سٍتۍ  آسن  یَڈ  بران۔"
  },
  {
    "verse_id": 67,
    "translation": "توپتہٕ  ییٚلہِ  تریش  آسیکھ  لگان  تِم  آسن  تتھ  پٮ۪ٹھ  ہلہ  ناونہٕ  آمٕژ  رَسٕر  سخت  تیز  گرم  آب  یتھ  سٍتۍ  پٲل  تہٕ  پاکھ  مِلہٕ  ناونہٕ  آمُت  آسہِ  تریشہِ  بدل  چاونہٕ  یِوان۔  "
  },
  {
    "verse_id": 68,
    "translation": "توپتہٕ  آسہِ  یِمن  بیٚیہِ  واپس  یُن  نارِ  جہنمس  منٛز۔  یعنی  تَتہِ  روزن  بدستور۔  یہِ  یُتھ  عذاب  کیازِ  سنا  یِیَکھ  کرنہٕ،  تَم  کیا  ٲسۍ  نہٕ  خداے  سٕندِ  ہدایتہٕ  موجوب  پکان  بلکہ۔  "
  },
  {
    "verse_id": 69,
    "translation": "تِمَو  لٔبۍ  پنٕنۍ  مٲلۍ  بُڈِ  بب  ڈٔلِمٕتۍ۔"
  },
  {
    "verse_id": 70,
    "translation": "پس  ٲسۍ  تِم  تہِ  تِمنٕے  پتہٕ  پتہٕ  أچھ  ؤٹِتھ  دوران  یِمن  أزِکہ  وقتہٕ  کین  کافرن  برونٹھ  تہِ۔"
  },
  {
    "verse_id": 71,
    "translation": "بے  شک  ڈٔلِمٕتۍ  ٲسۍ  بروٗنٹھمیو  أندرٕ  اکثر  کوٗکھ۔"
  },
  {
    "verse_id": 72,
    "translation": "توپتہٕ  سوٗز  اَسہِ  تِمن  منٛز  بیٖم  کروُن  پیغمبر۔"
  },
  {
    "verse_id": 73,
    "translation": "پس  وُچھ  تِمن  بیٖم  کرنہٕ  آمتین  ہُنٛد  انجام  کیا  سَپُد۔  کِتھہٕ  پٲٹھۍ  گٔے  تِم  عذابس  گرفتار  یُس  عذاب  تِمن  پٮ۪ٹھ  دنیاسٕے  منٛز  کرنہٕ  آو۔"
  },
  {
    "verse_id": 74,
    "translation": "مگر  بچے  تمہِ  عذابِ  دنیوی  نِشہِ  اللہ  تعالیٰ  سٕندۍ  خاص  کرنہٕ  آمٕتۍ  بندٕہ۔"
  },
  {
    "verse_id": 75,
    "translation": "بتحقیق  بیٚیہِ  کوٚر  اَسہِ  نِشہِ  فریاد  نوح  علیہ  السلامن  یٲری  تہٕ  مددٕ  خٲطرٕ  یعنی  دعا  موٚنگُکھ۔  پس  کٔر  اَسہِ  تِمن  فریاد  رسی  کیازِ  أسی  چھِ  رٕژ  فریاد  رسی  کرٕوُنۍ۔"
  },
  {
    "verse_id": 76,
    "translation": "توپتہٕ  دُیت  اَسہِ  نجات  تس  بیٚیہِ  تِہِندین  تابعن  بجہِ  پریشٲنی  تہٕ  غمہٕ  نِشہِ  یعنی  کافرن  ہٕندِ  اِیذا  تہٕ  تکلیف  نِشہِ،  بیٚیہِ  انکارِ  تخذیب  نِشہِ،  طوفانہٕ  سٍتۍ  کٔرۍ  اَسہِ  تِم  کافر  غرق،  تِمن  تہٕ  تِہٕندین  تٲبعن  دُیت  نجات۔"
  },
  {
    "verse_id": 77,
    "translation": "توپتہٕ  کٔر  اَسہِ  تِہٕنز  زُریت  پتھ  کُں  روزٕوُنۍ،  بیٚیہِ  کٲنسہِ  ہُنٛد  نسل  روٗد  نہٕ  پتھ  کُن  باقی۔"
  },
  {
    "verse_id": 78,
    "translation": "اَسہِ  تھوو  تُہُنٛد  ذکرِ  خیر  پتہٕ  یِوُنین  منٛز  واریاہس  کالس  تانۍ۔"
  },
  {
    "verse_id": 79,
    "translation": "پرتھ  طرفہٕ  آسہِ  لوٗکن  ہٕنزن  زیٚوَن  پٮ۪ٹھ  یہِ  کتھ  جٲری  کہ  سلامتی  بوٚوُن  حضرت  نوحس  عالمینن  منٛز۔  خدا  کٔرِن  کہ  تِم  تمام  جن  و  انسان  تہٕ  ملٲیک  روٗزِن  تِمن  پٮ۪ٹھ  سلام  سوزان۔"
  },
  {
    "verse_id": 80,
    "translation": "أسۍ  چھِ  یُتھُے  عِوض  نیکو  کارن  دِوان۔"
  },
  {
    "verse_id": 81,
    "translation": "سُہ  نوح  علیہ  السلام  چھُ  سانیو  با  ایمان  بندو  أندرٕہ۔"
  },
  {
    "verse_id": 82,
    "translation": "توپتہٕ  پھاٹٕوۍ  اَسہِ  باقی  سٲری  لوٗکھ  یِمَو  تِہٕنز  نافرمٲنی  کٔر۔"
  },
  {
    "verse_id": 83,
    "translation": "بیٚیہِ  چھُ  بے  شک  نوح  علیہ  السلام  سٕنزِ  وَتہِ  پکوٕنیو  اندرٕہ،  تِمن  سٍتۍ  اصولن  اندر  اتفاق  کروُنیو  أندرٕہ  ابراہیم  علیہ  السلام  تہِ۔"
  },
  {
    "verse_id": 84,
    "translation": "تِہُنٛد  قصہ  تہِ  چھُ  قٲبل  ذکرییٚلہِ  سُہ  پننِس  پروردگارس  کُن  متوجہ  سَپُد  صاف  دِلہٕ  سٍتۍ  یُس  یچھ  شِرکی  اعتقادو  تہٕ  رِیاء  نِشہِ  پاک  اوس  یتھ  منٛز  خالص  توحید  تہٕ  کٲمل  اخلاص  موجود  اوس۔"
  },
  {
    "verse_id": 85,
    "translation": "ییٚلہِ  یِمَو  پننِس  مٲلِس  تہٕ  پننِس  قومس  دوٚپ  یِم  بُت  پرست  ٲسۍ  کہ  توٚہۍ  کتھ  واہیات  چیزس  چھِو  پرستش  کران۔"
  },
  {
    "verse_id": 86,
    "translation": "کیا  اَپزین  مَپزین  بٲطل  معبوٗدن  چھِوٕہ  توٚہۍ  معبود  بناوُن  یژھان  معبودِ  برحقس  ورٲے۔"
  },
  {
    "verse_id": 87,
    "translation": "تُہُند  کیا  خیال  چھُ  ربّ  العالمینس  متعلق،  تۅہیہِ  ہے  چھَو  تس  عبادت  کرٕنۍ  ترٲوٕمٕژ،  تۅہیہِ  چھا  تِہِندِس  معبود  آسنس  منٛز  کانٛہہ  شک،  سُہ  شک  کٔرِو  دوٗر۔  اَمی  قسمُک  بحث  و  مباحث  اوس  تِمن  منٛز  آسان۔  اکہِ  وقتہٕ  ووت  تِمن  اکہِ  مٲلُک  تہٕ  عرسُک  موقعہ،  تِمَو  لوٗکو  ووٚن  تِمن  کہ  توٚہۍ  تہِ  سَپدِو  نا  اَتھ  سٲنِس  مٲلس  منٛز  شٲمل۔  تِہُنٛد  غرض  اوس  کہ  تِمن  پٮ۪ٹھ  پیٚیہِ  مٲلہٕ  کہ  شان  و  شوکتُک  اثر۔"
  },
  {
    "verse_id": 88,
    "translation": "توپتہٕ  دِژ  اَکھ  نظراہ  ابراہیم  علیہ  السلامن  سِتارن  کُن۔"
  },
  {
    "verse_id": 89,
    "translation": "توپتہٕ  دوٚپُکھ  بہٕ  چھُس  بیمار  لہٰذا  ہیٚکہ  نہٕ  بہٕ  مٲلس  تُہٕندِس  شٲمل  سپدِتھ۔  یُہُند  ارادٕہ  اوس  کہ  تِم  گژھن  تہٕ  مےٚ  یِیہِ  موقعہ  تِہِندین  پۅتلین  مسمار  کرنُک۔  تمی  مۅکھہٕ  کوٚرُکھ  حِیلہٕ  سِتارن  کُن  دِژٕکھ  نظر،  تِمن  لوٗکن  اوس  سِتارن  ہُنٛد  اعتقاد،  تَمہِ  مۅکھہٕ  ہیوٚک  نہٕ  تِمَو  کینٛہہ  جواب  ؤنِتھ۔  یُہُند  غرض  اوس  حضرت  خالقِ  حقیقی  سٕنز  کمالِ  عظمت  متحضر  کرٕنۍ۔"
  },
  {
    "verse_id": 90,
    "translation": "توپتہٕ  گٔے  تِم  لوٗکھ  تِمن  تٔتی  ترٲوِتھ  پننہِ  کامہِ  کُن۔"
  },
  {
    "verse_id": 91,
    "translation": "توپتہٕ  ژاو  ابراہیم  علیہ  السلام  تِہِندِس  بُت  خانس  منٛز  پۅتلین  نِشہِ،  تِمن  نِشہِ  وُچھِکھ  واریاہ  کھیٚنہٕ  چیٚنٕکۍ  چیز  لوٗکو  تھٲوِمٕتۍ،  پۅتلین  کُن  دوٚپُکھ،  توٚہۍ  کیازِ  چھِو  نہٕ  یِم  چیز  کھیٚوان،  ییٚلہِ  نہٕ  تِمَو  تورٕہ  کینٛہہ  تہِ  جواب  دوٚپُکھ۔"
  },
  {
    "verse_id": 92,
    "translation": "توٚہۍ  کیا  گوٚو  توٚہۍ  چھِو  نہٕ  کینہہ  کتھاہ  کران۔"
  },
  {
    "verse_id": 93,
    "translation": "توپتہٕ  ہیوٚتُکھ  تِمن  دٔچھِنہِ  اَتھہٕ  سٍتۍ  زورٕ  لایُن،  یوٚت  تانۍ  تِمن  نُیک  کوٚرُکھ  مکژِ  سٍتۍ۔"
  },
  {
    "verse_id": 94,
    "translation": "توپتہٕ  آے  تِم  لوٗکھ  واپس  یِمن  کُن  دواران  دوارن  بانبریمٕتۍ  تہٕ  ژکھ  ہیتھ۔"
  },
  {
    "verse_id": 95,
    "translation": "ابراہیم  علیہ  السلامن  دوٚپُکھ،  اے  لوٗکو  کیا  توٚہۍ  چھِوٕہ  پرستش  کران  تِمنٕے  چیزن  ہٕنزیِم  توٚہۍ  پانے  پننیو  اَتھو  گران  چھوٗکھ۔  یُس  چیز  تۅہیہِ  کُن  پانہٕ  محتاج  آسہِ  سُے  شوٗبیا  خدا۔"
  },
  {
    "verse_id": 96,
    "translation": "حالانکہ  اللہ  تعالیٰ  ہن  چھِو  توٚہۍ  تہٕ  بیٚیہِ  یِم  چیز  توٚہۍ  بناوان  چھوٗکھ  تِم  تہِ  پٲدٕہ  کٔرِمٕتۍ۔  تِم  گٔے  لاجواب،  تِمن  پھوٗر  نہٕ  کِہِنۍ۔"
  },
  {
    "verse_id": 97,
    "translation": "پانہٕ  وٲنۍ  لٔگۍ  یِم  دَپنہِ،  کٔرِو  تیار  أمۍ  سٕندِ  خٲطرٕ  کوندٕ  ہِش  اَکھ  عمارتھاہ،  یَتھ  منٛز  زٲلِو  نار،  توپتہٕ  ترٲوِیوٗن  سُہ  تٔتھۍ  دزوُنِس  نارس  منٛز۔"
  },
  {
    "verse_id": 98,
    "translation": "پس  یَژھاو  تِمو  ابراہیم  علیہ  السلامس  نسبت  اَکھ  حیلہٕ  کرُن  تکلیف  واتناونُک  مگر  اَسہِ  کٔرۍ  تِم  ذلیل  تہٕ  خوار۔  سُہ  نار  سَپُد  سانہِ  حکمتہٕ  تِمن  پٮ۪ٹھ  گل  تہٕ  گلزار۔  پننہِ  قوم  کہ  اَمہِ  ورتاوٕہ  سٍتۍ  ییٚلہِ  ابراہیم  علیہ  السلام  تِمن  نِشہِ  مایوٗس  سَپُد۔"
  },
  {
    "verse_id": 99,
    "translation": "تِمَو  دوٚپ  وۅنۍ  کرٕ  بہٕ  ییٚمہِ  شہرٕ  نِشہِ  ہجرت۔  بہٕ  گژٕھہ  پننِس  پروردگارس  نِشہِ،  سُہ  ہاوِ  مےٚ  وَتھ  کُنہِ  رٕژِ  جایہِ  کُن،  توٚتُے  گژِھہ  بہٕ۔  تَمہِ  پتہٕ  واتنٲوۍ  تِم  اللہ  تعالیٰ  ہن  شہرِ  شامس  منٛز،  توٚت  وٲتِتھ  کوٚر  تِمو  دعا۔"
  },
  {
    "verse_id": 100,
    "translation": "پروردگارٕ  مےٚ  کرتہٕ  وۅنۍ  فرزنداہ  عطا  نیکو  کارو  اندرٕہ۔"
  },
  {
    "verse_id": 101,
    "translation": "توپتہٕ  فرمٲو  اَسہِ  تِمن  بشارت  أکِس  نرم  مزاج  فرزند  سٕنز۔"
  },
  {
    "verse_id": 102,
    "translation": "ادٕہ  ییٚلہِ  سُہ  فرزند  ووت  تِمن  سٍتۍ  اورٕ  یور  پھیرنہٕ  چہ  عمرِ،  دوٚپہس  اے  فرزند  مےٚ  وُچھ  خوابس  منٛز  زَن  بہٕ  ژےٚ  کھش  کران  خداےسٕندِ  حکمہٕ،  وۅنۍ  وُچھ  ژٕہ  چٲنۍ  راے  کیا  چھےٚ۔  فرزندن  دوٚپُکھ،  اے  میانہِ  بابہٕ  صٲبہٕ،  توٚہۍ  کٔرِو  حض  سۅ  کٲم  ییٚمُیک  تۅہیہِ  حکم  کرنہٕ  آو۔  میون  مَہ  بٔرِو  اندیشہِ  کینہہ  تہِ،  خداین  ہے  یوٚژھ  مےٚ  لٔبِو  توٚہۍ  صبر  کروُنیو  أندرٕہ۔"
  },
  {
    "verse_id": 103,
    "translation": "توپتہٕ  ییٚلہِ  تِمَو  دۅشوٕیو  خداے  سُند  حکم  مون،  توپتہٕ  سوو  تِمَو  سُہ  فرزند  ذبح  کرنہٕ  خٲطرٕ  بُتھہِ  کِنۍ،  توپتہٕ  ہیٚژٕکھ  گردنہِ  شراکھ  وایِنۍ۔"
  },
  {
    "verse_id": 104,
    "translation": "تانۍ  کوٚر  اَسہِ  تِمن  آلو  اے  ابراہیم  مرحبا،"
  },
  {
    "verse_id": 105,
    "translation": "بے  شک  تۅہیہِ  ہووُو  پَنُن  خواب  عملاً  پوٚز۔  وۅنۍ  چھِ  أسۍ  حکم  کران،  وۅنۍ  ترٲوِیوٗن  اسماعیل  علیہ  السلام،  تِمَو  تروو  سُہ۔  تِہُنٛد  زُو  بچوو  تَمہِ  علاوٕہ  سَپُد  تِمن  دۅشوُنۍ  مٲلۍ  پٔتھرن  تھوٚد  مرتبہٕ  حاصل۔  أسۍ  چھِ  یِتھے  کِنۍ  رٕژ  موٚزوٗرۍ  دِوان  نیکو  کارن۔"
  },
  {
    "verse_id": 106,
    "translation": "بے  شک  حقیقتس  منٛز  اوس  یہِ  تِہِندِ  خٲطرٕ  اَکھ  بوٚڈ  امتحان  یَتھ  منٛز  تِم  کامیاب  سپٕدۍ۔"
  },
  {
    "verse_id": 107,
    "translation": "بیٚیہِ  دُیت  اَسہِ  اَکھ  بوٚڈ  جانوراہ  تِمن  بدلہٕ  ذبح  کرنہٕ  خٲطرٕ۔"
  },
  {
    "verse_id": 108,
    "translation": "بیٚیہِ  تھوو  اَسہِ  باقی  پتہٕ  یِوُنین  ہٕندِ  خٲطرٕ  تِہنٛد  ذکرِ  خیر،  تِم  آسن  وَنان۔"
  },
  {
    "verse_id": 109,
    "translation": "سلام  بوٚوِن  حضرت  ابراہیمس  پٮ۪ٹھ۔  چنانچہ  ازتانۍ  چھِ  تِمن  پتہٕ  یِوُنین  تِہِندِ  نامِ  مبارکہٕ  پتہٕ  ونان  علیہ  السلام۔"
  },
  {
    "verse_id": 110,
    "translation": "یِتھہٕ  کٕنۍ  چھِ  أسۍ  نیکوکارن  موٚزوٗرۍ  تہٕ  صلہٕ  دِوان۔"
  },
  {
    "verse_id": 111,
    "translation": "بے  شک  چھُ  سُہ  سانیو  ایمان  دار  بندو  أندرٕہ۔"
  },
  {
    "verse_id": 112,
    "translation": "بیٚیہِ  دِژ  اَسہِ  بشارت  تِمن  حضرت  اسحٰق  سٕنز،  سُہ  تہِ  آسہِ  پیغمبر  نیکوکارو  أندرٕہ۔  "
  },
  {
    "verse_id": 113,
    "translation": "بیٚیہِ  کرِ  اَسہِ  تِمن  پٮ۪ٹھ  بیٚیہِ  اسحاق  علیہ  السلامس  پٮ۪ٹھ  برکٔژ  نٲزل۔  بیٚیہِ  کرِ  اَسہِ  تِہِندِ  ذرِیتہٕ  اندرٕہ  بعض  نیکو  کار  تہٕ  بعض  تِم  یِم  یچھ  عملو  سببہٕ  پننِس  پانس  نٔنۍ  پٲٹھۍ  ظلم  کرٕوُنۍ  ٲسۍ۔ "
  },
  {
    "verse_id": 114,
    "translation": "پٔزِپٲٹھی  بیٚیہِ  کٔرۍ  اَسہِ  احسان  موسیٰ  علیہ  السلامس  ویٚیہِ  ہارون  علیہ  السلامس  پٮ۪ٹھ۔"
  },
  {
    "verse_id": 115,
    "translation": "بیٚیہِ  دُیت  اَسہِ  نجات  تِمن  دۅشوُنۍ  بیٚیہِ  تِہِندِس  قومس  یعنی  بنی  اسرٲیلس  بڈِ  غمہٕ  اَکہِ  نِشہِ۔"
  },
  {
    "verse_id": 116,
    "translation": "بیٚیہِ  کٔر  اَسہِ  تِمن  یٲری  تہٕ  مدد  فرعونس  مقابلہ۔  پس  سپٕدۍ  تِم  تمی  تس  دشمنس  پٮ۪ٹھ  غٲلب۔"
  },
  {
    "verse_id": 117,
    "translation": "بیٚیہِ  کٔر  اَسہِ  عطا  تِمن  دۅشوُنۍ  واضح  کتاب،"
  },
  {
    "verse_id": 118,
    "translation": "بیٚیہِ  ہٲوٕکھ  سیز  وَتھ۔"
  },
  {
    "verse_id": 119,
    "translation": "بیٚیہِ  تھوو  تِہِندِ  خٲطرٕ  پتہٕ  یِوُنین  منٛز  ذکرِ  خیر،  پتہٕ  یِوُنۍ  چھِ  ونان۔"
  },
  {
    "verse_id": 120,
    "translation": "سلام  بوٚوُن  حضرت  موسیٰ  ہس  تہٕ  حضرت  ہارونس  پٮ۪ٹھ۔"
  },
  {
    "verse_id": 121,
    "translation": "أسۍ  چھِ  یِتھے  کٕنۍ  نیکو  کارن  موٚزوٗرۍ  عطا  کران۔"
  },
  {
    "verse_id": 122,
    "translation": "تِم  تہِ  چھِ  دۅشوے  سانیو  نیکوکار  بندو  أندرٕہ۔"
  },
  {
    "verse_id": 123,
    "translation": "بیٚیہِ  چھُ  حضرت  اِلیاس  تہِ  پیغمبرو  اندرٕہ۔"
  },
  {
    "verse_id": 124,
    "translation": "ییٚلہِ  تٔمۍ  دوٚپ  قومس  پننِس  کیا  توٚہۍ  چھِونا  کھۅژان  خدایس۔"
  },
  {
    "verse_id": 125,
    "translation": "کیا  توٚہۍ  چھِوا  أکِس  پۅتلِس ﴿یس  ناو  چھُ  بَعَل  پرستش  کران  تہٕ  ناد  دِوان۔  یُس  پروردگار  رُت  پٲدٕہ  کرٕوُن  چھُ،  تس  پرستش  کرٕنۍ  چھِو  تراوان۔"
  },
  {
    "verse_id": 126,
    "translation": "سُہ  گوٚو  معبوٗد  برحق  یُس  تُہُنٛد  پروردگار  تہٕ  تُہٕندین  مالین  بُڈِ  ببن  ہُنٛد  پروردگار  چھُ۔"
  },
  {
    "verse_id": 127,
    "translation": "تِمَو  تہِ  زون  سُہ  اَپُز۔  پس  یِن  تِم  تہِ  گرفتار  کٔرِتھ  عذاب  خٲطرٕ  حاضر  کرنہٕ  قیامتُک  دۅہ۔"
  },
  {
    "verse_id": 128,
    "translation": "مگر  یِن  نہٕ  رٹنہٕ  ژارنہٕ  آمٕتۍ  بندٕہ۔"
  },
  {
    "verse_id": 129,
    "translation": "بیٚیہِ  تھٲوۍ  اَسہِ  باقی  پتہٕ  یِوُنین  اندر  تُہُنٛدۍ  ذکرِ  خیر  تِم  ٲسۍ  ونان۔"
  },
  {
    "verse_id": 130,
    "translation": "سلام  بوٚوُن  حضرت  اِلیاسس  پٮ۪ٹھ۔"
  },
  {
    "verse_id": 131,
    "translation": "یِتھے  پٲٹھۍ  چھِ  أسۍ  نیکوکارن  رٕژ  موٚزوٗرۍ  عطا  کران۔"
  },
  {
    "verse_id": 132,
    "translation": "سُہ  حضرت  اِلیاس  تہِ  چھُ  سانیو  ایمان  دار  بندَو  أندرٕہ۔"
  },
  {
    "verse_id": 133,
    "translation": "بیٚیہِ  چھُ  پٔزِپٲٹھۍ  حضرت  لوط  تہِ  پیغمبر  أندرٕہ۔"
  },
  {
    "verse_id": 134,
    "translation": "ییٚلہِ  اَسہِ  تِمن  بیٚیہِ  تُہٕندِس  سٲرِسٕے  عیالس  نجات  دُیت  عذاب  نِشہِ۔"
  },
  {
    "verse_id": 135,
    "translation": "مگر  نہ  تِہٕنزو  زنانو،  اہلِ  بیتو  اندرٕہ  أکِس  بجہِ  زنانہِ۔  سۅ  روٗز  تٔتی  عذابس  منٛز  روزن  والین  سٍتۍ۔"
  },
  {
    "verse_id": 136,
    "translation": "توپتہٕ  کڈ  اَسہِ  باقی  لوٗکن  ہٕنز  بیخ،  تِم  گٲلۍ  سٲری،  تِمن  کوٚر  تَلُکھ  پٮ۪ٹھ۔"
  },
  {
    "verse_id": 137,
    "translation": "توپتہٕ  چھِو  اے  مکہٕ  کیو  لوٗکو  تِہٕنزو  بستی  یَو  کِنۍ  صبحس  یا  رٲتھۍ  کُیت  پکان  ییٚلہِ  توٚہۍ  شامس  کُن  سفر  کران  چھِو۔"
  },
  {
    "verse_id": 138,
    "translation": "کیا  تۅہیہِ  چھُنا  فکرِ  تران  نافرمان  لوٗکن  ہُنٛد  انجام  کیا  چھُ  سَپُد  مُت؟"
  },
  {
    "verse_id": 139,
    "translation": "بیٚیہِ  چھُ  یونس  علیہ  السلام  تہِ  بے  شک  پیغمبرو  أندرٕہ۔  تِہُنٛد  تَمہِ  وقتُک  قصہ  تہِ  چھُ  قابل  ذکر  ییٚلہِ  تِمَو  پننِس  قومس  ایمان  اَننہٕ  مۅکھہٕ  خداے  سٕندِ  حکمہٕ  عذاب  یِنُک  وعدٕہ  کوٚر۔  توپتہٕ  دراے  پانہٕ  تَمہِ  شہرٕ  نِشہِ۔  ییٚمہِ  دۅہ  عذابُک  وعدٕہ  اوس  تَمہِ  دۅہ  ییٚلہِ  عذاب  نازل  سپدنٕکۍ  آثار  ہیٚتِن  سپدٕنۍ،  قومن  ہیوٚت  یونس  علیہ  السلام  ژھانڈُن  ایمان  اَننہٕ  کہ  اِرادٕہ۔  ییٚلہِ  نہ  تِم  لٔبِکھ  کُنہِ  تہِ،  سارِوٕے  کوٚر  مُتفقہ  طور  رجوع  بخڈا،  سٮ۪ٹھاہ  کٔرٕکھ  گریہ  زٲری،  بیٚیہِ  اوٚنُکھ  بصدقِ  دل  ایمان  مجمل  پٲٹھۍ۔  چنانچہ  عذاب  دراو  پتھ۔  یونس  علیہ  السلامس  سَپٕز  اَمہِ  واقعچ  خبر،  تِم  دراے  پننہِ  اجتہادٕہ  سٍتۍ  خداے  سٕندِ  صریح  اجازت  ورٲے،  توپتہٕ  کوٚرُکھ  اِرادٕہ  کُنہِ  دوٗر  جایہِ  گژھنُک۔"
  },
  {
    "verse_id": 140,
    "translation": "توپتہٕ  گٔے  ژٔلِتھ  اَمہِ  جایہِ  نِشہِ۔  وٲتۍ  أکِس  مسافرو  سٍتۍ  بٔرِتھ  ناوِ  پٮ۪ٹھ۔  تِمن  ہووُکھ  اِشارٕہ،  تِمَو  رٔٹ  ناو،  توپتہٕ  سپٕدۍ  تِم  تتھ  ناوِ  منٛز  سوار۔  ہَنا  گٔیہِ،  یکدم  ووٚتھ  سمندرس  منٛز  طوفان۔  ناوِ  ہٲنزو  ووٚنہَکھ  ا۔  سہِ  منٛز  چھُ  کُستام  یُس  تازٕہ  قصوروار  چھُ۔  سُہ  شخص  پیٚیہِ  اَسہِ  ناوِ  نِشہِ  الگ  کرُن۔  اَدٕہ  ہَمہِ  طوفان،  نَتہٕ  چھُ  سارِنٕے  پھٹنُک  خطرٕہ۔"
  },
  {
    "verse_id": 141,
    "translation": "سُہ  قصوروار  معین  کرنہٕ  خٲطرٕ  تراویکھ  چیٖرِہ۔  چیٖرین  اندر  دراو  یونس  علیہ  السلامٕے  خطاوار۔  توپتہٕ  کوٚر  تِمَو  پَنُن  پان  دریاوس  منٛز  تراونہٕ  خٲطرٕ  پیش۔  دوٚپُکھ  واقعی  چھُس  بٕے  پننِس  آغس  نِشہِ  بِلا  اجازت  ژوٚلمُت۔  ترٲوِوو  مےٚ  آبس  اندر،  تِمن  اوس  خیال  دریاوُک  کِنارٕہ  چھُنہٕ  زیادٕہ  دوٗر۔  یہِ  ژھانٹھ  توپتہٕ  کھسہِ  بٔٹھِس  پٮ۪ٹھ۔  چنانچہ  تِم  آے  تراونہٕ  حسب  معمول  دریاوس  اندر،  مگر  یُتھُے  تِمو  دریاوس  اندر  وۅٹھ  لٲے۔  خداے  سٕندِ  حکمہٕ  آیہِ  اَکھ  گاڈاہ،  تمی  کوٚر  تِمن  لُقمہ  تہٕ  توپتہٕ  نینگلٲوِن،  یکدم  پٔچ  ناو۔"
  },
  {
    "verse_id": 142,
    "translation": "توپتہٕ  نینگٕلۍ  تِم  اَکہِ  گاڈِ  یَتھ  حالس  کہ  تِم  ٲسۍ  پانس  ملامت  کران  پننِس  قصورس  پٮ۪ٹھ۔"
  },
  {
    "verse_id": 143,
    "translation": "پس  نَے  تِم  آسٕہن  تسبیح  پروُنیو  أندرٕہ  یعنی  نٮ۪ماز  پروُنیو  اندرٕہ۔  چنانچہ  گاڈِ  ہٕندِس  کریہنہٕ  مازس  پٮ۪ٹھ  دُیت  تِمَو  سجدٕہ  تتھ  منٛز  پوٚرُکھ  ﴿۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ﴾"
  },
  {
    "verse_id": 144,
    "translation": "نَتہٕ  روزہن  تِم  گاڈِ  ہٕنزِ  یٔڈ  منٛز  قیامتس  تانۍ  ییٚمہِ  دۅہ  لوٗکھ  قبرو  منٛزٕ  کڈنہٕ  یِہَن،  تِمَو  ییٚلہِ  زیٚوِہ  سٍتۍ  تسبیح  و  استغفار  پوٚر،  دِلہٕ  سٍتۍ  ندامت  تہٕ  توبہٕ  کوٚر۔"
  },
  {
    "verse_id": 145,
    "translation": "توپتہٕ  ترٲوۍ  اَسہِ  تِم  تمہِ  کی  برکت  مٲدانس  کُن  یتھ  منٛز  نہٕ  کانٛہہ  کُلاہ  نہ  سایُک  کانٛہہ  چیزاہ  اوس  بحالیکہِ  تِم  ٲسۍ  گاڈِ  ہٕنزِ  یٔڈ  منز  آب  و  ہوا  تہٕ  ضروریاتِ  زندگی  خٲطرٕ  خواہ  میسر  نہ  سپدنہٕ  مۅکھہٕ  بیمار  سپٕدِمٕتۍ۔"
  },
  {
    "verse_id": 146,
    "translation": "بیٚیہِ  کھور  اَسہِ  تِمن  نِشہِ  تاپہٕ  نِشہِ  محفوظ  روزنہٕ  خٲطرٕ  مشٲدۍ  اَلہٕ  کُل،  کیازِ  تَمِکۍ  ؤتھٕر  چھِ  بٔڈۍ  تہٕ  کُشادٕہ  آسان۔  بیٚیہِ  واتنٲو  اَسہِ  تِمن  نِشہِ  اَکھ  جنگلی  ژھاوٕج  یۅسہٕ  تِمن  دۅد  چاوان  ٲس۔  "
  },
  {
    "verse_id": 147,
    "translation": "توپتہٕ  سوٗزۍ  اَسہِ  تِم  پیغمبر  اَکھ  لچھ  کھۅتہٕ  زیادٕہ  لوٗکن  کُن  یِم  شہرِ  نینواہس  منٛز  ٲسۍ  یُس  شہر  موصلس  قریب  چھُ،  یُہُنٛد  تعداد  اَکھ  لچھ  تہٕ  تٕرٛہ  ساس﴿130000﴾اوس۔"
  },
  {
    "verse_id": 148,
    "translation": "تِمَو  لوٗکو  اوٚن  ایمان  گۅڈٕ  آثارِ  عذاب  وُچھِتھ،  ایمانِ  مجمل  توپتہٕ  تفصیلی  ایمان۔  ییٚلہِ  یونُس  علیہ  السلام  واپس  آے  تِمن  کُن،  پس  تُلہٕ  نٲوۍ  اَسہِ  تِم  تمتع،  عٲش  کرنٲوۍ  ایمان  کہ  برکتہٕ  أکِس  مُدتس  تام  یعنی  یوٚت  تانۍ  تِم  زندٕہ  روٗدۍ۔"
  },
  {
    "verse_id": 149,
    "translation": "پس  پٕرٛژھۍ  تو  تِمن  یِم  دپان  چھِ  ملٲیک  چھےٚ  اللہ  تعالیٰ  سٕنزٕ  کورِ،  کیا  تُہٕندِس  پروردگارٕ  سٕندِ  خٲطرٕ  گیا  کورِ  تہٕ  تِمن  گٔے  پانس  کِتۍ  گَبر۔"
  },
  {
    "verse_id": 150,
    "translation": " کنہِ  اَسہِ  کٔرۍ  پٲدٕہ  ملٲیک  کورِ  تِمن  تھی۔  تِم  ٲسِیا  تِمن  بناونہٕ  کہ  وقتہٕ  حٲضر  تہٕ  موجود  تِمن  وُچھان۔"
  },
  {
    "verse_id": 151,
    "translation": "وارٕہ  چھِوٕ  بوزان،  تِم  چھِ  پننیو  اَپزیٚو  کتھو  منٛزٕ  یِتہِ  اَکھ  کتھ  ونان  کہ۔"
  },
  {
    "verse_id": 152,
    "translation": "اللہ  تعالیٰ  ہس  زاے  اَولاد،  تِم  چھِ  بالکل  اَپُز  ونان۔"
  },
  {
    "verse_id": 153,
    "translation": "کیا  تِمَو  کریا  پسند  کورے  نیچویٚن  پٮ۪ٹھ۔"
  },
  {
    "verse_id": 154,
    "translation": "کیا  گوٚو  تۅہیہِ  کِتھۍ  بے  ہوٗدٕھ  تجویز  چھِو  کران۔"
  },
  {
    "verse_id": 155,
    "translation": "کیا  توٚہۍ  چھِو  نا  غور  کران۔"
  },
  {
    "verse_id": 156,
    "translation": "کِنہٕ  تۅہیہِ  نِشہِ  چھےٚ  کانٛہہ  دلیلاہ  اَتھ  پٮ۪ٹھ۔"
  },
  {
    "verse_id": 157,
    "translation": "أنِو  توٚہۍ  پنٕنۍ  کانٛہہ  کتاباہ  چھِوے  توٚہۍ  پوٚز  وَنہٕ  وُنۍ۔"
  },
  {
    "verse_id": 158,
    "translation": "بیٚیہِ  چھُ  ٹھٔہروومُت  تِمَو  خدایس  تہٕ  جِنن  منٛز  اَکھ  رشتہٕ۔  حالانکہ  بتحقیق  جِن  چھِ  پانہٕ  یہِ  کتھ  زٲنِتھ  کہ  تِم  تہِ  یِن  گرفتار  کٔرِتھ  عذابہٕ  خٲطرٕ  حٲضر  کرنہٕ  قیامتُک  دۅہ۔"
  },
  {
    "verse_id": 159,
    "translation": "اللہ  تعالیٰ  چھُ  مُنزہ  تہٕ  پاک  یِمَو  سارِوٕیو  کتھو  نِشہِ،"
  },
  {
    "verse_id": 160,
    "translation": "ییٚلہِ  یِم  لوٗکھ  ونان  چھِ  تس  خلاف۔"
  },
  {
    "verse_id": 161,
    "translation": "پس  اے  مکہٕ  کیو  کٲفرو،  توٚہۍ  تہٕ  بیٚیہِ  تِم  سٲری  یِمن  ہٕنز  توٚہۍ  پرستش  کران  چھِو،"
  },
  {
    "verse_id": 162,
    "translation": "ہیٚکِو  نہٕ  خدایس  نِشہِ  کٲنسہِ  أکِس  دوکھہٕ  دِتھ  پانس  کُن  پھِرِتھ۔  "
  },
  {
    "verse_id": 163,
    "translation": "مگر  تس  یُس  جہنمس  کُن  واتہٕ  وُن  آسہِ  اَزلے،  یہِ  گوٚو  جِنن  ہُنٛد  حال،  ملٲیکن  ہُنٛد  حال  چھُ،  تِم  چھِ  ونان  پانہٕ۔"
  },
  {
    "verse_id": 164,
    "translation": "اَسہِ  منٛز  چھُنہٕ  کٲنسہِ  تہِ  یَس  نہٕ  جایاہ  چھےٚ  مقرر  کرنہٕ  آمٕژ  اَکھ  درجاہ  مُعین  کرنہٕ  آمُت۔"
  },
  {
    "verse_id": 165,
    "translation": "بیٚیہِ  چھِ  أسۍ  صفن  منٛز  وۅدنہِ  روزن  وٲلۍ  دست  بستہ  حکمس  تعمیل  کرنہٕ  خٲطرٕ۔"
  },
  {
    "verse_id": 166,
    "translation": "بیٚیہِ  چھِ  أسۍ  بے  شک  تسبیح  کرن  وٲلۍ،  خداے  سٕںز  پٲکی  بیان  کران۔  غرض  أسۍ  چھِ  پرتھ  طریقہ  محکوم،  وۅنۍ  ییٚلہِ  ملٲیک  پانہٕ  پننِس  بندٕہ  آسنس  اقرار  کران  چھِ۔"
  },
  {
    "verse_id": 167,
    "translation": "بیٚیہِ  ٲسۍ  یِم  عربٕکۍ  کٲفر  ونان،"
  },
  {
    "verse_id": 168,
    "translation": "نبی  کریمؐ  سٕندِ  تشریف  اَننہٕ  برونٹھ  ہرگاہ  اَسہِ  نِشہِ  آسِہا  کانٛہہ  نصیحت  کرٕوُنۍ  کتاباہ  بروٗنٹھِمین  لوٗکن  ہٕندۍ  پٲٹھۍ،"
  },
  {
    "verse_id": 169,
    "translation": "أسۍ  تہِ  آسٕہَو  خداے  سٕندۍ  خاص  بندٕہ،  توپتہٕ  ییٚلہِ  تِمن  برونٹھ  کُن  وٲژ  نصیحت  کرٕوُنۍ  کتاب  پیغمبرسٕندِ  ذریعہ۔"
  },
  {
    "verse_id": 170,
    "translation": "پتہٕ  انکار  کرٕوُنۍ  زانن  برونٹھ  پہن  پانے  کہ  کیا  بنہِ  تِمن۔"
  },
  {
    "verse_id": 171,
    "translation": "تحقیق  بیٚیہِ  چھُ  مقرر  کرنہٕ  آمُت  سون  حکم  خاص  بندن  یعنی  پیغمبرن  متعلق  لوح  محفوظس  اندر۔"
  },
  {
    "verse_id": 172,
    "translation": "کہ  بے  شک  تِمنٕے  چھُ  یقیناً  یٲری  تہٕ  مدد  کرنہٕ  آمُت،  تِمن  یِیہِ  غلبہٕ  دِنہٕ۔"
  },
  {
    "verse_id": 173,
    "translation": "بے  شک  سٲنۍ  اسلٲمی  لشکر  چھِ  یقیناً  غٲلب  سپدٕوُنۍ۔"
  },
  {
    "verse_id": 174,
    "translation": "پس  پھِرِو  تِمن  مکہٕ  کین  کٲفرن  نِشہِ  توٚہۍ  پَنُں  بُتھ  بیٚیِس  طرفس  کُن  یارسول  اللہؐ  کینٛہہ  کالاہ۔"
  },
  {
    "verse_id": 175,
    "translation": "بیٚیہِ  وُچھِو  توٚہۍ،  تِم  تہِ  وُچھن  برونہہ  پہن  کیا  بَنہِ  تِمن۔"
  },
  {
    "verse_id": 176,
    "translation": "کیا  تِم  چھا  سٲنِس  عذابس  جلد  منگان۔"
  },
  {
    "verse_id": 177,
    "translation": "اَدٕہ  ییٚلہِ  سُہ  عذاب  تِہِندین  آنگنن  منٛز  وٲتِتھ  پیٚیہِ،  اَدٕہ  سپدِ  سٮ۪ٹھاہ  یچھ  تِمن  بیٖم  کرنہٕ  آمتین  لوٗکن  ہُنٛد  صبح  یعنی  روزِ  بد  یِیَکھ۔  "
  },
  {
    "verse_id": 178,
    "translation": "  ییٚلہِ  یہِ  کتھ  یقینی  چھےٚ  کہ  تِمن  پٮ۪ٹھ  واتہِ  ضرور  عذاب،  توٚہۍ  تھٲوِو  تسلی  کینٛہہ  کالاہ  تانۍ  کٔرِو  توٚہۍ  صبر۔"
  },
  {
    "verse_id": 179,
    "translation": "تِہِندِ  تکلیف  تہٕ  اِیذاہُک  مہ  بٔرِو  کانٛہہ  غم،  تِہٕنز  حالت  روٗزِو  وُچھان،  عنقریب  وُچھن  تِم  تہِ  پنٕنۍ  حالت  کیا  بَنہِ  تِمن۔ "
  },
  {
    "verse_id": 180,
    "translation": "مُنزہ  تہٕ  پاک  چھُ  تُہُند  پروردگار  یُس  عزت  وول  پروردگار  چھُ  تِمَو  سارِوٕے  کتھو  نِشہِ  یِمہٕ  تس  کُن  لاگان  چھِ  دشمن۔ "
  },
  {
    "verse_id": 181,
    "translation": "بیٚیہِ  بوٚوِن  سلام  پیغمبرن  پٮ۪ٹھ،"
  },
  {
    "verse_id": 182,
    "translation": "بیٚیہِ  چھِ  سٲری  حمد و ثناء  سزاوار  ربّ  العالمینس۔"
  }
]