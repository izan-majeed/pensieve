[
  {
    "verse_id": 1,
    "translation": "الف  لام  را  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان)،  یِم  چِھ  حکمت  واجِنہِ  کتابِہ  ہٕنٛدۍ  آیات۔"
  },
  {
    "verse_id": 2,
    "translation": "کیا  یہِ  کتھ  چھا  لُکن  ہٕندِخٲطرٕبٲعثِ  تعجب  زِ  اَسہِ  سوٗز  یِموٕے  منٛزٕ  أکِس (کٲمل)  مردس  کُن  وحی  زِ  تۆہۍ  بوزنٲوِیوکھ  (وَتہِ  رٲوۍمٕتۍ)  لُکھ  (اللہ  تعالیٰ  سٕندِ  عذابُک)  خوف  تہٕ  ایمان  وٲلۍ  بوزنٲوِیوٗکھ  خۅش  خبر  زِ  تِہِندِ  خٲطرٕ  چُھ  تِہِندِس  ربّ  سٕندِس  بارگاہس  منٛز  بلند  مقام  (یعنی  تھۆد  مرتبہٕ)،کافرو  لوگ  وَنُن  بے  شک  چُھ  یہِ  شخص  ٹاکارٕہ  سِحرٕگر۔"
  },
  {
    "verse_id": 3,
    "translation": "پٔزۍپٲٹھۍ  چُھ  تُہُنٛد  ربّ  اللہ  تعالیٰ  ییٚمۍ  (سٲری)  آسمان  تہٕ  زمین (اَمِچ  ہیٚرِم  تہٕ  بٔنِم  کاینات)  شیٚن  دۅہن  (یعنی  شیٚن  مدتن  یا  مرحلن)  منٛز  (درجہِ  پتہٕ  درجہِ)  پٲدٕ  کٔرۍ  پتہٕ  سَپُد  سُہ  عرشس  پیٚٹھ (پننہِ  شانہٕ  مطٲبق  پننہِ  اقتدار  سان)  جلوٕہ  گر  (یعنی  کاینات  کہ  تخلیق  پتہٕ  تَمہِ  کیٚن  تمام  عَالمن  تہٕ  سیارن  تہٕ  ستارن  منٛز  پننہِ  قانونُک  تہٕ  نظامُک  حکم  جٲری  کٔرِتھ  کۆرُن  قرار)  سُے  چُھ  پۯتھ  کامہِ  ہُنٛد  تدبیر  کران۔ (یعنی  پۯتھ  چیزس  چُھ  أکِس  نظامس  تحت  چلاوان،تٔمۍ  سٕنٛدِ  دربارٕہ) تٔمۍ  سٕندِ  اجازت  وَرٲے  چُھنہٕ  کانٛہہ  سفٲرش  کرن  وول،یۅہے  (عظمت  تہٕ  قدرت  وول)  اللہ  تعالیٰ  چُھ  تُہُنٛد  ربّ،لہٰذا  کٔرِو  تۆہۍ  تٔمۍ  سٕنزٕے  عبادت،کیا  تۅہۍچِھونا  (نصیحت  ماننہٕ  خٲطرٕ)  غورکران؟"
  },
  {
    "verse_id": 4,
    "translation": "(لوٗکو!)  تۅہیہِ  سارِنٕے  چُھو  تٔسۍ  کُن  واپس  پھیرِتھ  گژُھن  (یہِ)  چُھ  اللہ  تعالیٰ  سُنٛد  پۆز  وعدٕہ۔  بے  شک  چُھ  سُے  پیدٲیشہِ  ہُنٛد  ابتدا  کران  پتہ  کرِ  سُے  اتھ  دوبارہ  (مرنہ  پتہٕ  پٲدہ)  تاکہ  تِمن  لُکن  یِمَو  ایمان  اۆن  بیٚیہِ  کریٚکھ  نیک  عملہٕ،دِیہِ  انصاف  سان  جزا،تہٕ  یِمَو  لُکو  کفر  کۆر  تِہِندِ  خٲطرٕ  چُھ  چیٚنہٕ  خٲطرٕگریکہٕ  وُن  آب  تہٕ  دگ  تُلوُن  عذاب،تَمِیُک  بدلہٕ  یُس  تِم  کفر  ٲسۍ  کران  روزان۔"
  },
  {
    "verse_id": 5,
    "translation": "سُے  چُھ  یی٘مۍ  آفتاب  بنوو  گاش  (یعنی  گاشُک  آگُر)  تہٕ  زون (کٔرٕن  اَمہِ  سٍتۍ)  روشن  تہٕ  تَس  خٲطرٕ  کٔرِن  (لۅکٹ  تہٕ  بٔڈ  أتھۍیِنٕکۍ)  منٛزل  مقرر  تاکہ  تو٘ہۍ  ہی٘کِو  (بالکل  ٹھیک  پٲٹھۍ) ؤرِیَن  ہٕنز  گرند  تہٕ  (وقتن  ہُنٛد)  حساب  معلوم  کٔرِتھ،تہٕ  اللہ  تعالیٰ  ہن  کو٘ر  نہٕ  یہِ  (سورُے  کینہہ)  پٲدٕ  مگر (کو٘رُن  کُنہ  تہِ  نقصہ  بغیر) درست  نظام  تہٕ  تدبیرسان،سُہ  چُھ  (یِمَن  کاینات  چی٘ن  حقیقتن  ہٕنٛدِ  ذریعہ  پننہِ  خالق  آسنچہ،  کُن  آسنچہ  تہٕ  قدرت  وول  آسنچہِ)  نشٲنیہِ  تِمن  لُکن  خٲطرٕ  تفصیل  سان  واضح  کران  یِم  علم  چِھ  تھاوان۔"
  },
  {
    "verse_id": 6,
    "translation": "بے  شک  چھے٘  رات  تہٕ  دۅہ  کِس  بدلنس  منٛز  بیٚیہِ  تِمن  (تمام)  چیزن  منٛز  یِم  اللہ  تعالیٰ  ہن  آسمانن  تہٕ  زمینس  منٛز  پٲدٕ  چِھ  کٔرِمٕتۍ  (یِتھے  پٲٹھۍ)  تِمن  لُکن  خٲطرٕ  نشٲنیہِ  یِم  تقویٰ  چِھ  تھاوان۔"
  },
  {
    "verse_id": 7,
    "translation": "بے  شک  یِم  لُکھ  اَسہِ  سٍتۍ  ملاقات  کرنٕچ  امید  چِھنہٕ  تھاوان  تہٕ  دُنیٲوی  زندگی  نِشہِ  چِھ  خۅش  تہٕ  تَمی  سٍتۍ  چِھ  مطمعین  گٔمٕتۍ  بیٚیہِ  یِم  سانیو  نشٲنیو  نِشہِ  غٲفل  چِھ۔"
  },
  {
    "verse_id": 8,
    "translation": "تِمنٕے  لُکن  ہُنٛد  ٹھکانہٕ  چُھ  جہنم  تِمن  اعمالن  ہٕنٛدِ  بدلہٕ  یِم  تِم  کماوان  روٗدۍ۔"
  },
  {
    "verse_id": 9,
    "translation": "بے  شک  یِمَو  لُکو  ایمان  اۆن  بیٚیہِ  روٗدۍ  نیک  عملہٕ  کران  تِمن  واتناوِتِہُنٛد  ربّ  تِہِندِ  ایمان  کہ  بٲعث  (جنتن  تام)،  ییٚتہِ  تِمن  (یعنی  تِہٕنزن  روزن  جاین)  بٔنۍ  کِنۍ  کۅلہٕ  آسن  پکان  (یِم  ٹھکانہٕ  آسن) اُخروی  نعمت  کیٚن  باغن  منٛز۔"
  },
  {
    "verse_id": 10,
    "translation": "تِمن  (جنتن)  منٛز  آسہ  (نعمتہٕ  تہٕ  بہار  وُچِھتھ)  تِہُنٛد  دعا  (یہِ)  یااللہ!  ژٕ  چُھکھ  پاک،  تہٕ  تَتھ  منٛز  آسہِ  تِہُنٛد  باہمی  دعاے  خیر  سلام  (یاِ  اللہ  تعالیٰ  تہٕ  فرشتن  ہٕنٛدِ  طرفہٕ  آسہِ  تہِندِ  خٲطرٕ  استقبالٕچ  کتھ  سلام)  تہٕ  تِہُنٛد  دعا  سپدِ  (یِمن  کلماتن  پیٚٹھ)  ختم  زِ  تمام  تعریف  چِھ  اللہ  تعالیٰ  سٕندِ  خٲطرٕ  یُس  تمام  عَالمن  ہُنٛد  پروردگار  چُھ۔"
  },
  {
    "verse_id": 11,
    "translation": "تہٕ  ہرگاہ  اللہ  تعالیٰ (تِمن  کٲفر)  لُکن  شر  (یعنی  عذاب)  واتناونس  منٛز  جلدبٲزی  کرِہے،یِتھہٕ  پٲٹھۍ  تِم  نعمت  حٲصل  کرنس  منٛز  جلد  بٲزی  چِھ  کران  تیٚلہِ  آسِہے  پٔزۍپٲٹھۍتِہِندِس  حقس  منٛز  تِہُنٛد (وٲنسہِ  ہُنٛد) معیاد  پوٗرٕ  کرنہٕ  آمُت (تاکہ  تِم  مرن  تہٕ  جلد  واتن  جہنمس  منٛز)،بلکہ  چِھکھ  أسۍ  تِتھۍ  لُکھ،یِم  اَسہِ  سٍتۍ  مُلاقاتُک  توقع  چِھنہٕ  تھاوان  تِہٕنزِ  سرکشی  منٛز  یلہٕ  ترٲوِتھ  تھاوان  تاکہ  تِم  روزن  وتہ  ڈلان۔"
  },
  {
    "verse_id": 12,
    "translation": "تہٕ  ییٚلہِ  (یِتھِس)  انسانس  کانٛہہ  تکلیف  چُھ  واتان  تیٚلہِ  چُھ  سُہ  اَسہِ  لَر  ترٲوِتھ  یا  بِہتھ  یا  وۅدنہِ  ناد  لایان  پتہٕ  ییٚلہِ  أسۍ  تس  نِشہِ  تٔمۍ  سُنٛد  تکلیف  چِھ  دوٗر  کران  پتہٕ  چُھ  سُہ (اَسہِ  مٔشرٲوِتھ  تِتھہٕ  پٲٹھۍ) نیران  زَنتہٕ  تٔمۍ  کُنہِ  تکلیفس  منٛز  یُس  تس  ووتمُت  اوس،  اَسہِ (زانٛہہ) نادٕے  لویمُت  اوسن  نہ۔یِتھے  پٲٹھۍ  چِھ  حدٕ  نِشہِ  نیرن  والیٚن  خٲطرٕ  تِہِندۍ (غلط) اعمال  شوٗبدار  بنٲوِتھ  ہاونہٕ  آمٕتۍ  یِم  تِم  کران  ٲسۍ  روٗدِمٕتۍ۔"
  },
  {
    "verse_id": 13,
    "translation": "تہٕ  بے  شک  کٔرۍ  اَسہِ  تۅہیہِ  برونٛہہ (تہِ  واریاہ)  قوم  ہلاک  ییٚلہِ  تِمَو  ظلم  کۆر،تہٕ  تِہِندۍ  رسول  آے  تِمن  نِشہِ  ٹاکارٕہ  نشٲنیہِ  ہیٚتھ  مگر  تِم  ٲسۍ  نہٕ  ایمانٕے  انان،یِتھے  پٲٹھۍ  چِھ  أسۍ  مجرم  قومس  (تِہٕنزن  عملن  ہُنٛد)  سزا  دِوان۔"
  },
  {
    "verse_id": 14,
    "translation": "پتہٕ  بنٲوِو  اَسہِ  تۆہۍ  تِمن  پتہٕ  زمینس  منٛز  (تِہِندۍ)  جانشین  تاکہ  أسۍ  وُچھَو  زِ  (وۅنۍ) کِژٕھہ  عملہٕ  کٔرِو  تۆہۍ۔"
  },
  {
    "verse_id": 15,
    "translation": "تہٕ  ییٚلہِ  تِمن  پیٚٹھ  سٲنۍ  ٹاکارٕہ  آیات  تلاوت  چِھ  کرنہٕ  یِوان  تیٚلہِ  چِھ  تِم  لُکھ  یِمن  اَسہِ  سٍتۍ  ملاقاتُک  توقع  چُھنہٕ،ونان  زِ  اَمہِ (قرآن)  ورٲے  أنِو  بیٚیہِ  کانٛہہ  قرآن  نَتہٕ  بدلٲوِو  یہِ، (اے  نبی  مکّرم!)  فرمٲوِیوٗکھ،مے٘  چُھنہٕ  حق  زِ  بہٕ  بدلاوٕ  یہِ  پننہِ  طرفہٕ،بہٕ  چُھس  فقط  یہِ  مے٘  کُن  وحی  چُھ  یِوان  کرنہٕ (تمِچ)  پٲروی  کران،ہرگاہ  بہٕ  پننِس  ربّ  سٕنز  نافرمٲنی  کرٕ  تیٚلہِ  چُھس  بہٕ  بے  شک  بڑِ  دۅہ  کِس  عذابس  کھۅژان۔"
  },
  {
    "verse_id": 16,
    "translation": "فرمٲوِیوٗکھ،  ہرگاہ  اللہ  تعالیٰ  ییٚژِھہ  ہے  تیٚلہِ  نَہ  کرہن  بٕے  یہِ  (قرآن)  تۅہیہِ  پیٚٹھ  تلاوت  تہٕ  نَہ  کرِہیٚو  سُہ  (پانہٕ)  تۅہیہِ  اَمہِ  نِشہِ  باخبر،بے  شک  چِھ  مے٘  ییٚمہ  (قرآن  نٲزل  گژھنہٕ)  برونٛہہ  (تہِ)  تۅہیہِ  منٛز  وٲنٛس  گُزٲرمٕژ  (یعنی  وٲنٛسہ  ہُنٛد  اَکھ  حصہٕ  گزورمُت)،تیٚلہِ  کیازِ  چِھو  نہٕ  تۆہۍعقلہِ  کٲم  ہیٚوان۔"
  },
  {
    "verse_id": 17,
    "translation": "وۅنۍ  کُس  آسہِ  تس  شخصہٕ  سٕندِ  کھۅتہٕ  بۆڈ  ظٲلم  یُس  اللہ  تعالیٰ  ہس  پیٚٹھ  اَپُز  بہتان  کھالہِ  یاکرِ  تٔمۍ  سٕندیٚن  آیاتن  انکار۔بے  شک  لبن  نہٕ  مجرم  لُکھ  کامیٲبی۔"
  },
  {
    "verse_id": 18,
    "translation": "تہٕ  (مشرکین)  چِھ  اللہ  تعالیٰ  ہس  ورٲے  تِمن  (پۅتلیٚن)  پوٗزان  یِم  نَہ  تِمن  نقصان  ہیٚکن  واتنٲوِتھ  تہٕ  نَہ  ہیٚکن  تِمن  نفع  واتنٲوِتھ  تہٕ (پننہِ  بٲطل  پوٗزایہِ  ہٕندِس  جوازس  منٛز) چِھ  ونان  زِ  یِم (پۅتٕلۍ) چِھ  اللہ  تعالیٰ  سٕندِس  دربارس  منٛز  سٲنۍ  سفٲرش  در،فرمٲوِیوٗکھ،کیا  تۆہۍ  چھوونہٕ  اللہ  تعالیٰ  تَمہِ  (پۅتلیٚن  ہٕنٛدِ  شفاعت  کہ  پانے  بناونہٕ  آمتہِ) قیاس  نِشہِ  باخبر  کران  یَتھ  (یعنی  ییٚمہِ  کِس  آسنس)  سُہ  نَہ  چُھ  آسمانن  منٛز  زانان  تہٕ  نَہ  زمینس  منٛز  (یعنی  تٔمۍ  سٕنزِ  بارگاہِ  منٛز  کٲنسہِ  پۅتٕلۍ  سٕنز  سفٲرش  کرٕنۍ  چُھنہٕ  تٔمۍ  سٕندِس  عِلمس  منٛز)۔تٔمۍ  سٕنز  ذات  چھے٘  پاک  تہٕ  سُہ  چُھ  یِمَوتمام  چیزو  نِشہِ  تھۆد  تہٕ  بۆڈ  یِمن  یِم (تٔمۍ  سُنٛد)  شریک  چِھ  گٕنزران۔"
  },
  {
    "verse_id": 19,
    "translation": "تہٕ  تمام  لُکھ  ٲسۍ  (ابتداہس  منٛز)  اکٲے  جماعت  پتہٕ  گٔے  (پانہٕ  وٲنۍ  اختلاف  کٔرِتھ)  بیۆن  بیۆن،تہٕ  ہرگاہ  تُہٕندِس  ربّ  سٕنٛدِ  طرفہٕ  گۅڈے  اَکھ  کتھ  طے  آسِہے  نہٕ  سپٕزمٕژ  (زِ  عذابس  منٛز  گژِھہ  نہٕ  جلد  بٲزی)  تیٚلہِ  آسِہے  تِمن  درمیان  تِمن  کتھن  متعلق  فٲصلہٕ  کرنہٕ  آمُت  یِمن  منٛز  تِم  اختلاف  چِھ  کران۔"
  },
  {
    "verse_id": 20,
    "translation": "تہٕ  تِم  چِھ  (وۅنۍ  اَمی  مہلت  کہ  وجہ  کِنۍ) ونان  زِ  أمِس  (رسول  صلی  اللہ  علیہ  وسلمس)  پیٚٹھ  کیازِ  آیہِ  نہٕ  یہِندِس  ربّ  سٕندِ  طرفہٕ  کانٛہہ  (فٲصلہٕ  کرن  واجِنۍ)  نشٲنی  نٲزل  کرنہٕ،تۆہۍ  فرمٲوِیوٗکھ،  غیب  چُھ  محض  اللہ  تعالیٰ  سٕندی  خٲطرٕ،لہٰذا  پٕۯٲرِو  تۆہۍ،بٕتہِ  چُھس  تۅہیہِ  سٍتۍپۯارن  والیٚو  منٛزٕ۔"
  },
  {
    "verse_id": 21,
    "translation": "تہٕ  ییٚلہِ  أسۍ  لُکھ  تکلیف  واتنہٕ  پتہٕ  (پننہِ)  رحمتُک  مزٕہ  چِھکھ  وُچھناوان  تیٚلہِ  چُھ  فوراً  (سون  احسان  مٔشرٲوِتھ)  سانیٚن  نشٲنین  منٛز  تِہُنٛدمکر  تہٕ  فریب  (شروع)  سپدان۔  فرمٲوِیوٗکھ،  اللہ  تعالیٰ  چُھ  مکرُک  (تہٕ  فریبُک)  سزا  جلد  دِنہٕ  وول۔  بے  شک  چِھ  سٲنۍ  سوزنہٕ  آمٕتۍ  فرشتہٕ،یُس  تہِ  فریب  تۆہۍ  کران  چِھو (تَتھ)  لیٚکھان  روزان۔"
  },
  {
    "verse_id": 22,
    "translation": "سُے  چُھ  یُس  تۅہیہِ  خشک  زمینس  تہٕ  سمندرن  منٛز  پھیرنُک  (توفیق) چُھ  دِوان،اَتھ  حدس  تام  زِ  ییٚلہِ  تۆہۍ  ناوَن  منٛز  (سوار) چِھو  آسان  تہٕ  تِمہٕ  (ناوٕ) چھے٘  لُکن  ہیٚتھ  موٲفق  واوٕ  گرایَو  سٍتۍ  پکان  تہٕ  تِم  چِھ  اَمہِ  سٍتۍ  خۅش  گژھان  پتہٕ  چھے٘ (اچانک) تِمہٕ (ناوٕ) تیز  واوَس  منٛز  ہیٚنہٕ  یِوان  تہٕ  پۯتھ  طرفہٕ  چھے٘  تِمن (سوارن  وۅتھوٕنہِ  طاقت  ور) لہرٕ  گھیرٕ  کران  تہٕ  تِمن  چُھ  فِکرِ  تران  زِ  تِم  آے (وۅنۍ  لہرن  ہٕندِس  آولٕنِس  منٛز) ہیٚنہٕ،تِم  چِھ (تَمہِ  ساعتہٕ)  اللہ  تعالیٰ  ہس  ناد  لایان (اَتھ  حالس  منٛز) زِ  پَنُن  دین  چِھ  تٔسۍ  کُن  خٲلص  کرن  وٲلۍ (تہٕ  ونان  چِھ،یا  اللہ!) اگر  ژے٘  اَسہِ  ییٚمہِ (بلایہِ) نِشہِ  نجات  بخشُتھ  تیٚلہِ  بنَو  أسۍ  ضرور (چانیو) شکرگزار  بندو  منٛزٕ۔"
  },
  {
    "verse_id": 23,
    "translation": "وۅنۍ  ییٚلہِ  تِمن  اللہ  تعالیٰ  ہن  نجات  بخُش  پتہٕ  چِھ  تِم  فوراً  ملکس  منٛز  (پرٲنۍ  پٲٹھۍ)  ناحق  سرکشی  لاگان  کرٕنۍ۔  اے  (اللہ  تعالیٰ  ہس  سٍتۍ  بغاوت  کرن  والیو)  لوٗکو!تُہٕنز  سرکشی  تہٕ  بغاوت  (یعنی  یُہُنٛد  نقصان)  چُھو  تۅہیہِ  پننیٚن  نٕے  پانن  پیٚٹھ۔  دُنیا  چہ  زندگی  ہُنٛد  کینہہ  فٲیدٕہ  (تُلِو)،  ٲخرکار  چُھو  تۅہیہِ  اَسی  کُن  پۆت  پھیرُن،تَمہِ  ساعتہٕ  کرۂو  أسۍ  تۆہۍ  تِمَو  اعمالو  نِشہِ  وارٕ  پٲٹھۍ  زٲنِیاب  یِم  تۆہۍ  کران  ٲسِو  رودۍ  متۍ۔"
  },
  {
    "verse_id": 24,
    "translation": "دنیا  چہ  زندگی  ہٕنز  مثال  چھے٘  بس  تَمہِ  آبٕچ  ہِش  یُس  اَسہِ  آسمانہٕ  وول  پتہٕ  وۅپدیاو  تَمہِ  کہ  وجہ  سٍتۍ  زمینُک  پیداوارسیٚٹھاہ  گۆن  گۆن،ییٚمہِ  منٛزٕ  انسان  تہِ  کھیٚوان  چِھ  تہٕ  چاروٲے  تہِ،اۆت  تام  زِ  ییٚلہِ  زمینن  پَنُن  (پوٗرٕ)  مٲرۍ  منٛزر  تہٕ  حُسن  رۆٹ،  تہٕ  اصل  پٲٹھۍ  گٔیہِ  شوٗبدار  تہٕ  اَمہِ  کیو  روزن  والیو  زون  زِ  تِم  چِھ  تَتھ  پیٚٹھ (وۅنۍ)  پوٗرٕ  دسترس  تھاوان،پتہٕ  ووت (اچانک) تَتھ  راتھ  کیُت  یا  دۅہس  منٛز  سون (عذابُک) حکم  تہٕ  اَسہِ  بنٲو  سۅ  (تِتھہٕ  پٲٹھۍ) موٗلہٕ  ژٔٹ  زنتہٕ  سۅ  رات  ٲسٕے  نہٕ  اَتہِ،یِتھے  پٲٹھۍ  چِھ  أسۍتِمن  لُکن  خٲطرٕ  نشٲنیہِ  ویٚژھنٲوِتھ  بیان  کران  یِم  تفکرس (گاٹہٕ  جارس) چِھ  کٲم  ہیٚوان۔"
  },
  {
    "verse_id": 25,
    "translation": "تہٕ  اللہ  تعالیٰ  چُھ  سلامتی  ہٕندِس  گرس (جنتس) کُن  ناد  دِوان،  تہٕ  یس  یژھان  چُھ  تس  چُھ  سیٚزِ  وَتہِ  کُن  ہدایت  فرماوان۔"
  },
  {
    "verse_id": 26,
    "translation": "تِتھیٚن  لُکن  خٲطرٕ  یِم  نیک  کامہِ  چِھ  کران  چُھ  نیک  جزا  بلکہ  چُھ  (اَتھ  پیٚٹھ)  اضافہٕ  تہِ،بیٚیہِ  نَہ  یِیہِ  وَلنہٕ  تِہٕندیٚن  بُتھیٚن  پیٚٹھ (گرد  تہٕ)  سیٲہی  تہٕ  نَہ  ذلت  تہٕ  رسوٲیی،یِمَے  چِھ  اہلِ  جنت۔تِم  چِھ  اَتھ  منٛز  ہمیشہ  روزن  وٲلۍ۔"
  },
  {
    "verse_id": 27,
    "translation": "تہٕ  یِمَو  بُرٲییہِ  چھے٘  تھاوِمَژٕ  کمٲوِتھ  (تِہِندِ  خٲطرٕ  تہِ)  آسہ  برٲیی  ہُند  بدلہ  امی  آیہ،  تہٕ  تِمن  یِیہِ  ذلّت  تہٕ  رسوٲیی  وَلنہٕ،  تِہِندِ  خٲطرٕ  آسہِ  نہٕ  اللہ  تعالیٰ  ہس  نِشہ  (یعنی  اللہ  تعالیٰ  سٕندِعذاب  نِشہِ)  کانٛہہ  اکھاہ  بچاون  وول  (تِتھہِ  پٲٹھۍ  باسہِ) زنتہٕ  تِہِندیٚن  بُتھیٚن  چُھ  اَنہِ  گٔٹ  رٲژ  ہٕندیٚو  ٹُکرو  سٍتۍ  وُرُن  کرنہٕ  آمُت۔یِمَے  چِھ  اہلِ  جہنم  تِم  چِھ  اَتھ  منٛز  ہمیشہ  روزن  وٲلۍ۔"
  },
  {
    "verse_id": 28,
    "translation": "تہٕ  ییٚمہِ  دۅہ  أسۍ  تِم  سٲری  جمع  کروکھ  پتہٕ  وَنَو  أسۍ  مُشرکن  تۆہۍ  تہٕ  تُہٕندۍ  شریک  (اَپٕزۍ  پۅتٕلۍ)  کٔرِو  پننہِ  پننہِ  جایہِ  قرار۔  پتہٕ  تراوَو  أسۍ  تِمن  درمیان  پھاٹوَن  واد۔تہٕ  تِہِندۍ (پنٕنۍ  گرنہٕ  آمٕتۍ) شریک  وَنن  (تِمن)  زِ  تۆہۍ  کتہِ  ٲسۍوٕ  سٲنۍعبادت  کران۔"
  },
  {
    "verse_id": 29,
    "translation": "لہٰذا  چُھ  اَسہِ  تہٕ  تۅہیہِ  درمیان  اللہ  تعالیٰ  ہٕے  گواہ  (رٔنگۍ)  کٲفی  زِ  أسۍ  ٲسۍ  تُہٕنزِ  بندگی  نِشہِ (پٔزۍپٲٹھۍ)  بے  خبر۔"
  },
  {
    "verse_id": 30,
    "translation": "تَتھ (ہٲبت  ناک) جایہِ  پیٚٹھ  زانہِ  پۯتھ  شخصس  تِمن (عملن  ہٕنز  حقیقت)  یِمہٕ  تٔمۍ  برونٛہہ  کُن  آسہٕ  سوزمژٕ  تہٕ  تِم  یِن  اللہ  تعالیٰ  ہس  کُن  واپس  پھِرنہٕ  یُس  تِہُنٛد  حقیقی  مٲلک  چُھ  تہٕ  تِمن  راوِ  سۅ  بہتان  بٲزی  یۅسہٕ  تِم  کران  روزان  ٲسۍ۔"
  },
  {
    "verse_id": 31,
    "translation": "تۆہۍ  فرمٲوِو  (یِمن)،تۅہیہِ  کُس  چُھو  آسمان  تہٕ  زمین  نِشہ  (یعنی  ہیٚرۍکِنۍ  تہٕ  بٔنۍ  کِنۍ)  رزق  دِوان،  یا  (تُہٕندیٚن)  کنن  تہٕ  أچھن  ہُنٛد (یعنی  کنن  ہٕندِبوزنُک  تہٕ  أچھن  ہٕندِوُچھنُک)  مٲلک  کُس  چُھ،  بیٚیہِ  کُس  چُھ  زندس  مۅردس  نِشہِ  (یعنی  جاندارس  بے  جانس  نِشہِ)  کڑان  تہٕ  مۅردس  کُس  چُھ  زندس  نِشہِ  (یعنی  بے  جانس  جاندارس  نِشہِ)  کڑان،  تہٕ  (کاینات  کیٚن  نظامن  ہٕنز)  تدبیر  کُس  چُھ  کران  پتہٕ  وَنن  تِم  اللہ،تیٚلہِ  فرمٲوِو  تۆہۍ،  کیا  تیٚلہِ  چِھو  نا  تۆہۍ  (تس) کھۅژان؟"
  },
  {
    "verse_id": 32,
    "translation": "لہٰذا  چُھ  یۆہے (عظمت  وول  تہٕ  قدرت  وول)  اللہ  تعالیٰ  ہٕے  تُہُنٛد  حقیقی  ربّ،  وۅنۍ  کیا  ہیٚکہِ  (اَمہِ)  حق  پتہٕ  گمرٲہی  وَرٲے  ٲسِتھ،  تیٚلہِ  کورکُن  چِھو  تۆہۍ  دربدرگژھان"
  },
  {
    "verse_id": 33,
    "translation": "یِتھے  پٲٹھۍ  روٗد  تُہٕندِس  ربّ  سُنٛد  حکم  نافرمانن  پیٚٹھ  ثٲبت  سپدِتھ  زِ  تِم  اَنن  نہٕ  ایمان۔"
  },
  {
    "verse_id": 34,
    "translation": "تۆہۍ  پٕۯژھِو  (تِمن)  زِکیا  تُہٕندیٚو  (بناونہٕ  آمتیو)  شریکو  منٛزٕ  چھا  تِیُتھ  کانٛہہ  یُس  تخلیقُک  دس  تُلہِ  پتہٕ  اَنہِ  (زندگی  ختم  گٔژِھتھ)  تَتھ  نَوِسرٕ  (واپس)  ؟  تۆہۍ  فرمٲوِو  زِ  اللہ  تعالیٰ  ہٕے  چُھ  (زندگی  نابوٗد  نِشہِ  وجوٗدس  منٛز  أنِتھ)  گۅڈنِچہِ  لَٹہِ  تہِ  پٲدٕ  کران  پتہٕ  کرِ  سُے  تَتھ  نَوِ  سرٕ (تہِ)  پٲدٕ،  تیٚلہِ  کورکُن  چِھو  تۆہۍ  وتہِ  ڈٔلتھ  پکان؟"
  },
  {
    "verse_id": 35,
    "translation": "تۆہۍ  پِۯژِھو  (یِمن)،  کیا  تُہٕندیو  (بناونہٕ  آمتیو)  شریکو  منٛزٕ  چھا  تِیُتھ  کانٛہہ  یُس  حقس  کُن  رہنمٲیی  ہیٚکہِ  کٔرِتھ،  تۆہۍ  فرمٲوِو  زِ  اللہ  تعالیٰ  ہٕے  چُھ (دین)  حقُک  ہدایت  فرماوان،  تیٚلہِ  کیا  یُس  کانٛہہ  حقس  کُن  ہدایت  کرِ  سُہ  چھا  زیادٕہ  حقدار  زِ  تٔمۍ  سٕنزفرمانبردٲری  یِیہِ  کرنہٕ  کِنہٕ  سُہ  یُس  پانہٕ  چُھنہٕ  وَتھ  لبان  مگر  یہِ  زِ  تس  یِیہِ  وَتھ  ہاونہٕ  (یعنی  سُہ  یِیہِ  تھۆد  تُلِتھ  اکہ  جایہ  پیٹھ  بییس  جایہِ  واتناونہٕ  یِتھہٕ  پٲٹھۍ  کفار  چِھ  پننیٚن  پۅتلیٚن  ضرورتہٕ  مطٲبق  تھۆد  تُلِتھ  پکناوان)  تیٚلہِ  کیا  چُھو  تۅہیہِ  گۆمُت،  تۆہۍ  کِتھۍ  فٲصلہٕ  چِھو  کران۔"
  },
  {
    "verse_id": 36,
    "translation": "یِمَو  منٛزٕ  چِھ  اکثر  لُکھ  گمانٕچ  پٲروی  کران،بے  شک  ہیٚکہِ  نہٕ  گمان  حقس  نِشہِ  رَژھ  تہِ  بکار  یِتھ۔  پٔزۍپٲٹھۍ  چُھ  اللہ  تعالیٰ  وارٕ  پٲٹھۍ  زانان، یہِ کینٛژھاہ  تِم  کران  چِھ۔"
  },
  {
    "verse_id": 37,
    "translation": "یہِ  قرآن  چُھنہٕ  تِیُتھ  زِ  یہِ  آسہِ  اللہ  تعالیٰ  ہس  وَرٲے  (یعنی  اللہ  تعالیٰ  سنزِ  وحی  ورٲے)  بناونہٕ  آمُت  البتہ  چُھ  (یہِ)  تِمن  (کتابن)  ہُنٛد  تصدیق  (کرن  وول)  یِمہٕ  اَمہِ  برونٛہہ  (نٲزل  گٔمژٕ)  چھے٘  تہٕ  یِکینٛژھاہ  (اللہ  تعالیٰ  ہن  لوحس  منٛز  یا  شریعت  کیٚن  احکامن  منٛز)  لیۆکھمُت  چُھ، (یہِ)  چُھ  تَمِیُک  تفصیل،اَتھ (حق  آسنس)  منٛز  چُھنہٕ  رَژھ  تہِ  شک  زِ  (یہِ)  چُھ  تمام  عَالمن  ہٕندِس  ربّ  سٕنٛدِ  طرفہٕ۔"
  },
  {
    "verse_id": 38,
    "translation": "کیا  تِم  چھا  ونان  زِ  یہِ  چُھ  رسولن (صلی  اللہ  علیہ  وسلم)  پانے  بنوومُت،تۆہۍ  فرمٲوِو،  تیٚلہِ  أنِو  تۆہۍ  أتھۍ  ہیوٗ  کانٛہہ (اَکھ) سورٕہ، (تہٕ  پننہِ  مددٕ  خٲطرٕ) یِم  تۆہۍاللہ  تعالیٰ  ہس  وَرٲے  أنِتھ  ہیٚکِیوٗکھ  أنیوٗکھ،اگر  تۆہۍ  پٔزۍیٲرۍ  چِھو۔"
  },
  {
    "verse_id": 39,
    "translation": "بلکہ  چِھ  یِم  تَتھ  (اللہ  تعالیٰ  سٕندِس  کلامس)  انکار  کران  ییٚمہِ  کہ  علمُک  تِمَو  احاطہٕ  تہِ  اوس  نہٕ  ہیۆکمُت  کٔرِتھ  تہٕ  وُنہِ  ٲس  نہٕ  تَمِچ  حقیقت  (تہِ)  یِمن  برونٛہہ  کُن  ٹاکارٕہ  پٲٹھۍ  آمٕژ۔  یِتھے  پٲٹھۍ  اوس  تِمَو  لُکو  تہِ (حقس)  انکار  کۆرمُت  یِم  یِمن  برونٛہہ  چِھ  دۯامٕتۍلہٰذا  وُچِھو  تۆہۍ  زِ  ظٲلمن  ہُنٛد  انجام  کِیُتھ  سپُد؟"
  },
  {
    "verse_id": 40,
    "translation": "یِمَو  منٛزٕاَنہِ  کانٛہہ  اَتھ  پیٚٹھ  ایمان  تہٕ  یِموٕے  منٛزٕ  اَنہِ  نہٕ  اَتھ  پیٚٹھ  کانٛہہ  ایمان،تہٕ  تُہُنٛد  ربّ  چُھ  فساد  تُلن  والیٚن  اصل  پٲٹھۍ  زانان۔"
  },
  {
    "verse_id": 41,
    "translation": "تہٕ  ہرگاہ  تِم  تۅہیہِ  بُتھ  پھِرن  تیٚلہِ  فرمٲوِو  زِ  میٲنۍ  عمل  چھے٘  میانہِ  خٲطرٕ  تہٕ  تُہٕنز  عمل  چھے٘  تُہٕندِ  خٲطرٕ،تۆہۍ  چِھو  تَمہِ  عملہِ  ہٕنزِ  ذمہٕ  دٲری  نِشہِ  بٔری  یۅسہٕ  بہٕ  چُھس  کران  تہٕ  بہٕ  چُھس  تِمَو  عملو  ہٕنزِ  ذمہٕ  دٲری  نِشہِ  بٔری  یِمہٕ  تۆہۍ  چِھو  کران۔"
  },
  {
    "verse_id": 42,
    "translation": "تہٕ  یِمَو  منٛزٕ  چِھ  کینہہ  تِم  یِم  (ظٲہرپٲٹھۍ)  تۅہیہِ  کُن  کَن  چِھ  داران،تیٚلہِ  کیا  تۆہۍ  بوزنٲوِیوٗکھہٕ  زٔرۍ  خواہ  تِمن  کونہٕ  آسہِ  نہٕ  عقلٕے۔"
  },
  {
    "verse_id": 43,
    "translation": "تہ  یمَو  منٛزٕ  چِھ  کینہہ  تِم  یِم (ظٲہرپٲٹھۍ) تۅہیہِ  کُن  وُچھان  چِھ،  کیا  تۆہۍ  ہٲوِوا  اَنیٚن  وتھ  خواہ  تِمن  کونہٕ  آسہِ  نہٕ  أچھ  گاشی۔"
  },
  {
    "verse_id": 44,
    "translation": "بے  شک  چُھنہٕ  اللہ  تعالیٰ  لُکن  پیٚٹھ  أکِس  ذرّس  برابر  ظلم  کران  البتہ  لُکھ  چِھ (پانے) پننیٚن  نفسن  پیٚٹھ  ظلم  کران۔"
  },
  {
    "verse_id": 45,
    "translation": "تہٕ  ییٚمہِ  دۅہ  سُہ  تِمن  جمع  کرِ (تِمن  باسہِ) زنتہٕ  تِم  دۅہ  چہِ  اَکہِ  گرِ  وَرٲے  دُنیاہس  منٛز  روٗدِمٕتی  ٲسۍ  نہٕ،تِم  پرزٕ  ناوَن  اَکھ  أکِس۔بے  شک  روٗدۍ  تِم  لُکھ  خسارس  منٛز  یِمَو  اللہ  تعالیٰ  ہس  سٍتۍ  ملاقات  اَپُزاوس  زونمت  تہٕ  تِم  سپٕدۍ  نہٕ  ہدایت  یافتہٕ۔"
  },
  {
    "verse_id": 46,
    "translation": "تہٕ  خواہ  أسۍ  تۅہیہِ  تَمِیُک  (یعنی  عذابُک)  کینہہ  حصہٕ  (دُنیاسٕے  منٛز)  ہاوَو  ییٚمیُک  أسۍ  تِمن  سٍتۍ  وعدٕہ  چِھ  کران (تہٕ  أسۍ  کرو  تُہٕنزِمبارک  زندگی  منٛزٕے  یہِ)  یا  بخشوأسۍ (تَمہِ  برونٛہہ)  تۅہیہِ  وفات،مگر  تمن  چُھ (پۯتھ  صورتس  منٛز)  اَسی  کُن  پۆت  پھیرُن،  پتہٕ  چُھ  اللہ  تعالیٰ (پانہٕ)  تَتھ  پیٚٹھ  گواہ  یِکینٛژھاہ  تِم  کران  چِھ۔"
  },
  {
    "verse_id": 47,
    "translation": "تہٕ  پرتھ  اُمّت  خٲطرٕ  چُھ  اَکھ  رسول  روٗدمُت  یِوان۔و  ۅنۍییٚلہِ  تِہُنٛدرسول  (ٹاکارٕہ  نشٲنیو  سان)  آو  (تہٕ  تِمَو  مون  نہٕ  توتہِ)  لہٰذا  آو  تِمن  منٛز  انصاف  سان  فٲصلہٕ  کرنہٕ  تہٕ  (قیامت  کہ  دۅہ  تہِ  سپدِ  یِتھے  پٲٹھۍ) تِمن  پیٚٹھ  یِیہِ  نہٕ  ظلم  کرنہٕ۔"
  },
  {
    "verse_id": 48,
    "translation": "تہٕ  تِم  چھ  (ہزٕل  کرنہٕ  مۅکھہٕ)  ونان  زِ  یہِ  (عذابُک)  وعدٕہ  کرآسہِ  (یعنی  کر  گژِھہ  پوٗرٕ،  مسلمانو!  ؤنِو)  اگر  تۆہۍ  پٔزۍیٲرۍ  چِھو؟"
  },
  {
    "verse_id": 49,
    "translation": "فرمٲوِیوٗکھ،  بہٕ  نَہ  چُھس  پننہِ  ذات  خٲطرٕ  کُنہِ  نقصانُک  مٲلک  تہٕ  نَہ  چُھس  نفعُک،  البتہ  یَتھ  حدس  تام  اللہ  تعالیٰ  ییٚژِھہ۔  پرتھ  اُمّت  خٲطرٕ  چُھ  اَکھ  میعاد  (مقرر)،  ییٚلہِ  تِہُنٛد  (مقرر)  میعاد  واتان  چُھ  تیٚلہِ  نَہ  ہیٚکن  تِم  اَکھ  گٔر  پَتھ  پٔکِتھ  تہٕ  نَہ  ہیٚکن  برونٛہہ  پٔکِتھ۔"
  },
  {
    "verse_id": 50,
    "translation": "تۆہۍ  فرمٲوِیوٗکھ،  (اے  کافرو!)  ہنا  کٔرۍ  تو  غور  ہرگاہ  تۅہیہِ  پیٚٹھ  تٔمۍ  سُنٛد  عذاب  (اچانک)  رات  کِیُت  یا  دۅہلی  واتہ  (تیٚلہِ  کیا  کٔرِو  تۆہۍ)  سُہ  کیا  چیز  چُھ  زِ  مجرم  لُکھ  چِھ  تَتھ  جلدی  یژھان؟"
  },
  {
    "verse_id": 51,
    "translation": "کیا  ییٚمہِ  ساعتہٕ  سُہ  (عذاب)  واقع  سپدِتیٚلہِ  أنِوٕ  تۆہۍ  تَتھ  پیٚٹھ  ایمان، (تَمہِ  وقتہٕ  یِیَو  تۅہیہِ  وننہِ)  وۅنۍ (چِھوٕ  ایمان  انان،  وُنۍ  کیٚنس  چُھنہٕ  کانٛہہ  فٲیدٕہ)  ییٚلہِ  زن  تۆہۍ  (ہزلہٕ  پٲٹھۍ)  أتھۍ (عذابس)  منٛز  جلدی  ٲسِوٕ  یژھان۔"
  },
  {
    "verse_id": 52,
    "translation": "پتہٕ  یِیہِ (تِمن)  ظٲلمن  وَننہٕ،  وُچِھوتۆہۍہمیشہ  روزن  والہ  عذابُک  مزٕہ،  تۅہیہِ  یِیَو  نہٕ (بیٚیہِ  کانٛہہ  تہِ)  بدلہٕ  دِنہٕ،  مگر  تِمنٕے  عملن  ہُنٛد  یِمہٕ  تۆہۍ  کماوان  ٲسِوٕ  روزان۔"
  },
  {
    "verse_id": 53,
    "translation": "تہٕ  تِم  چِھو  تۅہیہِ  پٕۯژھان  زِ  کیا (ہمیشہ  روزن  والہ  عذابٕچ)  سۅ  کتھ  چھا (واقعی)  پٔز؟فرمٲوِیوٗکھ، آ، میٲنِس  ربّ  سُنٛدقسم،  پٔزۍپٲٹھۍ  چھے٘  سۅ  بالکل  حق  تہٕ  تۆہۍ  ہیٚکِیوٗن  نہٕ (پننہِ  انکارٕ  سٍتۍ  اللہ  تعالیٰ)  عٲجز  کٔرِتھ  (یعنی  رُکٲوِتھ)۔"
  },
  {
    "verse_id": 54,
    "translation": "ہرگاہ  پۯتھ  ظالم  شخصہٕ  سٕندِس  ملکیتس  منٛز  سۅ  (سٲرٕے  دولت) آسہِ  یۅسہٕ  زمینس  منٛز  چھے٘  تیٚلہِ  دِیہِ  سُہ  تَتھ  (پَنُن  جان  مۅکلاونہٕ  خٲطرٕ)  عذاب  کِس  بدلس  منٛز،تہٕ  (یِتھۍ  لُکھ)  ییٚلہِ  عذاب  وُچھن  پتہٕ  پھیرن  پنٕنۍ  ندامت  ژورِ  تھٲوتھ  تہٕ  تِمن  درمیان  یِیہِ  انصاف  سان  فٲصلہٕ  کرنہٕ  تہٕ  تِمن  پیٚٹھ  سپدِ  نہٕ  ظلم۔"
  },
  {
    "verse_id": 55,
    "translation": "زٲنِو!یِکینٛژھاہ  تہِ  آسمانن  تہٕ  زمینس  منٛز  چُھ  (سورُے)  چُھااللہ  تعالیٰ  سُندُے۔خبردار  سپدِو!  بے  شک  چُھ  اللہ  تعالیٰ  سُنٛد  وعدٕہ  پۆز،  البتہ  یِمومنٛزٕ  چِھنہٕ  اکثر  لُکھ  زانان۔"
  },
  {
    "verse_id": 56,
    "translation": "سُے  چُھ  زندگی  بخشان  سُے  چُھ  موت  دِوان  تہٕ  تۆہۍ  یِیِو  تٔسۍ  کُن  واپس  پھِرنہٕ۔"
  },
  {
    "verse_id": 57,
    "translation": "اے  لوٗکو!بے  شک  چھے٘  تۅہیہِ  نِشہِ  تُہٕندِس  ربّ  سٕنٛدِ  طرفہٕ  نصیحت  تہٕ  تِمن (بیماریٚن)  ہُنٛد  شفأ  آمُت  یِمہٕ  سیٖنن  منٛز  (کٔٹھِتھ)  چھے٘  بیٚیہِ  ہدایت  تہٕ  اہلِ  ایمانن  خٲطرٕ  رحمت (تہِ)۔"
  },
  {
    "verse_id": 58,
    "translation": "فرمٲوِو، (یہِ  سورُے  کینہہ)  چُھ  اللہ  تعالیٰ  سٕنٛدِ  فضل  تہٕ  تٔمۍ  سٕنٛدِ  رحمت  کہ  بٲعث (یہِ  بعثتِ  محمدی  کہ  ذریعہ  تۅہیہِ  پیٚٹھ  سپُدمُت  چُھ) وۅنۍ  پَزِ  مسلمانن  زِ  اَتھ  پیٚٹھ  منٲوِن  خوشیہِ،یہِ  چُھ  تَمہِ (تمام  مال  و  دولت) کھۅتہ  کہیإ  بہتر  یَتھ  تِم  سۅمبراوان  چِھ۔"
  },
  {
    "verse_id": 59,
    "translation": "فرمٲوِیوٗکھ،تَلسہ  ؤنۍتَواللہ  تعالیٰ  ہن  یُس  (پاک)  رزق  تُہٕندِ  خٲطرٕ  نٲزل  کۆرپتہٕ  دِتِو  تۅہیہِ  تَمہِ  منٛزٕ  کینہہ  (چیز) حرام  تہٕ (کینہہ)  حلال  قرار۔  فرمٲوِیوٗکھ، کیا  تۅہیہِ  اوسنوٕ  اللہ  تعالیٰ  ہن  (اَمِیُک)  اجازت  دِیُتمُت  کِنہٕ  تۆہۍ  چِھو  اللہ  تعالیٰ  ہس  پیٚٹھ  بہتان  کھالان؟"
  },
  {
    "verse_id": 60,
    "translation": "تہٕ  تِتھیٚن  لُکن  ہُنٛد  کیا  خیال  چُھ  قیامت  کِس  دۅہس  متعلق  یِم  اللہ  تعالیٰ  ہس  پیٚٹھ  اَپُز  بہتان  چِھ  کھالان،بے  شک  چُھ  اللہ  تعالیٰ  لُکن  پیٚٹھ  فضل  فرماون  وول  البتہ  تِمَو  منٛزٕ  چِھنہٕ  اکثر (لُکھ) شکر  گزار۔"
  },
  {
    "verse_id": 61,
    "translation": "تہٕ  (اے  حبیبِ  مکرّمؐ!) تۆہۍ  یَتھ  حالس  منٛز  تہِ  ٲسِو  تہٕ  تٔمۍ  سٕنٛدِ  طرفہٕ  یوٗتاہ  تہِ  قرآن  تۆہۍ  پٔرِتھ  بوزناوان  چِھو  تہٕ (اے  امّت  محمدیہ!) تۆہۍ  یۅسہٕ  تہِ  عمل  کران  چِھو  مگر  أسۍ  چِھ (تَمہِ  ساعتہٕ) تۅہیہِ  سارِنٕے  پیٚٹھ  گواہ  تہٕ  رٲچھدر  آسان  ییٚلہِ  تۆہۍ  تَتھ  منٛز  آوٕرۍ  چِھو  آسان  تہٕ  تُہٕندِس  ربّس  نِشہ  (یعنی  تمۍ  سند  علمہ  نِشہ) چُھنہٕ  أکِس  ذرّس  یوت (کانٛہہ  چیز) نَہ  زمینس  منٛز  کٔھٹِتھ  تہٕ  نَہ  آسمانس  منٛز  تہٕ  نَہ  چُھ  تَمہِ (ذرٕہ) کھۅتہٕ  کانٛہہ  لۅکُٹ  چیز  تہٕ  نَہ  بۆڈ  البتہ  چُھ  واضح  کتابِہ (یعنی  لوحِ  محفوظس) منٛز  (درج)۔"
  },
  {
    "verse_id": 62,
    "translation": "خبردار!بے  شک  چُھنہٕ  اولیأ  اللہ  ہن  پیٚٹھ  کانٛہہ  خوف  تہٕ  نَہ  سپدن  تِم  دل  ملوٗل  تہٕ  غمگین۔"
  },
  {
    "verse_id": 63,
    "translation": "(تِم) چِھ  تِتھۍ  لُکھ  یِمَو  ایمان  اۆن  بیٚیہِ  روٗدۍ  (ہمیشہ)  تقویٰ  ہس  پیٚٹھ  ڈٔٹِتھ۔"
  },
  {
    "verse_id": 64,
    "translation": "تِہِندِ  خٲطرٕ  چھے٘  دنیا  چہ  زندگی  منٛز  (تہِ  عزتٕچ  تہٕ  ناماوٲری  ہٕنز) بشارت  تہٕ  ٲخرتس  منٛز (تہِ  مغفرتٕچ  تہٕ  شفاعتٕچ  /  یا  چِھکھ  دُنیاہس  منٛز  تہِ  نیک  خوابن  ہٕنٛدِس  صورتس  منٛزپاکیزٕہ  روحٲنی  مشاہدات  تہٕ  ٲخرتس  منٛز  تہِ  اللہ  تعالیٰ  سٕنٛدِۍ  جلوٕہ  تہٕ  دیدار)،اللہ  تعالیٰ  سٕنٛدۍ  فرمان  چِھنہٕ  بدلِتھ  ہیٚکان،یٔہے  چھے٘  سۅ  عظیم  کامیٲبی۔"
  },
  {
    "verse_id": 65,
    "translation": "(اے  حبیب  مکرّم!) تِہٕنز (عنادس  تہٕ  عداوتس  پیٚٹھ  بنیمٕژ) کتھ  باتھ  مَہ  کٔرِنَو  تۅہیہِ  غمگین۔بے  شک  چُھ  سورُے  عزت  تہٕ  غلبہٕ  اللہ  تعالیٰ  سٕندی  خٲطرٕ (یس  سُہ  یژھان  چُھ  تس  چُھ  دِوان)،سُہ  چُھ  وارٕ  پٲٹھۍ  بوزن  وول  زانن  وول۔"
  },
  {
    "verse_id": 66,
    "translation": "زٲنِو  یُس  اکھاہ  آسمانن  منٛز  چُھ  تہٕ  یُس  اکھاہ  زمینس  منٛز  چُھ،سٲری  چِھ  اللہ  تعالیٰ  سٕندی  (غلام)،  تہٕ  یِم  لُکھ  اللہ  تعالیٰ  ہس  وَرٲے  (پۅتلیٚن)  ہٕنز  پوٗزا  چِھ  کران،  تِم  چِھنہٕ (درحقیقت  پننیٚن  بناونہٕ  آمتیٚن)  شریکن  ہٕنز  پٲروی  (تہِ) کران،  بلکہ  چِھ  تِم  صرف  (پننہِ)  وہمہٕ  گُمانٕچ  پٲروی  کران  تہٕ  تِم  چِھ  صرف  غلط  اندازٕہ  لگاوان  روزان۔"
  },
  {
    "verse_id": 67,
    "translation": "سُے  چُھ  ییٚمۍ  تُہٕندِ  خٲطرٕ  رات  بنٲو  تاکہ  تۆہۍ  کٔرِو  تَتھ  منٛز  آرام  تہٕ  دۅہ  بنووُن  گاشدار (تاکہ  تۆہۍ  کٔرِو  تَتھ  منٛز  کٲم  کار)۔بے  شک  چھے٘  اَتھ  منٛزتِمن  لُکن  خٲطرٕ  نشٲنِیہِ  یِم (غورٕسان) بوزان  چِھ۔"
  },
  {
    "verse_id": 68,
    "translation": "تِم  چِھ  ونان،  اللہ  تعالیٰ  ہن  چُھ  (پننہِ  خٲطرٕ) نیچُو  بنوومُت (حالانکہ)  سُہ  چُھ  تَمہِ  نِشہِ  پاک،  سُہ  چُھ  بے  نیاز۔  یِکینٛژھاہ  آسمانن  منٛز  تہٕ  یِکینٛژھاہ  زمینس  منٛز  چُھ  سورُے  چُھ  تٔمۍ  سٕنزٕے  ملکیت،تۅہیہِ  نِشہِ  چھَنہٕ  اَمچِ  (یعنی  امہِ  بٲطل  کتھہِ  ہٕنز)  کانٛہہ  دلیل،  کیا  تو٘ہۍ  چِھوٕ  اللہ  تعالیٰ  ہس  پی٘ٹھ  سۅ  (کتھ)  ونان  یۅسہٕ  تو٘ہۍ  (پانہٕ  تہِ)  چِھو  نہٕ  زانان؟"
  },
  {
    "verse_id": 69,
    "translation": "فرمٲوِو،بے  شک  یِم  لُکھ  اللہ  تعالیٰ  ہس  پیٚٹھ  اَپُز  بہتان  کھالان  چِھ  تِم  لبن  نہٕ  کامیٲبی۔"
  },
  {
    "verse_id": 70,
    "translation": "دنیاہس  منٛز  (کینٛژھن  دۅہن  ہُنٛد) عیش  و  عشرت  پتہٕ  چُھ  تِمن  اَسی  کُن  واپس  پھیرُن،  پتہٕ  وُچھناووکھ  أسۍ  تِم  سخت  عذابُک  مزٕہ،تَمہِ  بدلہٕ  یُس  تِم  کفرٲسۍ  کران۔"
  },
  {
    "verse_id": 71,
    "translation": "تہٕ  یِمن  پیٚٹھ  کٔرِو  نوح (علیہ  السلام)  سُنٛد  قصہٕ  بیان،  ییٚلہِ  تِمَو  پننِس  قومس  وۆن  اے  میانہِ  قومہٕ (قابیل  سٕندیۆاولادَو!)  ہرگاہ  تۅہیہِ  پیٚٹھ  میون  قیام  تہٕ  اللہ  تعالیٰ  سٕندیٚو  آیاتو  سٍتۍ  میٲنۍ  نصیحت  کرٕنۍ  گۆب  چُھ  گژھان  (زٲنِو  زِ)  تیٚلہِ  چُھ  مے٘  صرف  اللہ  تعالیٰ  سٕے  پیٚٹھ  توکل  کۆرمُت (تہٕ  تُہُنٛد  چُھم  نہٕ  کانٛہہ  ڈر)  لہٰذا  کٔرِو  تۆہۍیِکہٕ  وَٹہٕ  سپدِتھ  (میٲنِس  مخالفتس  منٛز)  پنٕنۍ  تدبیر  پۅختہٕ  تہٕ  پنٕنۍ  (بناونہٕ  آمٕتۍ)  شریک  تہِ  (رَلٲوِیوٗکھ  پانس  سٍتۍ  تہٕ  اَتھ  حدس  تام  سوٗنچِو  زِ) پتہٕ  گژِھہ  نہٕ  تُہٕندِ  تدبیرُک  (کانٛہہ  پہلو)  تۅہیہِ  پیٚٹھ  کٔھٹِتھ  روزُن،پتہٕ  (یہِ  خۅش  کریو  تہِ)  کٔرِو  مے٘  سٍتۍتہٕ  (مے٘)  مَہ  دِیِو  کانٛہہ  مہلت۔"
  },
  {
    "verse_id": 72,
    "translation": "وۅنۍ  ہرگاہ  تۅہیہِ  (میانہِ  نصیحت  نِشہِ) بُتھ  چُھو  پھِیُرمُت  تیٚلہِ  ما  مۆنگمَو  مے٘  تۅہیہِ  کانٛہہ  معاوضہٕ۔میون  اجر  چُھ  صرف  اللہ  تعالیٰ  سےٕ (سٕندِس  کرمس)  پیٚٹھ  تہٕ  مے٘  چُھ  یۅہے  حکم  آمُت  دِنہٕ  زِ  بہٕ  تھاوٕ (تٔمۍ  سٕندِس  حکمس  برونٛہہ  کنہِ) کلہٕ  نۆمرٲوِتھ۔"
  },
  {
    "verse_id": 73,
    "translation": "پتہٕ  پھِیُر  تِہِندۍ  قومن  تِمن  بُتھ،پتہٕ  دِیُت  اَسہِ  تِمن  بیٚیہِ  یِم  تِمن  سٍتۍ  ناوِ  منٛز  سوار  ٲسۍ (طوفان  کہ  عذاب  نِشہِ)  نجات  تہٕ  تِم  بنٲوۍاسہِ (زمینس  منٛز) جانشین  تہٕ  تِم  لُکھ  کٔرۍ  غرق  یِمَو  سانیٚن  آیاتن  انکار  اوس  کۆرمُت،لہٰذا  وُچِھو  تۆہۍ  زِ  تِمن  لُکن  ہُنٛد  انجام  کِیُتھ  سپُد  یِم  کھۅژناونہٕ  ٲسۍ  آمٕتۍ؟"
  },
  {
    "verse_id": 74,
    "translation": "پتہٕ  سوٗزۍ  اَسہِ  تِمن  پتہٕ (کٲتیاہ) رسول  پننین  پننین  قومن  کُن،تِم  آے  تِمن  نِشہِ  ٹاکارٕہ  نشٲنیہِ  ہیٚتھ، مگر  تِم  لُکھ (تہِ) سپٕدۍ  نہٕ  تِتھۍ  زِ  تَتھ (کتھہِ) پیٚٹھ  اَنہن  ایمان  یَتھ  تِمَو  گۅڈٕ  انکاراوس  کۆرمُت۔یِتھے  پٲٹھۍ  چِھ  أسۍ  حدٕ  نیرن  والیٚن  ہٕندیٚن  دِلن  پیٚٹھ  مۅہرلگاوان۔"
  },
  {
    "verse_id": 75,
    "translation": "پتہٕ  سوٗزۍ  اَسہِ  تِمن  پتہٕ  موسیٰ  تہٕ  ہارون  (علیہمُ  السلام)  فرعونس  تہٕ  تٔمۍ  سٕندِ  قوم  کیٚن  سردارن  کُن  پننیو  نشٲنیو  سان، مگر تِمَو  کۆر  تکبر  تہٕ  تِم  ٲسۍ  مجرم  لُکھ۔"
  },
  {
    "verse_id": 76,
    "translation": "وۅنۍ  ییٚلہِ  تِمن  نِشہِ  سانہِ  طرفہٕ  حق  آو (پتہٕ) لوگُکھ  وَنُن،  بے  شک  ہے  چُھ  یہِ  نَنہِ  وانہٕ  سِحرٕ۔"
  },
  {
    "verse_id": 77,
    "translation": "موسیٰ  ہن  (علیہ  السلام)  وۆن،  کیا  تۆہۍ  چِھوٕ  (یِژھ  کتھ)  حقس  متعلق  ونان  ییٚلہِ  سُہ  تۅہیہِ  نِشہِ  آمُت  چھ  (عقلہِ  ہٕنزٕ  تہٕ  شعورچہِ  أچھ  مٕژرٲوِتھ  وُچِھو)  کیا  یہِ  چھا  سِحرٕ؟ تہٕ  سِحرگر  ہیٚکن  نہٕ  (زانٛہہ)  کامیٲبی  لٔبِتھ۔"
  },
  {
    "verse_id": 78,
    "translation": "تِم  لٔگۍ  وَننہِ، (اے  موسیٰ!) کیا  ژٕ  چُھکھہٕ  اَسہِ  نِش  اَمہِ  موجوب  آمُت  زِ  ژٕ  پھِرکھ  اَسہِ  تَمہِ  (طریقہٕ)  نِشہِ  یَتھ  پیٚٹھ  اَسہِ  پنٕنۍ  مٲلۍ  بُڈِ  بب  چِھ (پکان) وُچِھمٕتۍ  تہٕ  زمینس  (یعنی  مصرٕچ  سرزمینہِ)  منٛزروزِ  تۅہیہِ  دۅشوٕنۍ  ہُنٛدبجر  (قٲیِم)  تہٕ  أسۍ  چِھو  نہٕ  تۅہیہِ  دۅشوٕنۍ  مانن  وٲلۍ۔"
  },
  {
    "verse_id": 79,
    "translation": "تہٕ  فرعون  لۆگ  وَننہِ،  مے٘  نِشہِ  أنِیوٗن  پۯتھ  کانہہ  مٲہر  سحرٕ  گر۔"
  },
  {
    "verse_id": 80,
    "translation": "پتہٕ  ییٚلہِ  سِحرٕ  گرآے  موسیٰ  ہن (علیہ  السلام)  وۆن  تِمنٛتۆہۍ  تۯٲوِو  تِم  چیز  مٲدانس  منٛز  یِم  تۆہۍ  تۯاوٕنۍ  یَژھان  چِھو۔"
  },
  {
    "verse_id": 81,
    "translation": "پتہٕ  ییٚلہِ  تِمَو (پننہِ  رَزٕ  تہٕ  لورِ) تراوِ  پتھر،  موسیٰ  ہن (علیہ  السلام) وۆننکھ،یِکینٛژھاہ  تۅہیہِ  اۆنمُت  چُھو  (یہِ)  چُھ  سحرٕ۔بے  شک  کرِ  اللہ  تعالیٰ  اَتھ  وُنۍ  بٲطل  (یعنی  غلط  ثٲبت)۔  پٔزۍپٲٹھۍ  چُھنہٕ  اللہ  تعالیٰ  فسادیٚن  ہٕنز  کٲم  درست  کران۔"
  },
  {
    "verse_id": 82,
    "translation": "تہٕ  اللہ  تعالیٰ  چُھ  پننیو  کلماتو  سٍتۍ  حقس  کران  حق  ثٲبت  یۆدوَے  مجرم  لُکھ  اَتھ  ناپسندٕے  کرا  ن  روزن۔"
  },
  {
    "verse_id": 83,
    "translation": "پتہٕ  اۆن  نہٕ  موسیٰ  ہس  (علیہ  السلام)  پیٚٹھ  تِہِندِ  قوم  کیو  کینٛژھو  جوانو  وَرٲے  (کٲنسہِ)  ایمان،فرعونس  تہٕ  پننیٚن  (قومی)  سردارن (زِٹھیٚن) کھوٗژِتھ  زِ  تِم  گٔژھۍ  نہٕ  تِمن  (کُنہِ)  مصیبتس  منٛز  مبتلا  کرٕنۍ،  تہٕ  بے  شک  اوس  فرعون  (مصرکِس)  زمینس  منٛز  ظلم  و  جبر  کرن  وول  تہٕ  بُتھۍ  پُھےر  تہٕ  سُہ  اوس  پٔزۍپٲٹھۍ  (ظلمس  منٛز)  حدٕ  نِشہِ  نیرن  والیو  منٛزٕ۔"
  },
  {
    "verse_id": 84,
    "translation": "تہٕ  موسیٰ  ہن (علیہ  السلام) وۆن  اے  میانہِ  قومہٕ!  اگر  تۅہیہِ  اللہ  تعالیٰ  ہس  پیٚٹھ  ایمان  چُھو  اۆنمُت  تیٚلہِ  کٔرِو  تٔسۍ  پیٚٹھ  توکل،ہرگاہ  تۆہۍ (پٔزۍپٲٹھۍ) مسلمان  چِھو۔"
  },
  {
    "verse_id": 85,
    "translation": "تِمَو  کۆرعرض،اَسہِ  چُھ  اللہ  تعالیٰ  سٕے  پیٚٹھ  توکل  کۆرمُت  اے  سانہِ  ربّہ!اَسہِ  مَہ  بناو  ژٕ  ظٲلم  لُکن  خٲطرٕ  ستمُک  نِشانہٕ۔"
  },
  {
    "verse_id": 86,
    "translation": "تہٕ  ژٕ  بخش  اَسہِ  پننہِ  رحمت  سٍتۍ  کٲفرن  ہٕندِ  قوم (کہ  تسلّط) نِشہِ  نجات۔"
  },
  {
    "verse_id": 87,
    "translation": "تہٕ  اَسہِ  سوٗز  موسیٰ  ہس (علیہ  السلام) تہٕ  تِہِندِس  بٲیِس  کُن  وحی  زِ  تۆہۍ  دۅشوَے  کٔرِو  (شہرِ)  مصرس  منٛز  پننہِ  قومہٕ  خٲطرٕ  کینہہ  مکانہٕ  تعمیر  تہٕ  پنٕنۍ  (تِم) گرٕ  بنٲوِیوٗکھ (نماز  ادا  کرنہٕ  خٲطرٕ) قبلہٕ  رۅخ  تہٕ  (پتہٕ) کٔرِو  نماز  قٲیِم،تہٕ  ایمان  وٲلۍ  بوزنٲوِیوٗکھ  (کامیٲبی  تہٕ  کامرٲنی  ہٕنز) خۅش  خبر۔"
  },
  {
    "verse_id": 88,
    "translation": "تہٕ  موسیٰ  ہن  (علیہ  السلام)  وۆن  اے  سانہِ  ربّہ!بے  شک  چھے  ژے٘  فرعونس  تہٕ  تٔمۍ  سٕندیٚن  سردارن  دنیٲوی  زندگی  منٛز  اسبابِ  زینت  تہٕ  مال  و  دولت  (کثرت  سان)  دِژمٕژ۔اے  سانہِ  ربّہ!  (کیا  ژے٘  چُھیہِ  تِمن  یہِ  سورُے  کینہہ  اَمہِ  موجوٗب  دِیُتمُت)  تاکہ  تِم  ڈالن  (لُکن  کُنہِ  ساعتہٕ  لالٕچ  دِتھ  تہٕ  کُنہِ  ساعتہٕ  بیٖم  پٲوِتھ)  چانہِ  وَتہِ  نِشہِ۔اے  سانہِ  ربّہ!ژٕ  کر  تِہِندۍ  مال  برباد  تہ  تہِندۍ  دل  کرُکھ  (تیٖتۍ)  سخت  زِ  تِم  اَنن  نہٕ  توتہِ  ایمان  یۆت  تام  نہ  تم  دگ  تُلوُن  عذاب  وُچھن۔"
  },
  {
    "verse_id": 89,
    "translation": "ارشاد  سپُد،بے  شک  آو  تۅہیہِ  دۅشوٕنۍ  ہُنٛد  دعا  قبول  کرنہٕ،وۅنۍ  روٗزۍ  زیٚوتۆہۍ  دۅشوَے  ثٲبت  قدم  تہٕ  تِتھیٚن  لُکن  ہٕنزِ  وَتہِ  ہٕنز  پٲروی  کٔرۍزیٚو  نہٕ  یِمن  نہٕ  علم  چُھ۔"
  },
  {
    "verse_id": 90,
    "translation": "تہٕ  اَسہِ  تٲرۍ  بنی  اسرٲییل  درِیاوٕ  اَپور،پتہٕ  دورِیاو  فرعون  تہٕ  تٔمۍ  سُنٛد  لشکر  سرکشی  تہٕ  ظلم  و  زیادتی  سان  تِمن  پتہٕ،اۆت  تام  زِ  ییٚلہِ  سُہ (یعنی  فرعون) غرق  گژھنن  رۆٹ  تٔمۍ  لوگ  وَنُنٛمے٘  اۆن  تَس  پیٚٹھ  ایمان  زِ  کانٛہہ  معبود  چُھنہٕ  تس  (معبودس) وَرٲے  یَس  پیٚٹھ  بنی  اسرٲییلو  ایمان  چُھ  اۆنمُت  تہٕ  بہٕ  چُھس (وۅنۍ) مسلمانو  منٛزٕ۔"
  },
  {
    "verse_id": 91,
    "translation": "(جواب  آس  دِنہٕ  زِ) وۅنۍ (چُھکھہٕ  ایمان  اَنان) حالانکہ  ژٕچُھکھ  گۅڈٕ (لگاتار) نافرمٲنی  کران  روٗدمُت  تہٕ  ژٕ  اوسُکھ  فساد  برپا  کرن  والیو  منٛزٕ۔"
  },
  {
    "verse_id": 92,
    "translation": "(اے  فرعون!)  لہٰذا  بچاوَو  أسۍ  اَزچون  (بے  جان)  جسم  تاکہ  ژٕ  بنکھ  پانس  پتہٕ  یِنہٕ  والیٚن  خٲطرٕ  (عبرتُک)  نشان  تہٕ  بے  شک  چِھ  اکثر  لُکھ  سانیٚن  نِشٲنین (سمجھنہٕ) نِشہِ  غٲفل۔"
  },
  {
    "verse_id": 93,
    "translation": "تہٕ  سپُد  ےہ  زِ  اَسہِ  کٔربنی  اسرٲییلس  روزنہٕ  خٲطرٕ  شوٗب  دار  جاے  عطا  بیٚیہِ  کۆر  اَسہِ  تِمن  پاک  رزق  عطا  تہٕ  تِمَو  کۆر  نہٕ  کانٛہہ  اختلاف  یۆت  تام  زِ  تِمن  نِشہِ  علم  تہٕ  گاٹہٕ  جار  ووت۔بے  شک  کرِ  تُہُنٛد  ربّ  تِمن  درمیان  قیامت  کہ  دۅہ  تِمن  کتھن  ہُنٛد  فٲصلہٕ  یِمن  منٛز  تِم  اختلاف  کران  ٲسۍ۔"
  },
  {
    "verse_id": 94,
    "translation": "(اے  بوزن  والہِ!)  اگر  ژٕ  یَتھ  (کتابِہ)  متعلق  رَژھ  تہِ  شکس  منٛز  چُھکھ  یۅسہٕ  اَسہِ  (پننِس  رسول  صلی  اللہ  علیہ  وسلمن  ہٕنٛدِ  وساطت  سٍتۍ)  ژے٘  کُن  نٲزل  چھے٘  کٔرمٕژ  تیٚلہِ  پٕۯژھ  تِمن  لُکن  (اَمہِ  کِس  حق  آسنس  متعلق)  یِم  ژے٘  برونٛہہ (اللہ  تعالیٰ  سٕنز) کتاب  چِھ  پران۔بے  شک  چُھ  ژے٘  کُن  چٲنِس  ربّ  سٕنٛدِ  طرفہٕ  حق  آمُت،لہٰذا  بٔنۍزِنہٕ  ژٕ  ہرگز  شک  کرن  والیو  منٛزٕ۔"
  },
  {
    "verse_id": 95,
    "translation": "تہٕ  نَہ  بٔنۍ  زِہرگز  تِمَو  لُکو  منٛزٕ  یِم  اللہ  تعالیٰ  سٕنٛدیٚن  آیاتن  انکار  روٗدۍ  کران  نَتہٕ  سپدکھ  ژٕ  خسارٕہ  تُلن  والیو  منٛزٕ۔"
  },
  {
    "verse_id": 96,
    "translation": "(اے  حبیب  مکرّم!) بے  شک  یِمن  لُکن  پیٚٹھ  تُہٕندِس  ربّ  سُنٛد  فرمان  ثٲبت  چُھ  گۆمُت  تِم  اَنن  نہٕ  ایمان۔"
  },
  {
    "verse_id": 97,
    "translation": "یۆدوَے  تِمن  نِشہِ  تمام  نِشٲنِیہِ  یِن  اۆت  تام  زِ  تِم  وُچھن  دگ  تُلوُن  عذاب (تہِ)۔"
  },
  {
    "verse_id": 98,
    "translation": "پتہٕ  کیازِ  ٲس  نہٕ  یونس  سٕنٛدِ  قومہ (چہ  بستی) وَرٲے  بیٚیہِ  کانٛہہ  بستی  ییٚمۍایمان  آسہِ  اۆنمُت  تہٕ  تس  آسہِ  تٔمۍ  سٕنٛدۍ  ایمان  اَننن  فٲیدٕہ  دِیُتمُت۔ییٚلہِ (یونس  سٕندِ  قوم  کیو  لُکو  عذاب  نٲزل  گژھنہٕ  برونٛہہ  صرف  تٔمۍ  سٕنز  نشٲنی  وُچِھتھٕے)  ایمان  اۆنکھ  پتہٕ  کۆر  اَسہِ  تِمن  نِشہِ  دنیٲوی  زندگی  منٛزٕے  رسوٲیی  ہُنٛد  عذاب  دوٗرتہٕ  اَسہِ  تھٲوۍ  تِم  أکِس  مقرر  وقتس  تام  فٲیدٕہ  تُلناوان۔"
  },
  {
    "verse_id": 99,
    "translation": "تہٕ  ہرگاہ  تُہُنٛد  ربّ  ییٚژِھہ  ہے  تیٚلہِ  اَنہن  ضرور  ایمان  اَندہیٚتھ  سٲری  یِم  زمینس  منٛز  آباد  چِھ، (ییٚلہِ  ربّن  تِم  جبراً  مومن  بنٲوۍ  نہٕ) تیٚلہِ  کیا  تۆہۍ  کٔرۍوٕہ  لُکن  پیٚٹھ  جبر  یۆت  تام  زن  تِم  مومن  بنن۔"
  },
  {
    "verse_id": 100,
    "translation": "تہٕ  کٲنسہِ  شخصس  چُھنہٕ (خۅد  پانہٕ  یہِ) طاقت  زِ  سُہ  اَنہِ  اللہ  تعالیٰ  سٕنٛدِ  ےژھنہ  وَرٲے  ایمان۔سُہ  (یعنی  اللہ  تعالیٰ) چُھ  کفرٕچ  گندگی  تِمنٕے  لُکن  پیٚٹھ  تراوان  یِم  (حق  سمجھنہٕ  خٲطرٕ)  عقلہِ  چِھنہٕ  کٲم  ہیٚوان۔"
  },
  {
    "verse_id": 101,
    "translation": "فرمٲوِیوٗکھ،تۆہۍ  لُکھ  ترٲوِتو  نظراہ (تہِ) آسمانن  تہٕ  زمینِ (ہنٛدس  یَتھ  وسیع  کایناتس) منٛز  کم  کم  نشٲنِیہِ  چھے٘  اللہ  تعالیٰ  سٕندِ  قدرت  چھ تہٕ (یِمہٕ) نشٲنِیہِ  تہٕ (اللہ  تعالیٰ  سٕندِ  عذاب  نِشہِ) کھۅژناون  وٲلۍ (پیغمبر) ہیٚکن  نہٕ  تِتھیٚن  لُکن  فٲیدٕہ  واتنٲوِتھ  یِم  ایمان  اَننُے  چِھنہٕ  یَژھان۔"
  },
  {
    "verse_id": 102,
    "translation": "تیٚلہِ  کیا  یِم  لُکھ  چھا  تِمنٕے  لُکن  (ہٕندیٚن  خراب  دۅہن) ہِویٚن  دۅہن  پۯاران  یِم  یِمن  برونٛہہ  چِھ  گُزریمٕتۍفرمٲوِیوٗکھ  زِ  تۆہۍ  (تہِ)  پۯٲرِو  بہٕ (تہِ)  چُھس  تۅہیہِ  سٍتۍ  پۯارن  والیو  منٛزٕ۔"
  },
  {
    "verse_id": 103,
    "translation": "پتہٕ  چِھکھ  أسۍ  پنٕنۍ  رسول  بچاوان  تہٕ  تِم  لُکھ  تہِ  یِم  یِتھہٕ  پٲٹھۍ  ایمان  چِھ  اَنان، (یہِ  کتھ) چھے٘  سٲنۍذِمہٕ  دٲری  زِ  أسۍ  بچاووکھ  ایمان  اَنن  وٲلۍ۔"
  },
  {
    "verse_id": 104,
    "translation": "فرمٲوِیوٗکھ،اے  لوٗکو!اگر  تۆہۍ  میٲنس  دےنس  (متعلق  حق  آسنہ  کِس  بارس)  منٛز  رَژھ  تہِ  شکس  منٛز  چِھو  (بوٗزِو!) تےلہِ  ہیٚکہٕ  نہٕ  بہٕ  تِمن (پۅتلیٚن)  ہٕنز  پوٗزا  کٔرِتھ  یہِنٛز  تۆہۍ  اللہ  تعالیٰ  ہس  وَرٲے  پوٗزا  چِھو  کران  البتہ  چُھس  بہٕ  تٔمۍ  سٕے  اللہ  تعالیٰ  سٕنز  عبادت  کران  یُس  تۅہیہِ  موت  چُھو  دِوان،تہٕ  مے٘  چُھ  حکم  آمُت  دِنہٕ  زِ  بہٕ  گژٕھہ  روزُن (ہمیشہ) اہلِ  ایمانو  منٛزٕ۔"
  },
  {
    "verse_id": 105,
    "translation": "بیٚیہِ  یہِ  زِ  تۆہۍ  تھٲوِو  پۯتھ  بٲطلس  نِشہِ  بٔچِتھ  (أکۍ  سٕے  اَندس  کُن  سپدِتھ)  پَنُن  رۅخ  دیٖنس  پیٚٹھ  قٲیِم  تہٕ  تۆہۍ  گٔژِھو  نہٕ  ہرگز  شرک  کرن  والیو  منٛزٕ  آسٕنۍ۔"
  },
  {
    "verse_id": 106,
    "translation": "(یہِ  حکم  چُھ  رسول  اللہ  صلی  اللہ  علیہ  وسلمن  ہٕنٛدِ  وساطتہٕ  اُمّتس  دِنہٕ  یِوان)  بیٚیہِ  مَہ  کٔرِو  اللہ  تعالیٰ  ہس  وَرٲے  تِمن (پۅتلیٚن)  ہٕنز  عبادت  یِم  نَہ  تۅہیہِ  نفع  ہیٚکن  واتنٲوِتھ  تہٕ  نَہ  ہیٚکنو  تۅہیہِ  نقصان  واتنٲوِتھ،پتہٕ  ہرگاہ  تۅہیہِ  یہِ  کۆرُو  تیٚلہِ  گٔژِھو  بے  شک  تۆہۍ  تَمہِ  وقتہٕ  ظٲلمو  منٛزٕ۔"
  },
  {
    "verse_id": 107,
    "translation": "تہٕ  ہرگاہ  اللہ  تعالیٰ  تۅہیہِ  کانٛہہ  تکلیف  واتناویٚو  تیٚلہِ  چُھنہٕ  کانٛہہ  تس  وَرٲے  تَتھ  دوٗر  کرن  وول  تہٕ  ہرگاہ  سُہ  تۅہیہِ  سٍتۍرٕژرُک  اِرادٕہ  فرماوِ  تیٚلہِ  چُھنہٕ  کانٛہہ  تٔمۍ  سٕندِس  فضلس  رد  کرن  وول۔سُہ  یس  پننیو  بندو  منٛزٕیَژھان  چُھ  تس  چُھ  پَنُن  فضل  واتناوان،بیٚیہِ  چُھ  سُہ  بۆڈ  بخشن  وول  سیٚٹھاہ  مہربان۔"
  },
  {
    "verse_id": 108,
    "translation": "فرمٲوِیوٗکھ،اے  لوٗکو!بے  شک  چُھ  تۅہیہِ  نِشہِ  تُہٕندِس  ربّ  سٕندِ  طرفہٕ  حق  آمُت،وۅنۍ  ییٚمۍ  ہدایتٕچ  وَتھ  اختیار  کٔر  تیٚلہِ  چُھ  سُہ  پننی  فٲیدٕہ  خٲطرٕ  ہدایت  اختیار  کران  تہٕ  یُس  گمراہ  سپُد،  سُہ  چُھ  پننی  ہلاکت  خٲطرٕ  گمراہ  سپدان  تہٕ  بہٕ  چُھس  نہٕ  تۅہیہِ  پیٚٹھ  اختیارتھاوان (زِ  تۆہۍ  اَنوو  سختی  کٔرِتھ  ہدایت  چہ  وَتہِ  پیٚٹھ)۔"
  },
  {
    "verse_id": 109,
    "translation": "(اے  رسول!) تۆہۍ  کٔرِو  تَمہِ  چی  اتباع  یہِ  تۅہیہِ  کُن  وحی  چُھ  یِوان  کرنہٕ  بیٚیہِ  روٗزِو  صبرکران  یۆت  تام  زن  اللہ  تعالیٰ  فٲصلہٕ  فرماوِ  تہٕ  سُہ  چُھ  سارِوٕے  کھۅتہٕ  بہتر  فٲصلہٕ  فرماون  وول۔"
  }
]