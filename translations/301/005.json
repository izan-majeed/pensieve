[
  {
    "verse_id": 1,
    "translation": "اے  باایمانو  تُہُند  ایمان  اَنُن  چھُ  منگان  یتھ  کتھہِ  کہ  توٚہۍ  کٔرِو  پوٗرٕ  پَنٕنۍ  معاہدہ  یِم  تۅہیہِ  ایمان  اننس  منٛز  خدایس  سٍتۍ  کٔرِمٕتۍ  چھِو  یعنی  شریعتٕکۍ  احکام  أنِو  بجا،  کیازِ  ایمان  اَننہٕ  سٍتۍ  سپٕدۍ  تۅہیہِ  پیٚٹھ  تِم  سٲری  احکام  لٲزم۔  لہٰذا  یُس  چیز  لٲزم  تہٕ  مَٹہِ  کھوٚت  سُہ  گژِھہ  پوٗرٕ  کرُن  تہٕ  پوٗرٕ  ہورُن۔  حلال  آے  کرنہٕ  تُہٕندِ  خٲطرٕ  چارپا  گُپن  تہٕ  تیٖر  چاروایو  اندرٕہ۔  تِمن  چارواین  ورٲے  یُہُند  حکم  تۅہیہِ  پیٚٹھ  برونٹھ  پرنہٕ  یِیہِ،  مگر  شکار  کرُن  گژِھہ  نہٕ  حلال  زانُن  ییٚلہِ  توٚہۍ  حجُک  یا  عمرُک  احرام  گٔنڈِتھ  ٲسِو  یا  تتھ  زمینِ  پاکس  اندر  ٲسِو  یتھ  حرم  وَننہٕ  یِوان  چھُ۔  پٔزِپٲٹھۍ  اللہ  تعالیٰ  چھُ  سُے  حکم  فرماوان  یُس  حکم  یژھان  چھُ۔  کٲنسہِ  ہُند  طاقت  چھُنہٕ  چون  و  چراکرنُک،  ہُہ  کیا  تہٕ  یہِ  کونہٕ۔  سُہ  یَس  جانورس  یژھان  چھُ  تس  چھُ  کُنہِ  مخصوص  حالتس  اندر  حلال  کران،  یَس  یژھان  چھُ  تس  چھُ  کُنہِ  خاص  حالتس  اندر  حرام  کران۔  اے  لوٗکو  تۅہیہِ  چھُو  پرتھ  حالتس  منز  حکمس  تعمیل  کرُن  لٲزم۔"
  },
  {
    "verse_id": 2,
    "translation": "اے  باایمانو  حلال  مہ  زٲنِو  یعنی  بے  حُرمتی  مہ  کٔرِو  خداے  سٕندین  دین  کین  تہٕ  عبادت  کین  نِشانن۔  یعنی  یِمن  چیزن  ہٕندِ  ادب  تہٕ  تعظیم  کرنُک  حکُم  کرنہٕ  آو  تِمن  حُکمن  خلاف  کٔرٕتھ  تِمن  چیزن  ہٕنٛز  بے  ادبی  کرٕنۍ  چھےٚ  حرام۔  مثلاً  حرم  شریفُک  تہٕ  احرامُک  ادب  چُھ  احرام  گٔنڈِتھ  تہٕ  حرم  شریفس  منٛز  ٲسِتھ  گژِھہ  نہٕ  شِکار  کرُن  یہِ  چُھ  حرام،  بیٚیہِ  مہ  کٔرِو  بے  حُرمتی  تعظیم  والین  ریٚتن۔  تِم  گٔے  ذیقعدہ،  مُحرم  تہٕ  ماہِ  رجب۔  یِمن  ریٚتن  اندر  کٔرِو  کٲفرن  سٍتۍ  جنگ  بیٚیہِ  مہ  کٔرِو  بے  حُرمتی  تِمن  جانورن  یِمن  ہٕنٛز  رہ  نٲلۍ  یِوان  چُھ  تراونہٕ۔  تِم  کیاہ  یِن  خداے  سٕندِس  حرمس  منٛز  قربان  کرنہٕ۔  کیازِ  تِم  چھِ  خداے  سٕندۍ  نیاز۔  یہِ  نیاز  تھٲوِیون  مخصوص  تِہٕندِی  خٲطرٕ۔  تس  ورٲے  بیٚیہِ  کٲنسہِ  ہٕندِ  خٲطرٕ  ادٕہ  سُہ  ملک  مُقرب  ٲسِتن  یا  نبی  مُرسل  یا  ولی  اکمل۔  تس  ورٲے  بیٚیہِ  کٲنسہِ  ہٕندِ  خٲطرٕ  کانہہ  جانوراہ  نیاز  تھاوُن  یہِ  گوو  شِرک  محض  حرام۔  بیٚیہِ  مہ  کٔرِو  بے  حُرمتی  تِمن  لوٗکن  یِم  عزت  والہِ  گرٕ  کہ  زیارت  خٲطرٕ  یِوان  آسن  یعنی  کعبہ  شریف  کہِ  زیارت  خٲطرٕ،  یِم  ژھانڈان  آسن  پننِس  پروردِگارٕہ  سُند  فضل  تہٕ  رضامندی،  تو  پتہٕ  ییٚلہِ  حج  یا  عمراہ  کٔرِتھ  مۅکلِو  احرام  مُژرٲوِو  پس  کٔرِو  شکار۔  ہرگاہ  تۅہیہِ  تمِچ  خواہش  آسہِ  بشرطیکہ  سُہ  شِکار  آسِنہٕ  حرم  شریفس  مںٛز،  باعث  مہ  بٔنِن  تۅہیہِ  ہرگِز  تِمن  لوٗکن  ہٕنٛز  دُشمنی  یِمو  توٚہۍ  پتھ  رچیوو  کعبہ  شریف  کہِ  زیارت  نِشہِ  حدیبیس  کُن۔  توٚہۍ  کیاہ  ڈٔلِو  حدٕہ  تو  پتہٕ  کٔرِو  احکامن  ہٕنٛز  خلاف  ورزی۔  تِمن  ہیٚیِو  اِنتقام  قتل  و  غارت  کرنہٕ  سٍتۍ۔  تِمن  نِشہِ  روزِو  پتھ،  اکھ  أکِس  کٔرِو  مدد  رٕژن  کامین  اندر  بیٚیہِ  پرہیزگٲری  اندر  شرعی  احکامن  پیٚٹھ  پابندی  کرنس  اندر۔  تمیُک  ٲسِو  اکھ  أکِس  ترغیب  دِوان،  مدد  مہ  ٲسِو  کران  اکھ  أکِس  گنہن  یچھ  کامین  تہٕ  ظُلمس  اںدر۔  مثلاً  یِمے  حکُم  یِم  چھِ  خلاف  کرنس  اندر  مہ  ٲسِو  کٲنسہِ  مدد  کران،  کھوٗژِو  خدایس  تس  کھوژنہٕ  سٍتۍ  چھےٚ  سارِنٕے  حُکمن  پیٚٹھ  پابندی  کرٕنۍ  سہل  تہٕ  آسان  سپدان،  اللہ  تعالیٰ  چُھ  پٔزۍ  پٲٹھۍ  احکامن  ہٕنٛز  مُخالفت  کروٕنین  سخت  عذاب  کروُن۔"
  },
  {
    "verse_id": 3,
    "translation": "حرام  آے  کرنہٕ  تۅہیہِ  پیٚٹھ  اے  مُسلمانو  یِم  چیز  مُردار  جانور  یُس  شرعی  کھش  کرنہٕ  ورٲے  پانے  آسہِ  موٚمُت  بیٚیہِ  رتھ  یعنی  خون  بیٚیہِ  سورٕہ  ماز  بیٚیہِ  تٔمسٕندۍ  سٲرِی  اجزا۔  یِمن  تریٚن  چیزن  اندر  چھےٚ  مادی  خباثت  تہٕ  گندگی  لبنہٕ  یِوان۔  امہِ  پتہٕ  فرموو  خداین  تِمن  حرام  چیزن  ہٕنٛز  ذِکر  یِم  بذاتِ  خود  حلال  تہٕ  پاکھٕے  آسن  مگر  مٲلکِ  حقیقیس  ورٲے  بیٚیہِ  کٲنسہِ  ہُند  قُرب  تہٕ  رضامندی  تمہِ  سٍتۍ  ژھانڈنہٕ  خٲطرٕ  آو  سُہ  بییِس  کُن  لاگنہٕ  تہٕ  نامزد  کرنہٕ۔  یُس  نہٕ  خٲلِق  و  مٲلِک  چُھ  موت  وحیاتُک۔  تمہِ  مۅکھہٕ  سپٕز  اتھ  اندر  بدنیتی  ہٕنٛز  تہٕ  بد  اعتقٲدی  ہٕنٛز  اکھ  ناپٲکیاہ  تہٕ  خباثتاہ  پٲدٕہ،  لہٰذا  آویِتہِ  حرام  کرنہٕ  سُہ  گوو،  بیٚیہِ  چُھ  حرام  سُہ  جانور  یُس  خدایس  ورٲے  بیٚیہِ  کٲنسِہ  ہٕندِ  ناوٕہ  تھاونہٕ  ییہِ،  بیٚیہِ  یس  ہوٚٹ  ییہِ  چیرنہٕ،  بیٚیہِ  یُس  ژنجہِ  سٍتۍ  مارنہٕ  آسہِ  آمُت،  بیٚیہِ  یُس  تھزرٕہ  پیٚٹھہٕ  کوہ  پیٚٹھہٕ  یا  کیرِس  منٛز  ؤسۍ  پیٚتھ  موٚمُت  آسہِ،  بیٚیہِ  یُس  جانور  بییِس  جانورٕہ  سٕںٛزِ  ٹھۅلہِ  سٍتۍ  موٚمُت  آسہِ،  بیٚیہِ  یُس  جانور  درِندن  ژاپلن  کھیٚومُت  آسہِ،  مگرہے  یِمو  سارِوٕے  جانورو  أندرٕہ  کٲنسہِ  جانورس  امہِ  صدقہٕ  سٍتۍ  مرنہٕ  بروںٹھ  زِندے  ٲسِتھ  شرعی  ذبح  کرنہٕ  ییہِ  سُہ  چُھ  حلال،  بیٚیہِ  چھِ  حرام  تِم  جانور  یِم  ذبح  یِن  کرنہٕ  تِمن  جاین  یِمن  جاین  خدایس  ورٲے  بیٚیہِ  کٲنسہِ  ہٕنٛز  پرستِش  کرنہٕ  یِوان  آسہِ  یا  خداے  سٕندِ  گرٕہ  یعنی  خانہ  کعبس  ورٲے۔  بیٚیہِ  کُنہِ  جایہِ  ہٕندِ  تعظیم  خٲطرٕ  ذبح  کرنہٕ  یِن۔  اگرچہ  ذبح  کرنٕہ  کہ  وقتہٕ  ییٖتن  تس  پیٚٹھ  بسم  اللہِ  اللہ  اکبرٕے  پرنہٕ۔  سُہ  گوو  حرام،  یہِ  چُھ  حرام  توٚہۍ  کیاہ  کٔرِو  مُشترک  جانور  سُند  ماز  تقسیم  زارٕہ  کیو  تیرو  سٍتۍ،  یہِ  سورُے  چُھ  گناہ  ناجٲیِز  تہٕ  حرام  یِمو  چیزو  نِشہِ  روٗزِو  پتھ،  ازکہ  دۅہہ  ﴿یعنی  9  ذی  الحجتہُ  الحرام     10ھ،  حجتہ  الوادع  کہِ  دۅہہ  یُس  پٔتِم  حج  اوس  نبی  کریم  صلی  اللہ  علیہ  و سلم  ییٚمہِ  پتہٕ  قریب  ترٚیو  ریٚتو  انتقال  پُر  ملال  سپُد  حضرتِ  پیغمبرِ  اِسلام  سُند﴾  سپٕدۍ  کٲفر  نااُمید  تِہندِدین  کہِ  مغلوب  سپدنہٕ  نِشہِ  کیازِ  لچھہِ  بوٚد  لوٗکھ  ٲسۍ  امہِ  دۅہہ  حٲضِر  اتھ  حجس  اندر،  پس  مہ  کھوٗژِو  تِمن  کٲفرن۔  بلکہ  کھوٗژِو  مےٚ  یعنی  میانین  احکامن  ہٕنٛز  مہ  کٔرِو  مُخالفت،  ازِکہ  دۅہہ  کوٚر  مُکمل  مےٚ  تُہٕندِ  خٲطرتُہُند  دین۔  قوتس  اندر  تہٕ  احکام  تہٕ  قوٲعدن  ہٕندِس  پوٗرٕ  کرنس  اندر  تہِ  ییٚمہِ  سٍتۍ  کٲفر  مایوٗس  سپدِ،  بیٚیہِ  کٔرمےٚ  امہِ  اکمالِ  دین  سٍتۍ  پوٗرٕ  تۅہیہِ  پیٚٹھ  پنٕنۍ  نعمت۔  بیٚیہِ  رودُس  بہٕ  تُہٕندِ  خٲطرٕ  رٲضی  تُہُند  دین  دینِ  اِسلام  آسنس۔  یہِ  چُھو  مےٚ  تُہُند  دین  آسنہٕ  مۅکھہٕ  ہمیشہ  پسند۔  وۅنۍ  روزِ  قیامتس  تانۍ  تُہُند  یۅہے  دین۔  یہِ  دین  منسوخ  کٔرِتھ  ییہِ  نہٕ  بیاکھ  دین  ہرگِز  تجویز  کرنہٕ۔  پس  شوبہِ  تۅہیہِ  شکُر  گذار  سپدِتھ  اتھ  دینس  پیٚٹھ  پوٗرٕ  قٲیِم  روزُن۔  امہِ  کین  احکامن  پیٚٹھ  پوٗرٕ  پابندی  کٔرِتھ۔  امہِ  برونٹھ  یِم  احکام  تۅہیہِ  بوزِو  کہ  کم  کم  چیز  چھِ  حرام  تتھ  متعلق  چھےٚ  یہِ  کتھ  کہ،  پس  یُس  شخصاہ  پریشان  آسہِ  سپُدمُت  بۅچھہِ  ہٕندِ  سببہٕ  کُنہِ  گنہس  کُن  مٲیِل  سپدنہٕ  خٲطرٕ  نہٕ  سُہ  یِمو  حرام  چیزو  أندرٕہ  کانہہ  چیز  کھیٚیہِ  تس  چُھ  اِجازت  تمیُک،  کیازِ  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 4,
    "translation": "لوٗکھ  چھِ  تۅہیہِ  پرژھان  کہ  شِکار  ہونیو  تہٕ  پٲزٕہ  سٕندۍ  رٔٹۍ  مٕتیو  جانورو  أندرٕہ  کُس  کُس  جانور  آو  تُہٕندِ  خٲطرٕ  حلال  کرنہٕ،  توٚہۍ  فرمٲوِیوکھ  حلال  آے  تھاونہٕ  بدستور  تُہٕندِ  خٲطرٕ  یِم  سٲرِی  حلال  جانور  یِم  ہونین  تہٕ  پٲزن  ہٕند  ذریعہ  شِکار  کرنہٕ  برونٹھ  حلال  کرنہٕ  آمٕتۍ  آسن۔  ہونین  یا  پٲزن  ہٕندِ  شِکار  کرنہٕ  سٍتۍ  یا  تِہٕندِس  ٲسس  منٛز  رٹنہٕ  سٍتۍ  پیٚیہِ  نہٕ  تِہٕندِس  حلال  آسنس  پیٚٹھ  کانہہ  اثر،  بیٚیہِ  یِم  شِکٲرۍ  جانور  توٚہۍ  ہیٚچھ  نٲوِیوکھ  شِکار  کرُن  تمہِ  طریقہٕ  ییٚمہِ  طریقہٕ  توٚہۍ  اللہ  تعالیٰ  ہن  شریعت  کہِ  ذریعہ  ہیٚچھ  نٲوِو  سُہ  طریقہٕ  گوو  یۅہے  کہ  ہُون  ہیٚچھ  ناوُن  کہ  شِکارس  رٹہِ  مگر  تٔمسٕندِ  مازٕہ  منٛزٕہ  کھیٚیہِ  نہٕ  پانس  اکھ  رژھ  تہِ۔  یِتھے  پٲٹھۍ  پیٚیہِ  پٲزس  تعلیم  دِنۍ  کہ  ہرگاہ  تس  واپس  یِنہٕ  خٲطرٕ  آواز  ییہِ  دِنہٕ  فوراً  ییہِ  واپس  سُہ  ہے  ادٕہ  شِکارس  پتہٕ  دوران  آسہِ،  امہِ  قسمٕکۍ  شِکٲرۍ  جانور  یُس  شِکاراہ  تُہٕندِ  خٲطرٕ  رٔٹِتھ  انن،  پس  کھیٚیِو  توٚہۍ  تمہِ  منٛزٕہ،  بیٚیہِ  ٲسِو  تِم  ہوٗنۍ  یا  پٲز  شِکارس  پیٚٹھ  تراونٕکہِ  وقتہٕ  خداے  سُند  ناو  ہیٚوان  یعنی  بسم  اللہ  پٔرِتھ  ٲسِیوکھ  تراوان۔  بیٚیہِ  کھوٗژِو  توٚہۍ  خدایس  یِمن  سارنٕے  کتھن  اندر  یعنی  یِمن  آیاتِ  کریمن  اندر  فرموو  اللہ  تعالیٰ  ہن  شِکار  جانورن  ہٕندِ  ذریعہ  شِکار  کرنٕکۍ  ژور  شرط۔  اکھ  گوو  شِکار  وغٲرٕہ  گژُھن  شِکار  کرُن  ہیٚچھناوُن۔  تو  پتہٕ  یِن  تِم  شِکارس  پیٚٹھ  تراونہٕ۔  بیٚیہِ  ییہِ  امہِ  وقتہٕ  بسم  اللہ  پرنہٕ۔  بیٚیہِ  واتناون  تِم  سُہ  شِکار  تۅہیہِ  برونٹھ  کُن،  بیٚیہِ  ٲسِو  سارنٕے  کامین  اندر  اللہ  تعالیٰ  ہس  کھوژان۔  شِکار  کرنس  منٛز  مہ  ٲسِو  تمہِ  قسمہٕ  مشغول  سپدان  کہ  نماز  یا  بییو  فرٲیضو  نِشہِ  سپدِو  غٲفِل۔  یا  شِکار  حلال  سپدنہٕ  کیۅ  یِمو  ژورو  شرطو  أندرٕہ  کُنہِ  شرطس  منٛز  کٔرِو  پہلو  تہی،  بیشک  اللہ  تعالیٰ  چُھ  جلٕد  حِساب  ہیٚوٕہ  وُن  ییٚمہِ  پتہٕ  سُہ  سارنٕے  جزا  تہٕ  سزا  دِیہِ۔  لہٰذا  گژِھہ  تس  کھوژُن۔"
  },
  {
    "verse_id": 5,
    "translation": "ازکہ  دۅہہ  یِتھہٕ  پٲٹھۍ  دینی،  ابدی  اکہ  انعامہٕ  سٍتۍ  توٚہۍ  مُشرف  سپدِو،  یِتھے  پٲٹھۍ  آو  تۅہیہِ  اکھ  دنیٲوِی  انعاماہ  تہِ  عطا  کرنہٕ  سُہ  گوو  یہِ  کہ  از  آے  حلال  کرنہٕ  تُہٕندِ  خٲطرٕ  رٕتۍ  تہٕ  پاک  چیز  ہمیشہ  خٲطرٕ  یِم  نہٕ  زانہہ  تہِ  آیِندٕہ  حرام  سپدن،  بیٚیہِ  چُھ  تُہٕندِ  خٲطرٕ  حلال  تِمن  لوٗکن  ہٕندِ  اتھہٕ  کھش  کرنہٕ  آمُت  جانور  یا  تِہٕندِ  اتھہٕ  رننہٕ  آمُت  غذا  یِمن  کتاب  آیہِ  عطا  کرنہٕ  یعنی  یہود  ونصاریٰ۔  بیٚیہِ  چُھ  تُہٕندِ  اتھہٕ  کھش  کرنہٕ  آمٕتۍ  جانور  یا  رننہٕ  آمٕتۍ  طُعام  تِہٕندِ  خٲطرٕ  حلال،  بیٚیہِ  یِتھہٕ  پٲٹھۍ  حلال  چھِ  تِہٕندِ  خٲطرٕ  آزاد  پاک  زنانہٕ  باایمانو  أندرٕہ  یِتھے  پٲٹھۍ  چُھ  حلال  پاک  زنانہٕ  تِمو  لوٗکو  أندرٕہ  یِمن  تۅہیہِ  برونٹھ  آیہِ  کتاب  عطا  کرنہٕ  یعنی  یہود  ونصاریٰ  ہو  أندرٕہ  ییٚلہِ  توٚہۍ  باقٲعدٕہ  تِمن  مہر  تِہُند  عطا  کٔرِو،  درحالتیکہ  توٚہۍ  ٲسِیوکھ  تِمہٕ  زنانہٕ  پننِس  نِکاحس  اندر  اَنہٕ  وٕنۍ۔  تِمن  سٍتۍ  نٔنۍ  پٲٹھۍ  یچھ  کٲم  کروٕنۍ  ٲسِو  نہٕ۔  الحٲصِل  کتابی  زنانہِ  سٍتۍ  نکاح  کرُن  چُھ  شریعت  اسلامی  یس  اندرجٲیِز،  مُشرِک  زنانہِ  سٍتۍ  چُھنہٕ  جٲیِز  تمہِ  خٲطرٕ  چُھ  صریح  حکُم  ممانعتُک  قرآنِ  مجیدس  منٛز  موجود،  مُشرِک  زنانن  سٍتۍ  مہ  کٔرِو  نِکاح  یوٚتانۍ  نہٕ  تِمہٕ  ایمان  انن۔  مگر  یہِ  کتھ  گژِھہ  تھاوٕنۍ  یاد  کہ  سانہِ  وقتٕکۍ  نصاریٰ  چھِ  عموماً  ناوٕہ  خٲطرے  نصاریٰ  یِمن  اندر  چھِ  اکثر  تِم  یِم  نہ  کُنہِ  آسمٲنی  کتابہِ  مانان  چھِ،  نہ  کُنہِ  مذہبس  مانان  بلکہ  چھِنہٕ  تِم  خدایس  تہِ  مانان  تِمن  اہلِ  کتاب  ونُن  چُھ  بے  کار۔  لہٰذا  تُہٕندِ  مذہبُک  حکُم  یا  تِہٕنٛزن  زنانن  ہُند  حکُم  چُھنہٕ  اہلِ  کتابن  ہُند  ہِیوحکُم۔  یہِ  گژِھہ  تھاوُن  نظرِ  تل  کہ  کُنہِ  چیزکہِ  حلال  آسنُک  مطلب  چُھ  کہ  تتھ  اندر  چُھنہٕ  درذاتِ  خود  کانہہ  حرام  آسنُک  وجہاہ۔  مگر  مُمکِن  چُھ  کانہہ  خٲرجی  چیز  آسہِ  تمہِ  قسمُک  لبنہٕ  یِوان  ییٚمہِ  سببہٕ  سُہ  حلال  چیز  استعمال  کرنہٕ  سببہٕ  بیٚیہِ  واریاہن  حرام  چیزن  ہُند  اِرتکاب  آسہِ  سپدان  بلکہ  آسہِ  خطرے  کُفرس  مُبتلا  سپدنُک۔  تِتھہِ  حلال  چیزٕہ  سٍتۍ  فٲیدٕہ  تہٕ  نفع  تُلُن  چُھنہٕ  جٲیِز  موجودٕہ  زمانس  منٛز  یہود  ونصاریٰ  ہن  سٍتۍ  وۅتھُن  بِہُن۔  کھیٚون  چوٚن  بے  ضرورت  اِختلاط  کرُن،  تِہٕنٛزن  زنانن  ہٕندِس  زالس  اندر  لگُن،  یِمن  چیزن  ہُند  یُس  نتیجہ  نیران  چُھ  تمِچ  چھےٚ  سارنٕے  پوٗرٕ  خبر۔  لہٰذا  چُھ  بدی  نِشہِ  بد  دینی  ہٕندیو  اسبابو  وذرایعو  نِشہِ  اِجتناب  کرُن  تہٕ  لوٚب  روزُن  لٲزِم،  بیٚیہِ  نہٕ  یارٕز  لٲگِتھ  پوشیدٕہ  پٲٹھۍ  یچھ  کٲم  کرٕ  وٕنۍ،  بیٚیہِ  یُس  اکھاہ  شریعت  کین  حُکمن  انکار  کرِ  یعنی  حلال  قطعی  زانہِ  حرام  حرام  قطعی  زانہِ  حلال  ہُمہِ  کِس  حلال  آسنس  تہٕ  ییٚمہِ  کِس  حرام  آسنس  کرِ  اِنکار۔  پس  بتحقیق  تٔمسٕنٛز  پرتھ  رٕژ  عملاہ  گژِھہ  ضایع  تہٕ  برباد۔  سُہ  شخص  آسہِ  ٲخرتس  اندر  تاوان  تہٕ  نقصان  زدو  أندرٕہ۔  لہٰذا  زٲنِو  حلال  چیز  حلال  تہٕ  حرام  چیز  حرام۔"
  },
  {
    "verse_id": 6,
    "translation": "اے  باایمانو  ییٚلہِ  توٚہۍ  نماز  پرنہٕ  خٲطرٕ  وۅتھان  ٲسِو،  نماز  ادا  کرنُک  اِرادٕہ  کران  ٲسِو  یتھ  حالس  منٛز  کہ  توٚہۍ  ٲسِو  با  طہارت  تہٕ  باوضو،  پس  کٔرِو  گۅڈٕہ  وضو۔  تمِچ  طریق  چھےٚ  یہِ  کہ،  پس  ٲسِو  چھلان  گۅڈٕہ  بُتھ  پنُن  بیٚیہِ  نرِ  پننہِ  کھونہٕ  وٹن  تانۍ۔  بیٚیہِ  ٲسِو  مسح  کران  یعنی  أدریو  اَتھو  دۅیو  سٍتۍ  کلس  پننِس  پھش  دِوان۔  بیٚیہِ  ٲسِیوکھ  کھۅر  پنٕنۍ  ژٕنہٕ  نین  تانۍ  چھلان۔  یِم  ژور  چیز  چھِ  طہارتٕکۍ  فرض  امہِ  علاوٕہ  باقٕے  چیز  گٔے  سُنت  تہٕ  مُستحب،  ہرگاہ  توٚہۍ  ٲسِو  بے  غسل،  تیٚلہِ  کٔرِو  نماز  لاگنہٕ  برونٹھ  سورُے  بدن  پوٗرٕہ  پاک،  ہرگاہ  توٚہۍ  بیمار  ٲسِو  آب  استعمال  کرُن  آسیو  مُضر  یا  مُسافر  ٲسِو  آب  میسر  سپدُن  آسیو  دُشوار،  یا  ییہِ  تۅہیہِ  أندرٕہ  کانہہ  بڈِ  حاجت  یا  لۅکٹہِ  حاجتہٕ  نِشہِ  فارغ  سپدِتھ،  یا  کٔرِو  اورٕہ  یور  تھپھ  زنانن  سٍتۍ  یعنی  تِم  حرکات  یِمو  سٍتۍ  غسل  مٹہِ  کھسان  چُھ  تو  پتہٕ  لٔبِو  نہٕ  موقعہ  آب  اِستعمال  کرنُک  آب  نہ  بننہٕ  مۅکھہٕ  یا  آب  استعمال  کرُن  مُضر  آسنہٕ  مۅکھہٕ،  پس  کٔرِو  امہِ  بدل  میٚژ  استعمال  کرنُک  اِرادٕہ،  ییٚمہِ  طریقہٕ  کہ  دِیو  پھش  میٚژِ  پیٚٹھ  ژٔنڈ  دِتھ  اتھو  سٍتۍ  پننین  بُتھین،  پننین  نٔرین،  تتھ  چیزس  پیٚٹھ  دۅیو  اتھو  ژٔنڈ  دِتھ  یُس  زمین  کہِ  جنسہٕ  آسہِ  یعنی  یُس  نہٕ  نارس  منٛز  وِگلہِ،  اللہ  تعالیٰ  چُھنہٕ  یژھان  تۅہیہِ  پیٚٹھ  کیاہ  تراوِ  کُنہِ  قسمٕچ  تنگی  تہٕ  سختی  ییٚمہِ  سٍتۍ  توٚہۍ  پریشان  گٔژِھو،  بلکہ  چُھ  یژھان  اللہ  تعالیٰ  تۅہیہِ  پاک  وصاف  کرُن  تمِی  مۅکھہٕ  کٔرِن  مُقرر  طہارتٕکۍ  احکام  تہٕ  قوٲعد۔  بیٚیہِ  کٔرٕن  نہٕ  اکٕے  صورت  طہارتٕچ  یعنی  فقط  آبہٕ  سٍتی  یوت۔  بلکہ  کوٚرُن  کہ  ہرگاہ  نے  کٲنسہِ  آب  بنہِ  تمہِ  ساتہٕ  ہیٚکہِ  سُہ  میٚژِ  سٍتۍ  تہِ  تیمُم  کٔرِتھ۔  تمی  سٍتۍ  ہیٚکہِ  سُہ  بے  غسلی  تہٕ  بے  وضویی  نِشہِ  پاک  سپدِتھ،  بیٚیہِ  چُھ  یژھان  اللہ  تعالیٰ  پوٗرٕہ  کرٕنۍ  پنٕنۍ  نعمت  تۅہیہِ  پیٚٹھ  یُتھ  توٚہۍ  اتھ  مہربٲنی  پیٚٹھ  شُکر  گذار  سپدِو  نعمتن  ہٕنٛز  قدر  زٲنِو۔"
  },
  {
    "verse_id": 7,
    "translation": "بیٚیہِ  پٲوِو  ژیٚتس  خداے  سٕنٛزٕہ  نعمژٕ  یِمو  نعمتو  أندرٕہ  بٔڈ  نعمت  گٔیہِ  کہ  تٔمۍ  کرِ  تُہٕنٛزِ  ہ  فلاح  ورستگٲری  خٲطرٕ  اسباب  بذرایع  مُقرر،  بیٚیہِ  کٔرِو  یاد  تُہُند  سُہ  معاہدٕہ  یُس  تٔمۍ  تۅہیہِ  سٍتۍ  کوٚرمُت  چُھ،  ییٚلہِ  تۅہیہِ  دوٚپو  بُوز  اسہِ  مون  اسہِ  پرتھ  کلمہ  پروُناہ  چُھ  بزبانِ  حال  سمعناواطعنا  ونان  کلمہ  پرٕ  وُنُے  گوو  سمعنا و اطعنا  ونہٕ  وُن  اگرچہ  زیٚوِہ  سٍتۍ  مہ  کٔرۍ  تن  یِم  الفاظ  بیان،  بیٚیہِ  کھوٗژِو  خدایس  پٔزۍ  پٲٹھۍ  اللہ  تعالیٰ  چُھ  پوٗرٕہ  زانہٕ  وُن  دِلہٕ  چن  کتھن۔  لہٰذا  یۅسہٕ  کٲم  کٔرِو  سۅ  کٔرِو  بکمالِ  اِخلاص  محض  خداے  سٕندِ  رضا  خٲطرٕ۔"
  },
  {
    "verse_id": 8,
    "translation": "اے  باایمانو  خداے  سٕنٛزِہ  خوشنودی  خٲطرٕ  روزِو  اِستادٕ  خداے  سُند  احکام  بجا  اننہٕ  خٲطرٕ،  ہرگاہ  شہادت  تہٕ  گوٲہِی  دِنٕچ  نوبت  ییہِ  تمہِ  ساتہٕ  ٲسِو  عدل  واِنصافہ  سان  گوٲہِی  دِوان،  بیٚیہِ  مہ  کٔرِن  تۅہیہِ  آمادٕہ  کُنہِ  قومٕچ  دُشمنی  تِمن  نسبت  بے  اِنصٲفی  کرنس  پیٚٹھ،  پرتھ  حالس  منٛز  کٔرِو  عدل  واِنصاف،  تِی  چُھ  یژ  نزدیک  پرہیزگٲرِی۔  تقویٰ  اِختیار  کرُن  چُھ  تۅہیہِ  پیٚٹھ  فرض  کیازِ  اللہ  تعالیٰ  چُھو  فرماوان،  بیٚیہِ  کھوٗژِو  اللہ  تعالیٰ  سٕنٛزٕہ  نافرمٲنی  کرنہٕ  نِشہِ۔  پٔزۍ  پٲٹھۍ  اللہ  تعالیٰ  چُھ  پوٗرٕہ  خبر  تھاوٕوُن  تُہٕنٛزن  سارنٕے  کامین  ہٕنٛز۔"
  },
  {
    "verse_id": 9,
    "translation": "وعدٕہ  کوٚر  اللہ  تعالیٰ  ہن  تِمن  لوٗکن  یِمو  ایمان  أنِتھ  رٕژٕ  عملہٕ  کرِ  تِہٕندِ  خٲطرٕ  چُھ  بوٚڈ  مغفرت  تہٕ  بٔڈ  مزوٗرۍ۔"
  },
  {
    "verse_id": 10,
    "translation": "بیٚیہِ  یِمو  لوٗکو  اِنکار  کوٚر  پوٚز  دین  قبول  کرنہٕ  نِشہِ  بیٚیہِ  زٲنِکھ  اپُزۍ  سٲنۍ  آیات  تِمے  لوٗکھ  گٔے  جہنمس  اندر  روزن  وٲلۍ۔"
  },
  {
    "verse_id": 11,
    "translation": "اے  باایمانو  ژیٚتس  پٲوِو  خدٲے  سٕنٛز  نعمت  تہٕ  احسان،  ییٚلہِ  أکۍ  قومن  یعنی  قریشو  مکہ  کیو  کٲفرو  قصد  کریو  تۅہیہِ  کُن  پنُن  اتھہٕ  زیٹھراونُک  یعنی  تۅہیہِ  پیٚٹھ  ہنگہٕ  تہٕ  منگہٕ  حملہٕ  کرنُک  ییٚلہِ  توٚہۍ  وٕنہِ  ضعیف  ٲسِو،  پس  رٔٹۍ  اللہ  تعالیٰ  ہن  پتھ  تِہٕندۍ  اتھہٕ  پننہِ  فضل  تہٕ  کرمہٕ  سٍتۍ۔  تِمن  دیُتُن  نہٕ  تۅہیہِ  پیٚٹھ  غٲلَب  سپدنہٕ۔  یہے  نعمت  یاد  کٔرِتھ،  کھوٗژِو  اللہ  تعالیٰ  ہس  تٔمسٕندین  احکامن  ہٕنٛز  مہ  کٔرِو  مُخالفت،  خداےسٕے  پیٚٹھ  بیٚیہِ  نہٕ  کٲنسِی  پیٚٹھ  پزِ  اعتماد  کرُن  باایمانن  ہمیشہ۔"
  },
  {
    "verse_id": 12,
    "translation": "پٔزۍ  پٲٹھۍ  اللہ  تعالیٰ  ہن  کرنٲوۍ  بنی  اسراییل  عہد  حضرتِ  موسیٰ  سٕندِ  خٲطرٕ،  بیٚیہِ  کٔرۍ  اسہِ  تِمو  أندرٕہ  باہ  ﴿12﴾  سردار  تُہٕندۍ  نُمایندٕہ  مُقرر،  اللہ  تعالیٰ  ہن  فرمووُکھ  بہٕ  چُھس  تۅہیہِ  سٍتۍ  پرتھ  وقتہٕ  تُہُند  سورُے  حال  وُچھان،  سُہ  عہد  اوس  یی  زِ  کہ  ہرگاہ  توٚہۍ  نماز  برپا  تھٲوِو  بیٚیہِ  زکوات  ادا  کٔرِو  بیٚیہِ  رودِو  پژھ  کران  میانین  سارنٕے  پیغمبرن  بیٚیہِ  کٔرِو  تِمن  مدد  تِہٕندین  دُشمنن  سٍتۍ  مُقابلہٕ  کٔرِتھ،  بیٚیہِ  کٔرِو  زکوات  علاوٕہ  خٲر  چن  کامین  اندر  پنُن  مال  خرٕچ  یتھ  اللہ  تعالیٰ  چُھ  قرض  فرماوان،  قرضاہ  رُت  رٕتہِ  مالہٕ  أندرٕہ  دِنس  پیٚٹھ  بور  بننہٕ  ورٲے۔  یتھ  آو  قرض  ناو  تھاونہٕ  امی  مۅکھہٕ  کہ  یِتھہٕ  پٲٹھۍ  قرضٕچ  ادایگی  چھےٚ  لٲزمی  آسان۔  یِتھے  پٲٹھۍ  کرِ  اللہ  تعالیٰ  امیُک  عِوض  تہٕ  بدلہٕ  عطا،  البتہ  ضروٗر  کرہٕ  بہٕ  بخشٲیِش  تُہٕندین  گنہن،  بیٚیہِ  واتناوو  بہٕ  تِمن  جنتن  اندر  یِمو  منٛزٕہ  جۅیہِ  پکان  چھےٚ،  پس  یُس  امہِ  عہدٕہ  پتہٕ  تہِ  کُفر  کرِ  پس  پٔزۍ  پٲٹھۍ  ڈوٚل  سُہ  سیٚزِ  وتہِ  نِشہِ  سٮ۪ٹھاہ  دوٗر۔"
  },
  {
    "verse_id": 13,
    "translation": "لیکن  بنی  اسراییلو  پُھٹروو  سُہ  عہد۔  تمی  سببہٕ  گٔے  تِم  گرفتار  رنگارنگ  مُصیبتن،  بیٚیہِ  سپٕدۍ  مہربٲنِیو  نِشہِ  محروم  رحمت  والطافو  نِشہِ  دوٗر۔  تمی  لعنتُک  اثر  اوس  کہ  تِہٕندۍ  دِل  کٔرۍ  اسہِ  سٮ۪ٹھاہ  سخت۔  پزین  کتھن  ہُند  اوس  نہٕ  تِمن  کانہہ  اثر  سپدان،  چنانچہ  تِہٕندۍ  عٲلِم  ٲسۍ  بدلاوان  تورات  کین  کلماتن  تہٕ  عبارتس  پننہِ  جایہِ  نِشہِ،  بیٚیہِ  مشروو  تِمو  اکھ  بوٚڈ  حصہٕ  تِمو  نصیحتو  أندرٕہ  یِم  تِمن  کرنہٕ  آسہٕ  یِوان  یِمن  منٛز  تِہٕندِ  خٲطرٕ  فلاح  دارین  اوس،  وٕنہِ  چُھنہٕ  تِمن  ہیٚن۔  چنانچہ  تۅہیہِ  روزِ  تِہٕندین  خیانتن  تہٕ  بدنیتین  ہُند  ہمیشہ  اطلاع  سپدان۔  مگر  نہ  تِمو  أندرٕہ  کم  کینژھن  لوٗکن  ہُند  یِم  مُشرف  بہ  اِسلام  سپدِ  تِمو  أندرٕہ،  پس  کٔرِو  توٚہۍ  تِمن  معاف  بیٚیہِ  درگُذر۔  پٔزۍ  پٲٹھۍ  اللہ  تعالیٰ  چُھ  دوست  تھاوان  احسان  کروٕنین  بندن۔  "
  },
  {
    "verse_id": 14,
    "translation": "بیٚیہِ  تِمو  أندرٕ  ہ  یِم  ونان  چھِ  أسۍ  چھِ  نصاریٰ  یعنی  پننِس  دینس  نُصرت  کروٕنۍ  تِمن  نِشہِ  تہِ  رٔٹۍ  اسہِ  ایمان  وعمل  کرنس  پیٚٹھ  عہد،  پس  مشروو  تِمو  تہِ  اکھ  بوٚڈ  حِصہٕ  تِمو  نصیحتو  أندرٕہ  یِم  تِمن  کرنہٕ  آسہٕ  یِوان  یِمن  منٛز  تِہٕندِ  خٲطرٕ  فلاحِ  دارین  اوس،  پس  تیز  کوٚر  اسہِ  تِمن  منٛز  بغض  وعداوتُک  نار  قیامتس  تام۔  کیازِ  تِمن  منٛز  تہِ  سپٕدۍ  ترٚے  ﴿3﴾  فِرقہٕ۔  اکھ  نسطوریہ  یِم  حضرتِ  عیسیٰ  ہس  چھِ  خداے  سُند  نیٚچُو  مانان۔  بیاکھ  یعقوبیہ  یِم  حضرتِ  عیسیٰ  ہس  چھِ  خدا  مانان  ترٚیِم  ملکانیہ  یِم  حضرتِ  عیسیٰ  ہس  چھِ  ترٚیو  أندرٕہ  اکھ  خداے  مانان،  یِمنٕے  چُھ  پانہٕ  وٲنۍ  سخت  اختلاف،  آیِندٕہ  کرِ  اللہ  تعالیٰ  خبر  تِمن  سارچِی  یہِ  تِم  کران  ٲسۍ  تو  پتہٕ  کریٚکھ  گرفتار  عذابِ  ٲخرتس  اندر۔"
  },
  {
    "verse_id": 15,
    "translation": "اے  اہلِ  کتابو  یہودو  تہٕ  نصاریٰ  ہو،  پٔزۍ  پٲٹھۍ  آو  تۅہیہِ  کُن  سون  پیغمبر  حضرتِ  محمد  صلی  اللہ  علیہ  و  سلم،  یِہٕندِ  علمُک  شان  چُھ  کہ  تِم  چھِ  وارٕہ  نٔنِراوان  تۅہیہِ  وارِیاہ  کتھہٕ  تِمو  کتھو  أندرٕہ  یِمہٕ  توٚہۍ  کھٹِتھ  تھاوان  چھِو  تورات  وانجیل  منٛزٕہ،  بیٚیہِ  چُھو  توتہِ  وارِیاہن  کتھن  درگُذر  کران،  بتحقیق  وۅت  تۅہیہِ  کُن  خداے  سٕندِ  طرفہٕ  ہدایتُک  بوٚڈ  نور  بیٚیہِ  روشن  تہٕ  صاف  کِتاباہ۔"
  },
  {
    "verse_id": 16,
    "translation": "وتھ  چُھ  ہاوان  تمی  سٍتۍ  اللہ  تعالیٰ  تِمن  لوٗکن  یِم  طٲلِب  چھِ  تُہٕندِ  خٲطرٕ  رضامندی  ہٕندۍ  سلامتی  ہٕنٛزن  وتن  کُن،  تِمنٕے  کڈان  کُفرٕ  چو  تہٕ  نافرمٲنیو  ہٕنٛزو  گٹو  أندرٕہ  ایمان  کِس  تہٕ  فرماں بردٲری  ہٕندِس  گاشس  کُن،  بیٚیہِ  چُھکھ  ہاوان  سۅ  وتھ  یۅسہٕ  وتھ  سیٚز  چھےٚ  تتھ  پیٚٹھ  چُھکھ  تھاوان  قٲیِم  تہٕ  مُحکم۔"
  },
  {
    "verse_id": 17,
    "translation": "بیشک  تِم  لوٗکھ  چھِ  کٲفر  یِمو  ووٚن  خداے  چُھ  عینِ  مسیح  مریم  سُند  نیٚچُو،  توٚہۍ  پرژھتو  یِمن  ہرگاہ  اللہ  تعالیٰ  ہے  مسیح  بِن  مریمس  حضرتِ  عیسیٰ  ہس  بیٚیہِ  تِہٕنزِ  ماجہِ  بیٚیہِ  یِم  زمینس  پیٚٹھ  آزاد  چھِ  تِمن  سارنٕے  گالُن  یژِھہ۔  پس  کُس  اکھاہ  ہیٚکہِ  کُنہِ  چیزس  خدایس  نِشہِ  مٲلِک  لٲگِتھ  تہٕ  تِمن  بچٲوِتھ،  خداے  سٕنٛزٕے  پادشاہت  چھےٚ  آسمانن  تہٕ  زمینن  اندر  بیٚیہِ  یہِ  تِمن  دۅن  منٛزباگ  چُھ  تتھ  اندر،  سُہ  چُھ  پٲدٕہ  کران  یہِ  یژھان  چُھ،  سُہ  چُھ  پرتھ  چیزس  پیٚٹھ  قدرت  وول۔  تٔمۍ  یوٚژھ  آسمان  وزمین  بے  مادٕہ  پٲدٕہ  کرُن  تِی  کوٚرُن۔  تٔمۍ  یوٚژھ  حضرتَ  آدم  بے  پدر  مادٕہ  پٲدٕہ  کرُن  تِی  کوٚرُن۔  تٔمۍ  یٔژھۍ  حضرتِ  حوا  بے  مادٕہ  پٲدٕہ  کرٕنۍ  تی  کوٚرُن۔  تٔمۍ  یوٚژھ  حضرتِ  عیسٰی  بے  پدر  پٲدٕہ  کرُن  تِی  کوٚرُن۔"
  },
  {
    "verse_id": 18,
    "translation": "یہود  ونصاریٰ  چھِ  دعویٰ  کران  کہ  أسۍ  چھِ  خداے  سٕندۍ  نیٚچِوبیٚیہِ  تِہٕندۍ  دوست  تہٕ  محبوب  یعنی  اولادن  تہٕ  محبوبن  ہٕندۍ  پٲٹھۍ  چھِ  أسۍ  مقبول۔  توٚہۍ  فرمٲوِیوکھ  ادٕہ  کیازِ  کرِ  سُہ  تۅہیہِ  تِہٕنٛزو  نافرمٲنِیو  سببہٕ  عذابس  گرفتار  ٲخرتس  اندر۔  تۅہیہِ  چھَنہٕ  کانہہ  خصوصیت  بیین  لوٗکن  ہٕندِ  کھۅتہٕ،  بلکہ  چھِو  توٚہۍ  تہِ  تِموٕے  عام  لوٗکو  أندرٕہ  یِم  تٔمۍ  پٲدٕہ  کٔرۍ،  یس  یژِھہ  تس  کرِ  مغفرت  یس  یژِھہ  تس  کرِ  عذاب۔  آسمٲنی  کتابن  اندر  چُھ  ثٲبت  کہ  مغفرت  بنہِ  تس  یُس  باایمان  آسہ۔  کٲفرن  تہٕ  مُشرِکن  ہٕندِ  خٲطرٕ  چُھ  عذابِ  ابدی  مُقرر  کرنہٕ  آمُت،  بیٚیہِ  چھےٚ  آسمانن  تہٕ  زمینن  ہٕنٛز  پادشاہت  بیٚیہِ  یہِ  کینژھاہ  تِمن  درمیان  چُھ  تمہِ  سارچی  پادشاہت  خداے  سٕنٛزٕے  یٲژ۔  بیٚیہِ  چُھ  سارنٕے  تس  کُن  پتولاکہ  واتُن۔"
  },
  {
    "verse_id": 19,
    "translation": "اے  اہلِ  کتابو  پٔزۍ  پٲٹھۍ  آو  تۅہیہِ  کُن  سون  پیغمبر  حضرتِ  محمد  صلی  اللہ  علیہ  و  سلم۔  یِم  تۅہیہِ  شریعتٕکۍ  احکام  نٔنۍ  پٲٹھۍ  بیان  کران  چھِ  تمی  وقتہٕ  کہ  پیغمبرن  ہُند  یُن  اوس  وارِیاہ  کالہٕ  پیٚٹھہٕ  بند  سپُدمُت،  یہِ  پیغمبرِ  برحق  آو  تۅہیہِ  کُن  سوزنہٕ  یُتھنہٕ  توٚہۍ  ؤنِتھ  ہیٚکِو  قیامت  کہ  دۅہ  کہ  اسہِ  نِشہِ  آونہٕ  کانہہ  خوش  خبر  ونہٕ  وُناہ  یا  بیم  کروُناہ،  پس  پٔزۍ  پٲٹھۍ  آو  تۅہیہِ  کُن  بشارت  فرماوٕوُن  تہٕ  بیم  کروُن  تہِ۔  یعنی  حضرتِ  مصطفٰی  صلی  اللہ  علیہ  و سلم،  اللہ  تعالیٰ  چُھ  پرتھ  چیزس  پیٚٹھ  قدرت  وول  منٛزٕہ  کینہہ  کالاہ  پیغمبرن  ہٕندِ  بند  کرنس  پیٚٹھ  تہِ،  تو  پتہٕ  بیٚیہِ  پیغمبر  سوزنس  پیٚٹھ  تہِ۔"
  },
  {
    "verse_id": 20,
    "translation": "بیٚیہِ  چُھ  سُہ  وقت  تہِ  قٲبلِ  ذکِر  ییٚلہِ  حضرتِ  موسٰۍ  ہن  فرموو  پننِس  قومس  اے  میانہِ  قومہٕ  ژیٚتس  پٲوِو  تِمہٕ  نعمژٕ  یِمہٕ  اللہ  تعالیٰ  ہن  تۅہیہِ  عطا  کرِ  یوٕ،  اکھ  نعمت  گٔیہِ  کہ  تۅہیہِ  منٛز  بنٲوِن  وارِیاہ  پیغمبر  مثل  حضرتِ  یعقوب  علیہ  السلام،  حضرتِ  یوسُف  علیہ  السلام،  حضرتِ  موسٰی،  بیٚیہِ  حضرتِ  ہارون  علیہما  السلام  وغٲرٕہ،  بیٚیہِ  بنٲوِنو  توٚہۍ  پادشاہ۔  چنانچہ  فرعون  سٕندِس  مُلکس  پیٚٹھ  کوٚروٕہ  تۅہیہِ  قبضہٕ،  بیٚیہِ  کرِ  نو  تِمہٕ  تِمہٕ  نعمژٕ  عطا  یِمنہٕ  کٲنسہِ  کرین  عطا  عالمینو  أندرٕہ۔  دریاو  مٔنٛزۍ  دِژٕن  تۅہیہِ  وتھ۔  توٚہۍ  تٲرۍ  نو  اپور  تُہُند  دُشمن  فرعون  تہٕ  تِہٕنٛز  لشکر  کٔرٕن  غرق  تتھ  دریاوس  منٛز۔"
  },
  {
    "verse_id": 21,
    "translation": "اے  میانہِ  قومہٕ  یِمن  نعمتن  تہٕ  احسانن  شوٗبہِ  قدٕر  کرٕنۍ۔  خداے  سٕندِس  جہادٕہ  کِس  تعمیل  کرنس  سٍتۍ  أژِو  شام  کِس  مُلکس  اندر  یُس  تُہٕندِ  حُکمرٲنی  خٲطرٕ  اللہ  تعالیٰ  ہن  مُقرر  کوٚرمُت  چُھ،  کٔرِو  اتھ  اندر  أژِتھ  عمالقن  سٍتۍ  جہاد۔  یہِ  مُلک  چُھ  تُہٕندِ  خٲطرٕ  اللہ  تعالیٰ  ہن  مُقرر  کوٚرمُت،  لہٰذا  سپدِ  تۅہیہِ  اتھ  مںٛز  اژوُنُے  فتح  حٲصِل،  یُتھنہٕ  پوٚت  پھِیرِو  دُشمنن  سٍتۍ  مُقابلہٕ  کرنہٕ  نِشہِ  واپس  یِیِو  سُہ  پوٚت  پھیرُن  تُہُند  آسہِ  تُہٕندِ  حقہٕ  سٮ۪ٹھاہ  نقصانُک  باعث۔"
  },
  {
    "verse_id": 22,
    "translation": "دپنہِ  لٔگۍ  اے  موسٰی  اتھ  مُلکس  اندر  چھِ  زبردست  لوکھ  روزان۔  أسۍ  ہیٚکو  نہٕ  تِمن  سٍتۍ  مُقابلہٕ  کٔرِتھ،  أسۍ  اژو  نہٕ  ہرگِز  اتھ  مُلکس  اندر  یوٚتانۍ  نہٕ  تِم  امہِ  مُلکہٕ  منٛزٕ  نیرن،  پس  ہرگاہ  تِم  نیرن  امہِ  مُلکہٕ  منٛزٕہ  تیٚلہِ  اژو  أسۍ  ضروٗر۔"
  },
  {
    "verse_id": 23,
    "translation": "امہِ  ساتہٕ  ؤتھۍ  مرٕد  جوراہ  یِمن  یوشع  تہٕ  کٲلِب  ناو  اوس  خدایس  کھوٚژوٕنیو  أندرٕہ۔  یِمن  پیٚٹھ  اللہ  تعالیٰ  ہن  پنٕنۍ  مہربٲنی  کرمٕژ  ٲس۔  تِمو  دوٚپہکھ  اے  بنی  اسراییلو،  ؤتھِو  اژِو  تۅہۍ  امہِ  شہرٕکِس  دروازس  تام،  توٚہۍ  ییٚلہِ  دروازس  تل  وٲتِو  توٚہۍ  سپدِو  ضروٗر  تِمن  پیٚٹھ  غٲلِب،  بیٚیہِ  کٔرِو  خداے  سٕے  پیٚٹھ  توکل  چھِوہے  باایمان،  دُشمنن  ہٕندِس  بے  ایمان  آسنس  پیٚٹھ  مہ  کٔرِو  نظر۔  مگر  تِمن  پیٚٹھ  سپدِ  نہٕ  تُہٕنٛزِ  فہمٲیشہِ  ہُند  کانہہ  اثر۔  بلکہ  کوٚرنہٕ  تِمو  تِمن  دۅن  شخصن  ہٕنٛزِ  فہمٲیشہِ  کُن  کانہہ  توجہ۔  تِہٕنٛزِہ  کتھہٕ  ووٚنُکھ  نہٕ  جوابٕے۔"
  },
  {
    "verse_id": 24,
    "translation": "تِم  لٔگۍ  توتہِ  وننہِ  اے  موسٰی  أسۍ  نہ  حض  اژو  نہٕ  ہرگِز  اَتھ  شہرس  منٛز  یوٚتانۍ  اتِکۍ  لوٗکھ  جبار  ین  اتھ  منٛز  روزن۔  ہرگاہ  وۅنۍ  تِمن  سٍتۍ  جنگ  کرن  چُھ  تیٚلہِ  گٔژِھو  توٚہۍ  تہٕ  تُہُند  پروردِگار۔  توٚہِی  زٕ  کٔرِو  تِمن  سٍتۍ  جنگ  سون  طاقت  چُھنہٕ  أسۍ  بیٚہمو  یتہِ  نٕے،۔"
  },
  {
    "verse_id": 25,
    "translation": "حضرتِ  موسٰی  ہن  کوٚر  دُعا  پروردِگاراہ  مےٚ  چُھنا  مگراختیار  پننہٕ  نِسٕے  پانس  پیٚٹھ۔  بیٚیہِ  پننِس  بٲیِس  حضرتِ  ہارونس  پیٚٹھ،  پس  مُنٲسِب  فٲصلہٕ  کر  ژٕ  اسہِ  مںٛز  بیٚیہِ  اتھ  نافرمان  قومس  منٛز۔"
  },
  {
    "verse_id": 26,
    "translation": "اللہ  تعالیٰ  ہن  فرمووُس  پس  چُھ  میون  فٲصلہٕ  یۅہے  کہ  یہِ  مُلک  روزِ  ژتجِہن  ورین  تام  یِمن  پیٚٹھ  حرام۔  یِم  ہیٚکن  نہٕ  اتھ  پیٚٹھ  تسلط  حٲصِل  کٔرِتھ۔  یِم  روزن  یتھ  مٲدانس  منٛز  حٲران۔  اکہِ  طرفہٕ  یِوان  بیٚیہِ  طرفہٕ  گژھان۔  اتھ  وتھاہ  نہٕ  یِوان  کُنہِ  طرفس  کُن۔  لہٰذا  مہ  کھیٚیِو  امہِ  نافرمان  قومُک  کانہہ  غمٕے۔"
  },
  {
    "verse_id": 27,
    "translation": "اے  پیغمبرِ  برحق  بیٚیہِ  پٔرِو  حض  یِمن  لوٗکن  پیٚٹھ  توٚہۍ  حضرتِ  آدم  سٕندین  دۅن  نیٚچوین  ہا  بیل  تہٕ  قابیلہ  سُند  قصہٕ۔  پٔزۍ  پٲٹھۍ  یُتھ  تِمن  نیک  لوٗکن  کُن  پانس  نسبت  کرنُک  غرور  تہٕ  تکبُر  ذرا  ہمہِ،  ییٚلہِ  تِمو  دۅشوٕیو  قربان  کوٚر  خداے  سٕندِ  خٲطرٕ  پس  آو  قبول  کرنہٕ  أکۍ  سُندُے  قربان  یس  ہابیل  ناو  اوس۔  سُہ  اوس  قبولیتس  لایق۔  قابیل  سُند  دعویٰ  اوس  غلط۔  قابیلن  دوٚپ  ہابیلس  بہٕ  مارتھ  ژٕ  ضروٗر،  تٔمۍ  دوٚپُس  میون  قصور  چُھنہٕ  کینہہ  تہِ۔  قبول  چُھنا  یِوان  کرنہٕ  مگر  پرہیز  گارنٕے  ہُند  نیاز۔"
  },
  {
    "verse_id": 28,
    "translation": "ہرگاہ  ژٕ  اتھہٕ  زیٹھراوکھ  مےٚ  کُن  مےٚ  مارنہٕ  خٲطرٕ،  بہٕ  ہرگِز  پنٕنۍ  اتھہٕ  زیٹھراوٕ  نہٕ  ژےٚ  کُن  ژٕے  مارنہٕ  خٲطرٕ۔  تہٕ  نہ  ییٚمہِ  مۅکھہٕ  کہ  بہٕ  کیاہ  پوشے  نہٕ  ژےٚ  چانہِ  کھۅتہٕ  چُھم  طاقت  زیادٕہ  مگر،  محض  ییٚمہِ  مۅکھہٕ  کہ  بہٕ  چُھس  کھۅژان  خدایس  یُس  سارے  جہانُک  پروردگار  چُھ۔"
  },
  {
    "verse_id": 29,
    "translation": "میون  ارادٕ  ہ  چُھ  ژٕ  گژھکھ  گژُھن  میانہِ  قتلُک  گناہ  ہیٚتھ  تہِ۔  پننہِ  نافرمٲنی  ہُند  گناہ  ہیٚتھ  تہِ  تاکہ  بنکھ  ژٕ  پۅختہٕ  پٲٹھۍ  نارِ  جہنمس  واتوٕنیو  أندرٕہ۔  تی  چھُ  سزا  ظٲلمن  ہُند۔"
  },
  {
    "verse_id": 30,
    "translation": "پس  اجازت  دُیت  تٔمِس  نفسن  بوے  مارنُک،  پس  مورُن  سُہ۔  توپتہٕ  سَپُد  سُہ  تاون  زدو  اندرٕہ۔  توپتہٕ  سَپُد  حٲران  کہ  بہٕ  کیا  کرٕ  بٲے  سٕندِس  لاشس۔"
  },
  {
    "verse_id": 31,
    "translation": "اَدٕہ  سوٗز  اللہ  تعالیٰ  ہن  کاواہ  اَکھ  ییٚمۍ  تونتہِ  سٍتۍ  تہٕ  پنجو  سٍتۍ  زمین  ہیوٚت  کھنُن۔  توپتہٕ  کٔھنِن  دۅبہٕ  ہنا،  توپتہٕ  اوٚنُن  بیاکھ  مۅردٕہ  کاواہ،  سُہ  ترووُن  اَتھ  دۅبس  منٛز۔  پیٚٹھہٕ  ترٲونس  میٚژ۔  اَمی  مۅکھہٕ  یُتھ  ہاوِ  قابیلس  کہ  کِتھہٕ  پٲٹھۍ  دۅبراوِ  سُہ  بٲے  سٕندِس  لاشس  تہٕ  بدنس۔  چنانچہ  قابیلن  ییٚلہِ  وُچھ  کاوٕہ  سُند  یہِ  حال  دپنہِ  لوٚگ،  ییٚلہِ  کاوٕہ  سُند  حال  وُچُھن  دوٚپُن  افسوس  چُھ  میانہِ  خٲطرٕ  کیازِ  بہٕ  چُھسہٕ  عٲجِز  ییٚمِس  کاوس  ہِیُوبننہٕ  نِشہِ  تہِ۔  أمسٕندِی  پٲٹھۍ  تھووُن  بٲے  سُند  بدن  دۅبرٲوِتھ،  امہِ  پتہٕ  ییٚلہِ  دۅبرووُن  تہٕ  سپُد  نٲدِم  تہٕ  پشیمان  کیازِ  ؤرِی  اوسُس  گوٚمُت  ڈاکھ  بٲے  سُند  لاش  تہٕ  بدن  للہٕ  وان  اورٕ  یور  پھِروان  یہِ  اوسُس  نہ  فکرِ  اندریِوان  ییٚمِس  کیاہ  کرٕ  بہٕ۔"
  },
  {
    "verse_id": 32,
    "translation": "اتھ  کُن  نظر  کٔرِتھ  کہ  خونِ  ناحق  کٔرِتھ  کیاہ  چُھ  پانہٕ  قٲتِل  نادِم  تہٕ  پشیمان  سپدان  لیوٗکھ  اسہِ  یہِ  حکُم  سارنٕے  انسانن  ہٕندِ  خٲطرٕ  عموماً  تہٕ  بنی  اسراییلن  خٲطرٕ  خصوصاً  کہ  پٔزۍ  پٲٹھۍ  ییٚمۍ  شخصن  مور  کانہہ  شخصاہ  ناحق۔  درحالیکہ  تٔمۍ  اوس  نہٕ  مورمُت  کانہہ  شخصاہ،  نہ  اوسُن  زمین  منٛز  کانہہ  کانہہ  فتنہٕ  فساد  برپار  کوٚرمُت  زن  تٔمۍ  مٲر  سٲرِی  لوٗکھ،  بیٚیہِ  ییٚمۍ  بچُوو  کانہہ  شخصاہ  مارٕ  گژھنہٕ  نِشہِ،  تٔمۍ  بچٲوۍ  سٲرِی  لوٗکھ،  پٔزۍ  پٲٹھۍ  آے  تِمن  نِشہِ  یعنی  بنی  اسراییلن  نِشہِ  امہِ  حُکمہٕ  پتہٕ  سٲنۍ  پیغمبر  ننہِ  دلیلہٕ  ہیٚتھ۔  بیٚیہِ  اتھ  حُکمس  تٲیید  کران،  تو  پتہٕ  تہِ  چھِ  بے  شُمار  لوٗکھ  تِمو  أندرٕہ  تو  تہِ  زمینس  اندر  زیادتی  کران،  تِمن  سپُد  نہٕ  کانہہ  اثر  بلکہ  کٔرۍ  تِمو  شہید  بعض  پیغمبر  تہِ۔"
  },
  {
    "verse_id": 33,
    "translation": "کانہہ  سزا  چُھنا  تِمن  لوٗکن  ہُند  یِم  جنگ  کرن  خدایس  تہٕ  تِہٕندِس  پیغمبرس  سٍتۍ  یِتھہٕ  پٲٹھۍ  کہ  کوٗشِش  کرن  زمینس  اندر  بدامنی  تہٕ  فساد  پھہلاونٕچ۔  مگر  شوبہِ  تِمن  یۅہے  سزا  کہ،  تِم  گژھن  مارنہٕ  یِن  شمشیرِ  سٍتۍ  اگر  تِمو  کانہہ  شخصاہ  مورمُت  آسہِ  یا  گژھن  پھہہِ  دِنۍ  ہرگاہ  تِمو  کانہہ  مورمُت  آسہِ  بیٚیہِ  آسیٚکھ  مال  تہِ  نیُمُت۔  نتہٕ  گژھنکھ  اتھہٕ  کھوٚر  ژٹٕنۍ  اورُک  یور  کٔرِتھ۔  دٔچھنِس  اتھس  سٍتۍ  کھوفٕر  زنٛگ۔  ہرگاہ  تِمو  مالٕے  یوت  نیُمُت  آسہِ  مورمُت  آسیٚکھ  نہٕ  کانہہ  نتہٕ  گژھن  مُلکِ  بدر  کرٕنۍ  مُلکہٕ  منٛزٕہ  کڈٕنۍ۔  ہرگاہ  تِمو  مورمُت  آسہِ  نہٕ  کانہہ  نہ  آسیٚکھ  مال  نیُمُت  صِرف  آسیٚکھ  تمیُک  قصد  وار  ادے  کوٚرمُت،  یہِ  گٔیہِ  تِہٕندِ  خٲطرٕ  بٔڈ  رُسوٲیی  دنیاہس  اندر،  بیٚیہِ  چُھ  تِہٕندِ  خٲطرٕ  ٲخرتس  اندر  عذاباہ  سٮ۪ٹھاہ  بوٚڈ۔"
  },
  {
    "verse_id": 34,
    "translation": "مگر  نہ  تِمن  لوٗکن  یِمو  توبہٕ  کوٚر  تُہہٕندِ  تِمن  پیٚٹھ  غٲلِب  گژھنہٕ  برونٹھ۔  پس  زٲنِو  اللہ  تعالیٰ  چُھ  سٮ۪ٹھاہ  مغفرت  کروُن  رحم  کروُن۔"
  },
  {
    "verse_id": 35,
    "translation": "اے  باایمانو  کھوٗژِو  خدایس  تِہٕندین  حُکمن  مُخالفت  کرنہٕ  نِشہِ  یعنی  گنہو  نِشہِ  روزِو  پتھ۔  بیٚیہِ  ژھٲنڈِو  تِہُند  قُرب  تہٕ  نزدیکی  تسٕنٛز  فرماں بردٲرِی  کرنہٕ  سٍتۍ  یا  ژھٲںڈِو  تِم  اسباب  تہٕ  ذرایع  یِمو  سٍتۍ  تِہٕںٛز  نزدیکی  تہٕ  قُرب  حٲصِل  سپدیو۔  ساروٕے  ذریعو  کھۅتہٕ  گوو  بوٚڈ  ذریعہ  پیغمبرِ  خداے  سٕنٛز  پیروی  کرٕنۍ،  تس  پیٚٹھ  پوٗرٕ  عمل  کرٕنۍ۔  یۅہے  چُھ  بوٚڈ  وسیلہ  قُرب  خدا  حٲصِل  سپدنُک۔  چنانچہ  اللہ  تعالیٰ  چُھ  فرماوان  امہِ  پتہٕ،  بیٚیہِ  کٔرِو  تِہٕنٛزِ  وتہِ  منٛز  جہاد۔  بیٚیہِ  یُس  راہِ  عمل  تُہٕندِ  خٲطرٕ  تٔمۍ  مُقرر  کوٚر۔  تتھ  منٛز  کٔرِو  پوٗرٕ  جدوجہد  یُتھ  توٚہۍ  رستگار  تہٕ  کامیاب  سپدِو۔"
  },
  {
    "verse_id": 36,
    "translation": "پٔزۍ  پٲٹھۍ  یِمو  کُفر  تہٕ  انکار  کوٚر  ہرگاہ  تِہٕندِس  قبضس  منٛز  ییہِ  سُہ  سورُے  مال  و  دولت  یُس  روے  زمینس  منٛز  چُھ  ظٲہِر  تہٕ  پوٗشیدٕہ  بیٚیہِ  تیوٗت  تتھ  سٍتۍ  تو  پتہٕ  دِن  سُے  تیوٗت  مال  فِدیہ  قیامت  کہِ  عذاب  نِشہِ  بچنہٕ  خٲطرٕ  سُہ  قبول  یِیکھ  نہٕ  کرنہٕ  بلکہ  چُھ  تِہٕندِ  خٲطرٕ  کڈُر  عذاب  مُقرر  کرنہٕ  آمُت۔"
  },
  {
    "verse_id": 37,
    "translation": "کوٗتاہ  یژھن  تِم  تمہِ  نارٕہ  منٛزٕہ  کُنہِ  پٲٹھۍ  نیرُن  مگر  نیرِتھ  ہیٚکن  نہٕ  کُنہِ  صورتس  منٛز۔  تِہٕندِ  خٲطرٕ  چُھ  سُہ  عذاب  دایمی۔"
  },
  {
    "verse_id": 38,
    "translation": "بیٚیہِ  یُس  مرٕد  ژوٗرکرِ  یا  یۅسہٕ  زنان  ژوٗرٕہ  کرِ  تِمن  ژٔٹِو  دچُھن  اتھہٕ  ہژِ  پیٚٹھہٕ۔  یہِ  چُھ  تِہٕندِ  ژوٗر  کرنُک  سزا  خداے  سٕندِ  طرفہٕ۔  اللہ  تعالیٰ  چُھ  عزت  وول  تہٕ  قوت  وول۔  یُس  سزا  سُہ  یژِھہ  سُہ  کرِ  مُقرر۔  سُہ  چُھ  سٮ۪ٹھاہ  حِکمت  وول۔  سُہ  چُھ  مُنٲسِب  سزا  مُقرر  کران۔"
  },
  {
    "verse_id": 39,
    "translation": "ادٕہ  یُس  اکھاہ  توبہٕ  کرِ  پننہِ  قصورٕہ  پتہٕ۔  بیٚیہِ  سنبھالہِ  پنُن  حال  آیِندٕہ  روزِ  ژوٗر  کرنہٕ  نِشہِ  پتھ  پس  اللہ  تعالیٰ  کرِ  تِہُند  توبہٕ  قبول،  بیشک  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 40,
    "translation": "ژےٚ  چھیہِ  خبر  اے  مُخٲطِب  کہ  پٔزۍ  پٲٹھۍ  اللہ  تعالیٰ  سٕنٛزٕے  پادشاہت  تہٕ  حکومت  چھےٚ  آسمانن  اندر  تہٕ  زمینن  اندر،  یس  خوش  کریس  تس  کرِ  عذاب  تس  دِیہِ  سزا۔  یس  خوش  کریس  تس  کرِ  مغفرت  تس  دِیہِ  معٲفی،  اللہ  تعالیٰ  چُھ  پرتھ  چیزس  پیٚٹھ  قدرت  وول۔"
  },
  {
    "verse_id": 41,
    "translation": "اے  بڈِ  پیغمبرٕہ  محض  کٔرِن  آزردٕہ  تۅہیہِ  تِم  لوٗکھ  یِم  دوران  چھِ  کُفرس  کُن۔  یعنی  یِم  بے  تکلُف  کُفرٕچہِ  کامہِ  کران  چھِ،  أندرٕہ  یِم  چانٹیو  سٍتۍ  ونان  چھِ  اسہِ  اوٚن  ایمان  مگر  ایمان  چُھنہٕ  اوٚنمُت  تِہٕندیو  دِلو  یعنی  تِم  چھِ  مُنافِق،  بیٚیہِ  یہودو  أندرٕہ،  تِم  چھِ  اپُز  وننہٕ  خٲطرٕ  تُہٕنٛزن  کتھن  زورٕہ  کن  تھاوان،  یِم  زورٕہ  کن  دِوان  چھِ  یُتھ  تُہٕنٛز  کتھ  بیین  لوٗکن  نِشہِ  واتناون  یِم  نہٕ  پانہٕ  تۅہیہِ  نِشہِ  وٲتۍ،  یِم  چھِ  تورات  کین  کلمن  پننہِ  جایہِ  پیٚٹھ  ٲسِتھ  تمہِ  جایہِ  نِشہِ  ڈالان۔  بیٚیہِ  تِمن  کلماتن  ہُند  غلط  معنی  تہٕ  مطلب  بیان  کران  تحریف  لفظی  ومعنوی  کران،  توپتہٕ  جماعتس  أکِس  نبی  کریمس  نِشہِ  سوزان۔  تِمن  چھِ  ونان  ہرگاہ  نبی  کریمن  تِی  فرموو  یہِ  اسہِ  بیان  کوٚر  تیٚلیِ  کٔرزِ  قبول،  ہرگاہ  تمہِ  ورٲے  بیٚیہِ  کانہہ  حُکماہ  تِمو  فرموو  تمہِ  نِشہِ  روٗزِو  پتھ  تہٕ  مہ  کٔرِو  قبول،  یس  شخصہٕ  سٕندِ  خٲطرٕ  اللہ  تعالیٰ  یژِھہ  کہ  سُہ  گژِھہ  آزمایشہِ  أندرے  روزُن  کُفروگُمرٲہی  اندر،  توٚہۍ  ہیٚکِو  نہٕ  تِہٕندِ  خٲطرٕ  اللہ  تعالیٰ  ہس  نِشہِ  کینہہ  حٲصِل  کٔرِتھ۔  یعنی  یِمن  لوٗکن  ہٕنٛز  شقاوت  اتھ  درجس  وٲژمٕژ  آسہِ  کہ  تِم  آسن  ہدایت  بننہٕ  نِشہِ  محروم  تِہٕندِ  خٲطرٕ  مہ  سپدِن  تُہٕندۍ  دِلِ  مبارک  آزردٕہ  تہٕ  غمگین،  یِم  گے  یِہٕندِ  خٲطرٕ  اللہ  تعالیٰ  ہن  یوژھمُت  چُھ  کہ  تِہٕندۍ  دِل  کیاہ  گژھن  پاک  سپدٕنۍ،  تِہٕندِ  خٲطرٕ  چھےٚ  دنیاہس  اندر  بٔڈ  خوٲری۔  بیٚیہِ  چُھ  تِہٕندِی  خٲطرٕ  ٲخرتس  اندر  بوٚڈ  عذاب۔"
  },
  {
    "verse_id": 42,
    "translation": "یِم  لوٗکھ  چھِ  اپزِ  خٲطرٕ  تُہٕنٛزن  کتھن  زورٕہ  کن  دِوٕنۍ۔  سخت  حرام  کھیٚوٕنۍ،  پس  ہرگاہ  یِم  تۅہیہِ  نِش  یِن  حکُم  پرژھنہٕ  خٲطرٕ  فٲصلہٕ  کرناونہٕ  خٲطرٕ،  پس  چُھ  تۅہیہِ  اِختیار  خوش  کریو  فرمٲوِیوکھ  حکُم  خۅش  کرِ  کینہہ  مہ  فرمٲوِیوکھ،  اِنکار  کریوٗکھ  فٲصلہٕ  فرماونہٕ  نِشہِ،  ہرگاہ  کینہہ  فرمٲوِیوکھ  نہٕ  ادٕہ  توٚہۍ  مہ  بٔرِو  کانہہ  پرواہ۔  تۅہیہِ  ہیٚکن  نہٕ  تِم  کانہہ  ضریٚر  واتنٲوِتھ  کیازِ  اللہ  تعالیٰ  چُھ  تۅہیہِ  نگہبان  تہٕ  رٲچھ،  ہرگاہ  حکُم  فرمٲوِیوکھ  تیٚلہِ  گژھیٚکھ  بعدل  واِنصاف  حکم  فرماوُن۔  اِسلام  کہ  قانون  مُطٲبِق،  پٔزی  پٲٹھۍ  اللہ  تعالیٰ  چُھ  پسند  کران  تہٕ  ٹوٹھ  تھاوان  عدل  واِنصاف  کروٕنین۔"
  },
  {
    "verse_id": 43,
    "translation": "تعجُب  چُھ  یِم  کِتھہٕ  پٲٹھۍ  دین  کین  معاملاتن  اندر  تۅہیہِ  پنُن  فٲصِل  بناوان  حالانکہ  تِمن  نِشہِ  چھےٚ  تورات  موجود۔  تتھ  منٛز  چُھ  اتھ  مُتعلق  خداے  سٕندۍ  حکُم  تہِ  موجود  تو  پتہٕ  تۅہیہِ  نِشہِ  یِتھ  تۅہیہِ  نِشہِ  سُے  حکُم  بوٗزِتھ،  تو  پپہٕ  تہِ  چھِ  تِم  تمہِ  حُکمہٕ  نِشہِ  بُتھ  پھِران۔  حقیقت  چھےٚ  یہِ  کہ  یِمن  چَھنہٕ  تمہِ  توراتٕچ  تہِ  کینہہ  پژھاہ  بلکہ  چھَنہٕ  تِمن  کُنہِ  چیزٕچ  پژھ۔  نہ  توراتٕچ  نہ  تُہٕندِ  فٲصلٕچ۔  حالانکہ۔"
  },
  {
    "verse_id": 44,
    "translation": "پٔزۍ  پٲٹھۍ  اسہِ  کوٚر  تورات  نٲزِل  حضرتِ  موسیٰ  ہس  پیٚٹھ  یتھ  منٛز  بوٚڈ  ہدایت  چُھ  صحیح  عقٲیدن  ہُند  تہٕ  بوٚڈ  گاش  تہٕ  نٔنۍ  وضاحت  چھےٚ  اعمالن  ہٕنٛز،  امی  تورات  موجوب  چھِ  بنی  اسراییلن  ہٕندۍ  تِم  پیغمبر  یِمو  خداے  سٕندِس  حُکمس  گردن  دٲر  یہودن  حکُم  بیان  کران،  بیٚیہِ  چھِ  امی  موجوب  حکُم  بیان  کران  یہودن  ہٕندۍ  علما  تہٕ  مشٲیِخ  تہِ،  کیازِ  تِمن  چھےٚ  امہِ  کتابہِ  ہٕنٛز  رٲچھ  تہٕ  حفاظت  کرٕنۍ۔  امہِ  کتابہِ  موجوب  پانہٕ  عمل  کرٕنۍ  بیٚیہِ  لوٗکھ  تہِ  عمل  کرناوٕنۍ  مٹہِ  آمٕژ  کرنہٕ۔  بیٚیہِ  ٲسۍ  تِم  امہِ  کتابہِ  ہٕندۍ  گواہ  تہٕ  اقرار  کروٕنۍ،  پس  اے  یہودو  پزِچ  پیروی  کرنس  اندر  یعنی  حضرتِ  محمد  سٕندِس  رِسالتس  تصدیق  کرنس  اندر  مہ  کھوٗژِو  لوٗکن۔  کھوژُن  شوبہِ  مےٚ۔  کیازِ  بہٕ  چُھس  تُہُند  پروردِگار۔  تصدیق  رِسالتِ  محمدیہ  کرنس  نہ  کرنس  پیٚٹھ  کرو  بہٕ  سخت  عذاب،  بیٚیہِ  مہ  ٲسِیوکھ  سٲنۍ  آیات  کٕنان  دنیا  حٲصِل  کرنہٕ  خٲطرٕ  کم  مۅلس  یُس  تۅہیہِ  لوٗکن  نِشہِ  حٲصِل  سپدان  چُھ۔  یۅہے  چُھ  تۅہیہِ  بٲعث  بنان  تصدیق  نہ  کرنُک۔  تۅہیہِ  چُھو  اندیشہٕ  ہرگاہ  اسہِ  تصدیق  کوٚر  تیٚلہِ  ما  گژِھہ  یہِ  آمدنی  بند،  بیٚیہِ  تھٲوِو  یہِ  کتھ  وارٕہ  یاد  کہ  یُس  اکھاہ  نہٕ  خداے  سٕنٛزٕہ  نٲزِل  کرِمژِ  کتابہِ  موجوب  حکُم  دِیہِ  تِم  سٲرِی  چھِ  کٲفر  یعنی  یِمو  پٔزِس  اِنکار  کوٚر  یِتھہٕ  پٲٹھۍ  توٚہۍ  کران  چھِو۔"
  },
  {
    "verse_id": 45,
    "translation": "بیٚیہِ  اوس  اسہِ  تِمن  یہودن  ہٕندِ  خٲطرٕ  توراتس  اندر  ہِ  حکُم  لیٚوکھمُت  تِمن  پیٚٹھ  فرض  کوٚرمُت  کہ  ہرگاہ  کانہہ  شخصاہ  کٲنسہِ  مارِ  عمداًبے  گناہ  یا  زخمی  کرِ،  پٔزۍ  پٲٹھۍ  اکھ  شخص  یعنی  ﴿قٲتِل﴾ ییہِ  مارنہٕ  بییِس  شخصس  یعنی  مقتولس  بدل۔  أچھ  ییہِ  کڈنہٕ  أچھ  بدل،  نس  ییہِ  ژٹنہٕ  نستہِ  بدل،  کن  ییہِ  ژٹنہٕ  کنہٕ  بدل،  دند  ییہِ  کڈنہٕ  دندٕ  بدل۔  یِتھے  پٲٹھۍ  ییہِ  زخمن  قصاص  ہیٚنہٕ،  پس  یُس  شخص  بدلہٕ  ہیٚون  معاف  کرِ  تٔمِس  سپدِ  گنہن  ہٕنٛزِہ  بخشٲیشہِ  ہُند  سبب  یعنی  معاف  کرنس  چُھ  بوٚڈ  ثواب،  چونکہ  یہودیو  اوس  یہِ  حکُم  پس  پُشت  تروومُت  لہٰذا  چُھ  اللہ  تعالیٰ  بیٚیہِ  مُقرر  فرماوان  کہ  بیٚیہِ  یِم  نہٕ  فٲصلہٕ  کرن  تمہِ  حُکمہٕ  سٍتۍ  یُس  اللہ  تعالیٰ  ہن  نٲزِل  کوٚر  پس  تِمے  گٔے  ظٲلِم۔"
  },
  {
    "verse_id": 46,
    "translation": "بیٚیہِ  سوز  اسہِ  تِمن  پیغمبرن  پتے  حضرتِ  عیسٰی  فرزند  حضرتِ  مریم  سُند  یُس  تصدیق  کروُن  اوس  تتھ  کِتابہِ  یۅسہٕ  تِمن  برونٹھ  نٲزِل  کرنہٕ  آمٕژ  ٲس  یعنی  توراتس،  بیٚیہِ  کٔر  اسہِ  عطا  حضرتِ  عیسٰی  ہس  پنٕںۍ  کتاب  اِنجیل  تتھ  منٛز  تہِ  چُھ  تورات  کی  پٲٹھۍ  صحیح  اعتقادن  ہُند  لوٗکن  ہٕندِ  خٲطرٕ  بوٚڈ  ہدایت  بیٚیہِ  کٲفی  روشنی  تہٕ  وضاحت  اعمالن  مُتعلق۔  بیٚیہِ  چُھ  سُہ  اِنجیل  تہِ  تصدیق  کران  تتھ  کتابہِ  یۅسہٕ  تمہِ  برونٹھ  نٲزِل  چھےٚ  کرنہٕ  آمٕژ  یعنی  توراتس  بیٚیہِ  چھےٚ  سۅ  کتاب  وتھ  ہاوٕہ  وٕنۍ۔  بیٚیہِ  بٔڈ  نصیحت  خدایس  کھوژوٕنین  ہٕندِ  خٲطرٕ۔"
  },
  {
    "verse_id": 47,
    "translation": "بیٚیہِ  اوس  اسہِ  حکُم  کوٚرمُت  فٲصلہٕ  کرُن  اِنجیل  وٲلۍ  تِموٕے  احکامو  سٍتۍ  یِم  اللہ  تعالیٰ  ہن  اتھ  منٛز  نٲزِل  کٔرمٕتۍ  چھِ،  ییٚمہِ  وقتُک  نصاریٰ  بوزِن  وارٕہ  کہ  ییٚمۍ  نہٕ  فٲصلہٕ  کوٚر  تمہِ  حُکمہٕ  سٍتۍ  یُس  اللہ  تعالیٰ  ہن  نٲزِل  کوٚ  ر  پس  تِمے  لوٗکھ  گٔے  فاسِق۔  اِنجیلس  منٛز  چھےٚ  حضرتِ  محمد  عربی  سٕندِ  رِسالتٕچ  خبر  توٚہۍ  چھِو  تتھ  اختلاف  کران۔"
  },
  {
    "verse_id": 48,
    "translation": "بیٚیہِ  کٔر  اسہِ  یِتھے  پٲٹھۍ  تورات  وانجیل  پتہٕ  نٲزِل  تۅہیہِ  کُن  یا  رسول  اللہؐ  یہِ  کتاب  یعنی  قرآنِ  مجید  پٔزۍ  پٲٹھۍ  یُس  تصدیق  چُھ  کران  تِمن  کتابن  یِمہٕ  امہِ  برونٹھ  نٲزِل  آمژٕ  چھےٚ  کرنہٕ  بیٚیہِ  چھےٚ  یہِ  کتاب  تمن  کتابن  ہٕنٛز  رٲچھ،  پس  فٲصلہٕ  کٔرِو  توٚہۍ  تِمن  اہلِ  کتابن  منٛز  تمی  حُکمہٕ  سٍتۍ  یُس  خداین  نٲزِل  کوٚرمُت  چُھ۔  پیروی  مہ  کٔرِو  توٚہۍ  تِہٕنٛزن  خواہِشن  ہٕنٛز  سۅ  کتاب  نظر  انداز  کٔرِتھ  یۅسہٕ  تۅہیہِ  نِشہِ  وٲژ،  تۅہیہِ  أندرٕہ  پرتھ  اُمت  خٲطرٕ  چُھ  اسہِ  فروعی  مسٲیلن  متعلق  اکھ  شریعتاہ،  اکھ  دستور  العملاہ  مُقرر  کوٚرمُت  مثلاً  یہودن  ہٕندِ  خٲطرٕ  تورات  نصاریٰ  ہن  ہٕندِخٲطرٕ  اِنجیل  مسلمانن  ہٕندِ  خٲطرٕ  قرآنِ  مجید،  ہرگاہ  اللہ  تعالیٰ  یژِھہ  ہا  تۅہیہِ  سارنٕے  بناوِ  ہا  کُنی  اُمتاہ،  سارنٕے  ہُند  کرِ  ہا  اکُے  شریعتاہ  مگر  تہِ  کوٚرُن  نہٕ  امی  خٲطرٕ  کہ  یُتھ  تۅہیہِ  مُختلف  وقتن  اندر  مُختلف  احکامو  سٍتۍ  آزمٲیِش  کرِ،  پس  کٔرِو  رٕژن  کامین  تہٕ  مُفید  کتھن  اندر  اکھ  أکِس  نِشہِ  برونٹھ  گژھنٕچ  کوٗشِش۔  یعنی  قرآنِ  مجیدس  کٔرِو  پژھ  تمہِ  کین  احکامن  پیٚٹھ  کٔرِو  عمل،  خداے  سٕے  کُن  چُھ  تۅہیہِ  سارنٕے  اکہ  دۅہہ  رجوع  کرُن،  پس  باوِ  سُہ  تۅہیہِ  تِمہٕ  سارے  کتھہٕ  یِمن  منٛز  توٚہۍ  حق  و صداقت  ظٲہِر  آسنٕکہ  باوجود  اختلاف  کران  ٲسِو۔"
  },
  {
    "verse_id": 49,
    "translation": "بیٚیہِ  چھِ  أسۍ  تۅہیہِ  مُقرر  حکُم  فرماوان  کہ  توٚہۍ  کٔرِو  فٲصلہٕ  لوٗکن  اندر  تمی  حُکمہٕ  سٍتۍ  یُس  اللہ  تعالیٰ  ہن  تۅہیہِ  پیٚٹھ  نٲزِل  کوٚر  پتہٕ  پتہٕ  مہ  پٔکِو  تِہٕنٛزن  خواہِشن،  بیٚیہِ  کھوٗژِو  تِمن  پوٗرٕ  احتیاط  کٔرِو  یُتھ  نہٕ  تِم  تۅہیہِ  خداے  سٕندیو  احکامو  أندرٕہ  کُنہِ  حُکمس  تعمیل  تہٕ  جٲرِی  کرنہٕ  نِشہِ  ڈالن،  قرآنِ  مجیدُک  فٲصلہٕ  واضح  تہٕ  روشن  آسنٕکہِ  باوجود  ہرگاہ  یِم  لوٗکھ  توتہِ  روگردٲنی  تہٕ  نافرمٲنی  کران  روزن  تیٚلہِ  زٲنِو  توٚہۍ  کہ  اللہ  تعالیٰ  چُھ  یژھان  بعض  گنہن  ہٕندِ  وجہہ  مُصیبتس  گرفتار  کرُن،  پٔزۍ  پٲٹھۍ  وارِیاہ  چھِ  یِمو  لوٗکو  أندرٕہ  نافرمان۔"
  },
  {
    "verse_id": 50,
    "translation": "ییٚلہِ  بعض  یہودو  وۅن  اسہِ  چُھنہٕ  قرآن  وتوراتُک  حکُم  قبول  اللہ  تعالیٰ  ہن  فرمووُکھ  کیاہ  یِم  یہود  چھا  زمانہٕ  جاہلیتُک  حکُم  ژھانڈان  یُس  کٲفرو  آسمٲنی  شریعتس  خلاف  پانے  بنوومُت  چُھ۔  لہٰذا  خدایی  فٲصلہٕ  ترٲوِتھ  بیٚیہِ  کانہہ  فٲصلہٕ  ژھانڈُن  یہِ  گٔیہِ  عینِ  جہالت،  فٲصلہٕ  کرنس  اندر  کُس  اکھاہ  ہیٚکہِ  ٲسِتھ  یُتھ  رُت  خداے  سٕںدِ  کھۅتہٕ  یقین  والین  نِشہِ۔  لیکن  یہِ  کتھ  تگہِ  زانٕنۍ  یقین  والین  ایمان  دارن۔"
  },
  {
    "verse_id": 51,
    "translation": "اے  باایمانو  !یہودتہٕ  نصاریٰ  مہ  بنٲوِیوکھ  پنٕنۍ  دوست  یِم  دۅشوے  چھِ  مسلمانن  ہٕندۍ  دُشمن،  تِم  چھِ  پانہٕ  وٲنۍ  أڈۍ  اڈین  ہٕندۍ  دوست  یعنی  یہودۍ  یہودۍ  پانہٕ  وٲنۍ،  نصاریٰ  نصاریٰ  پانہٕ  وٲنۍ  تِمن  چھےٚ  پانہٕ  وٲنۍ  مُناسبت۔  تۅہیہِ  چَھنہٕ  تِمن  سٍتۍ  کانہہ  مُناسبت،  یُس  اکھا  دوستی  لاگہِ  تِمن  سٍتۍ  تۅہیہِ  أندرٕہ۔  سُہ  ییہِ  گٕنٛزراونہٕ  تِموٕے  أندرٕہ،  پٔزۍ  پٲٹھۍ  اللہ  تعالیٰ  چُھنہٕ  کامیٲبی  ہٕںٛز  وتھ  ہاوان  ظٲلِمن  یِمن  نہٕ  یہِ  بوزُن  تگان  چُھ  کہ  کمن  سٍتۍ  گژِھہ  دوستی  لاگٕنۍ،  کمن  سٍتۍ  گژِھہ  دُشمنی  تھاوٕنۍ،  تِم  چھِ  پنُن  نقصان  پانے  کران۔"
  },
  {
    "verse_id": 52,
    "translation": "پس  وُچھان  چُھہکھ  ژٕ  اے  وُچھوٕنہِ  تِم  لوٗکھ  یِہٕندین  دِلن  اندر  نفاقٕچ  بیمٲرۍ  چھےٚ،  تِم  کِتھہٕ  پٲٹھۍ  چھِ  جلدی  کران  یہود و نصاریٰ  ہن  سٍتۍ  رلنس  اندر،  تو  پتے  تِمن  کانہہ  شخصاہ  تتھ  پیٚٹھ  ملامت  چُھ  کران،  دپان  چھِ  أسۍ  چھِنہٕ  دِلہٕ  کِنۍ  تِمن  سٍتۍ  رلان  بلکہ  چھِ  أسۍ  اکہِ  خاص  مصلحت  کِنۍ  تِمن  سٍتۍ  رلان۔  أسۍ  چھِ  کھۅژان  اسہِ  ما  واتہِ  کانہہ  بلایاہ،  تمی  مۅکھہٕ  چھِ  أسۍ  تِمن  سٍتۍ  یارٕز  تھاوان  لٲگِتھ  یُتھ  تمہِ  ساتہٕ  کرن  تِم  اسہِ  کانہہ  مدتھاہ،  پس  قریب  چُھ  کہ  اللہ  تعالیٰ  کرِ  عطا  مسلمانن  فتح  یا  کرِ  جٲرِی  پننہِ  طرفہٕ  کانہہ  حُکماہ  تِہٕنٛزِ  کامیٲبی  ہُند  مُنافِقن  ہٕنٛزِ  رُسوٲیی  ہُند،  پس  سپدن  تمہِ  ساتہٕ  تِم  مُنٲفِق  تِمن  کتھن  پیٚٹھ  یِمہٕ  پننین  دِلن  اندر  کھٹِتھ  تھاوان  ٲسۍ  نٲدِم  تہٕ  پشیمان۔"
  },
  {
    "verse_id": 53,
    "translation": "تمی  ساتہٕ  ونن  باایمان  تعجُب  کِنۍ  کیاہ  یِمے  گٔیہِ  تِم  لوٗکھ  یِم  خداے  سٕندۍ  سخت  قسم  ہٲوۍ  ہٲوۍ  اسہِ  ونان  ٲسۍ  زِ  أسۍ  چھِ  تۅہِی  سٍتۍ۔  حقیقتس  اندر  ٲسۍ  سانین  دُشمنن  سٍتۍ  رٔلِتھ،  تِہٕںٛزٕ  سارے  کار  سٲزی  سپزٕہ  امہِ  نفاق  سٍتۍ  تباہ  وبرباد۔  پس  سپٕدۍ  تِم  تاوان  زدو  أندرٕہ۔  دۅشوِیو  طرفو  سپٕدۍ  تِم  ناکام  کیازِ  کٲفر  سپٕدۍ  پانہٕ  مغلوب،  مسلمانن  سپٕزۍ  تِہٕنٛز  خباثت  معلوم۔  نہ  گٔے  اورٕکۍ  تہٕ  نہ  گٔے  یورٕکۍ۔"
  },
  {
    "verse_id": 54,
    "translation": "اے  باایمانو  یُس  اکھاہ  تۅہیہِ  أندرٕہ  پننہِ  دین  نِشہِ  یعنی  اِسلام  نِشہِ  نیرِ،  مۅرتد  سپدِ،  سُہ  مہ  زٲنِنۍ  تٔمسٕندِ  مۅرتد  سپدٕنہٕ  سٍتۍ  ما  ووت  پٔزِس  دینس  کانہہ  نقصاناہ،  کیازِ  اِسلٲمی  خدمت  انجام  دِنہٕ  خٲطرٕ  کرِ  اللہ  تعالیٰ  پٲدٕہ  جلدی  لوٗکو  أندرٕہ  تِتِھس  جماعتس  یِم  خدایس  ٹٲٹھۍ  آسن۔  تِمن  تہِ  آسہِٕ  خدا  ٹوٹھ،  یِم  نرم  دِل  شفیق  آسن  باایمانن  پیٚٹھ  سخت  زبردست  آسن  کٲفرن  پیٚٹھ،  جہاد  کروٕنۍ  آسن  کٲفرن  سٍتۍ  خداے  سٕنٛزِ  وتہِ  اندر،  پزچہ  جایہِ  تہٕ  دین  کِس  معاملس  اندر  آسن  نہٕ  تِم  کھوژوٕنۍ  کٲنسہِ  ملامت  کروٕنۍ  سٕندِس  ملامتس،  باایمانن  یِم  صفت  آسن  یہِ  چُھ  خداے  سُند  فضل۔  یتھ  جماتس  خوش  کریس  تتھ  جماعتس  چُھ  عطا  کران،  اللہ  تعالیٰ  چُھ  پننِس  فضلس  منٛز  سٮ۪ٹھاہ  وسعت  وول۔  اگر  سُہ  یژِھہ  سارنٕے  کرِ  یِم  صفت  عطا۔  مگر  سارنٕے  ہُند  حال  چُھ  پوٗرٕ  زانن  وول۔  تس  چھےٚ  خبر  کس  چھےٚ  قٲبلیت  کس  چَھنہٕ  قٲبلیت۔"
  },
  {
    "verse_id": 55,
    "translation": "اے  باایمانو  تُہُند  دوست  چُھ  اللہ  تعالیٰ  بیٚیہِ  تِہُند  پیغمبر  بیٚیہِ  تِم  باایمان،  یِمن  ہٕنٛز  طریق  چھےٚ  کہ  برپا  چھِ  تھاوان  نماز،  ادا  چھِ  کران  تِم  زکوٰت  درحالتیکہ  تِم  چھِ  خشوع  کروٕنۍ  خداے  سٕے  برونٹھ  کنہِ  نمہٕ  وٕنۍ۔"
  },
  {
    "verse_id": 56,
    "translation": "بیٚیہِ  یِم  لوٗکھ  دوست  تھاون  خدایس  بیٚیہِ  تِہٕندِس  پیغمبرس  بیٚیہِ  باایمانن۔  تِم  گٔے  خداے  سٕندۍ  لوٗکھ  تہٕ  خداے  سٕنٛز  جماعت۔  پٔزۍ  پٲٹھۍ  خداے  سٕنٛز  جماعتھٕے  چھےٚ  غٲلِب۔"
  },
  {
    "verse_id": 57,
    "translation": "اے  باایمانو  تِم  لوٗکھ  یِم  تُہٕندِس  دینس  چھِ  ٹھٹھہٕ  کران  تہٕ  گِندان  بکمالِ  حقارت  وُچھان  یُس  اِنکارُک  علامت  چُھ  تِمو  أندرٕہ  یِمن  کتاب  آیہِ  دِنہٕ  تۅہیہِ  برونٹھ  یعنی  یہود  ونصاریٰ  بیٚیہِ  یِتھے  پٲٹھۍ  کٲفر  تہٕ  مُشرِک  مہ  بنٲوِیوکھ  پنٕنۍ  دوست،  بیٚیہِ  کھوٗژِو  خدایس  یعنی  تِہٕنٛز  نافرمٲنی  کرنس  چھِوہے  توٚہۍ  پٔزۍ  پٲٹھۍ  باایمان۔"
  },
  {
    "verse_id": 58,
    "translation": "یِتھہٕ  پٲٹھۍ  تُہٕندین  دین  کین  اصوٗلن  سٍتۍ  چھِ  تِم  ٹھٹھہٕ  کران  یِتھے  پٲٹھۍ  چھِ  تِم  تُہٕندِ  دین  کین  فروعن  سٍتۍ  تہِ  ٹھٹھہٕ  کران۔  چنانچہ  ییٚمہِ  ساتہٕ  توٚہۍ  لوکن  ناد  دِوان  چھِو  نمازِ  کُن  یعنی  بانگ  دپان  چھِو۔  تتھ  تہِ  چھِ  تِم  ٹھٹھہٕ  کران۔  گِندنٕہناہ  بوزان۔  کیازِ  یہِ  چھےٚ  جماعتھاہ  عقلہِ  رۅستُے۔"
  },
  {
    "verse_id": 59,
    "translation": "فرمٲوِیوکھ  توٚہۍ  یا  رسول  اللہؐ  اے  اہلِ  کتابو  یعنی  یہودو  توٚہۍ  کۅسہٕ  کتھ  چھِو  اسہِ  اندر  غٲبٕچ  لبان  یتھ  پیٚٹھ  توٚہۍ  اسہِ  چھِو  ٹھٹھہٕ  کران۔  کیاہ  یۅہے  الزام  چھِو  توٚہۍ  اسہِ  دِوان  کہ  اسہِ  کیاہ  کٔر  پژھ  کُنِس  خدایس  بیٚیہِ  تتھ  یہِ  اسہِ  کُن  نٲزِل  آو  کرنہٕ  یعنی  قرآنِ  مجید۔  بیٚیہِ  تتھ  یہِ  نٲزِل  آو  کرنہٕ  اسہِ  برونٹھ  یعنی  تورات  وانجیل۔  بیٚیہِ  کیاہ  چھِ  أسۍ  ونان  کہ  تۅہیہِ  أندرٕہ  چھِ  اکثر  تِم  یِم  نافرمان  چھِ۔  یِم  نہٕ  پننہِ  کتابہِ  ہُند  یعنی  توراتُک  حکُم  مانان  چھِ۔  نہ  چھےٚ  تۅہیہِ  قرآنِ  مجیدٕچ  پژھ  نہ  تورات  و  انجیلٕچ  پژھ۔  کیازِ  تورات  وانجیلس  منٛز  چُھ  قرآنِ  مجیدس  پژھ  کرنُک  حکُم،  توٚہۍ  چھِو  تتھ  اِنکار  کران۔  ییٚمۍ  أکِس  حِصس  اِنکار  کوٚر  تٔمۍ  کوٚر  سٲرسٕے  اِنکار۔  لہٰذا  چُھ  عیبدار  تہٕ  قٲبلِ  مذمت  توٚہۍ۔  ٹھٹھس  سزاوار  تہِ  توٚہۍ  مگر  پنٕنۍ  عٲب  چُھونہٕ  بوزنہٕ  یِوان  کینہہ  اسہِ  چھِو  پھیٖرِتھ  ناحق  ٹھٹھہٕ  کران۔"
  },
  {
    "verse_id": 60,
    "translation": "فرمٲوِیوکھ  توٚہۍ  یا  رسول  اللہؐ  کہ  بہٕ  ما  کروٕہ  خبر  زِ  خدایس  نِشہِ  کۅسہٕ  وتھ  چھےٚ  بدتر  جزا  کہ  تہٕ  مزوٗرِہ  ہٕندِ  اعتبارٕہ،  سۅ  چھےٚ  تِمنٕے  لوٗکن  ہٕنٛز  وتھ  یِمن  پیٚٹھ  اللہ  تعالیٰ  ہن  لعنت  کٔر۔  یِمن  پیٚٹھ  تِہٕنٛز  بیزٲری  چھےٚ  یِمن  اللہ  تعالیٰ  مسخہٕ  صورت  کٔرِتھ  واندرن  تہٕ  ثورن  ہٕنٛز  شکٕل  کرِ۔  بیٚیہِ  کٔر  تِمو  پرستِش  شیطان  سٕنٛز۔  وۅنۍ  وُچھتو  توٚہۍ  کۅسہٕ  وتھ  چھےٚ  یچھ،  سۅ  وتھ  یتھ  منٛز  غیراللہ  سٕنٛز  پرستِش  کرنہٕ  ییہِ  کِنہٕ  سۅ  وتھ  یتھ  منٛز  توحیدٕے  توحید  چُھ  یتھ  منٛز  انبیاہن  ہُند  تصدیق  چُھ،  یِمے  لوٗکھ  چھِ  یِم  سٮ۪ٹھاہ  بدتر  چھِ  ٲخرتس  اندر  جایہِ  کِنۍ  کیازِیِہٕنٛز  جاے  چھےٚ  نارِ  جہنم،  بیٚیہِ  چھِ  ڈٔلمٕتۍ  سیٚزِ  وتہِ  نِشہِ  کیازِ  توحید و تصدیق  رسالت  نِشہِ  چھِ  تِم  سٮ۪ٹھاہ  دوٗر۔  یِتھین  شخصن  ہٕنٛز  وتھ  یۅسہٕ  سبب  سپدِ  نارِ  جہنمٕچ  خدایس  نِشہِ  دوٗری  ہٕنٛز  یقیناً  گٔیہِ  سۅے  وتھ  یچھ۔  اے  یہودو  تۅہیہِ  چھو  اختیار  کٔر  مٕژ  یہے  وتھ۔  لہٰذا  کمہِ  بُتھہِ  چھِو  توٚہۍ  موحدن  تصدیق  انبیا  کروٕنین  معبودِ  برحق  سٕنٛز  عبادت  کروٕنین  ٹھٹھہٕ  کران۔"
  },
  {
    "verse_id": 61,
    "translation": "بیٚیہِ  ییٚلہِ  تِم  مُنافِق  تۅہیہِ  نِشہِ  یِوان  چھِ  دپان  چھِ  تۅہیہِ  اسہِ  اوٚن  ایمان  حالانکہ  یِم  ژاے  تہِ  کُفر  ہیٚتھٕے  دراے  تہِ  کُفر  ہیٚتھٕے،  اللہ  تعالیٰ  سٕے  چُھ  علم  تِمن  سارنٕے  کتھن  ہُند  یِمہٕ  کتھہٕ  تہٕ  عقٲید  تِم  دِلن  منٛز  کھٹان  ٲسۍ  یعنی  عقٲیدِ  کُفریہ۔"
  },
  {
    "verse_id": 62,
    "translation": "بیٚیہِ  چُھوکھ  توٚہۍ  وُچھان  یِمو  یہودو  أندرٕہ  وارِیاہ  لوٗکھ  یِم  دورٕہ  دور  چھِ  کران  گناہ  یعنی  اپُز  وننس  اندر  بیٚیہِ  ظُلم  کرنس  تہٕ  مالِ  حرام  کھیٚنس  اندر،  واقعی  سٮ۪ٹھاہ  یچھ  چھےٚ  تِمہٕ  کامہِ  یِمہٕ  تِم  کران  ٲسۍ۔"
  },
  {
    "verse_id": 63,
    "translation": "تِمن  کونہٕ  سنا  چھِ  عٲلِم  تہٕ  مشٲیِخ  منع  کران  اپُز  وننہٕ  نِشہِ  تہٕ  حرام  کھیٚنہٕ  نِشہِ۔  البتہ  سٮ۪ٹھاہ  یچھ  چُھ  تہِ  سورُے  یہِ  تِم  کران  ٲسۍ۔"
  },
  {
    "verse_id": 64,
    "translation": "یہودو  دوٚپ  خداے  سُند  اتھہٕ  چُھ  عطا  وبخشِشہِ  کرنہٕ  نِشہِ  بند  یعنی  نعوذباللہ  بُخل  چُھو  کران،  حقیقتس  منٛز  چھِ  بندگٔمٕتۍ  تِہٕندِی  اتھہٕ  کیازِ  تِم  چھِ  پانہٕ  سخت  بُخل۔  یِژھ  کتھ  وننہٕ  سببہٕ  آیہِ  تِمن  لعنت  کرنہٕ۔  تِم  آے  خداے  سٕنٛزِ  رحمت  نِشہِ  دوٗر  کرنہٕ،  بلکہ  چھِ  خداے  سٕندۍ  دۅشوے  اتھہٕ  ؤتھِی۔  سُہ  چُھ  خرٕچ  کران  پنُن  فضل  وکرم  عطا  کران  یِتھہٕ  پٲٹھۍ  خوش  چُھس  کران۔  یِمن  خوش  چُھس  کران،  تۅہیہِ  پیٚٹھ  یہِ  نٲزِل  کرنہٕ  آو  تُہٕندِس  پروردِگارٕہ  سٕندِ  طرفہٕ  تہِ  ہُر  راوِ  ضروٗر  تِمو  أندرٕہ  وارِیہن  یہودن  سرکشی  تہٕ  کُفر  تِمن  سپدِنہٕ  پننہِ  جُرمُک  احساس  کُنہِ  وقتہٕ،  تمی  کُفرک  تہٕ  سرکشی  ہُند  نتیجہ  چُھ  کہ  اسہِ  تروو  تِمن  اندر  عداوت  تہٕ  بُغض  یُس  نہٕ  قیامتس  تام  یِمن  منٛز  دوٗر  سپدِ،  ییٚلہِ  ییٚلہِ  تِم  لڑایہِ  تہٕ  جنگُک  نار  چھِ  مسلمانن  خلاف  زوٚوٕراوان  اللہ  تعالیٰ  چُھ  تتھ  نارس  ژھیٚتہٕ  کران  ییٚلہِ  تِم  تتھ  منٛز  ناکام  چھِ  سپدان،  تِم  چھِ  پوٗشیدٕہ  طور  سٮ۪ٹھاہ  کوٗشِش  کران  مُلکس  اندر  خرٲبی  ہٕنٛز  تہٕ  فسادٕچ  چونکہ  اللہ  تعالیٰ  چُھنہٕ  ہرگِز  پسند  کران  مُفسِدن  تہٕ  خراب  کروٕنین۔  لہٰذا  دِیہِ  تِمن  ضروٗر  سزا۔"
  },
  {
    "verse_id": 65,
    "translation": "ہرگاہ  اہلِ  کتاب  پژھ  کرہن  بیٚیہِ  نافرمٲنیو  نِشہِ  پتھ  روزہن  أسۍ  کرہو  ضروٗر  تِہٕندین  گنہن  بخشٲیِش  بیٚیہِ  واتناوہوکھ  ضروٗر  نعمتن  ہٕندِس  جنتس  اندر  مگر  تِم  چھِنہٕ  سرکشی  تہٕ  نافرمٲنی  تراوان  ییٚمہِ  سببہٕ  تِم  پنُن  پان  محروم  چھِ  کران۔"
  },
  {
    "verse_id": 66,
    "translation": "بیٚیہِ  ہرگاہ  تِم  انجیلٕکۍ  احکام  بیٚیہِ  تِم  احکام  یِم  تِمن  کُن  نٲزِل  کرنہٕ  آے  بواسطہ  پیغمبر  آخرالزمان  صلی  اللہ  علیہ  و سلم  بجا  انہن  تِمن  ژلہِ  ہا  سٲرٕے  تنگی،  ادٕہ  آسہن  کھیٚوان  خداے  سٕنٛزِہ  تمہِ  نعمژٕ  یِمہٕ  یِمن  پیٚٹھۍ کِنۍ  آسمان  کہ  طرفہٕ  وسان  چھےٚ۔  یِمہٕ  یِہٕندیو  کھۅرَو  بوٚنۍ  کِنۍ  زمینس  منٛز  کھسان  چھےٚ۔  مگر  تِمو  کٔر  تورات  واِنجیلٕچ  سٲرٕے  تعلیم  ضایع،  تمی  گٔے  خوار  تہٕ  ذلیل،  تِمو  أندرٕ  چھےٚ  اکھ  جماعتھاہ  میانہٕ  روی  کران  تِم  گٔے  یِمو  پیغمبرآخرالزمانس  ایمان  اوٚن  تہٕ  پژھ  کٔر  حضرتِ  عبداللہ  بِن  سلام  ہِیو  یہودن  اندر،  حضرتِ  نجاشی  ہِیو  نصاریٰ  ہن  اندر،  اکثر  چھِ  یہودو  أندرٕہ  تِم  یِہٕنٛزٕ  کامہِ  سٮ۪ٹھاہ  یچھ  چھےٚ۔"
  },
  {
    "verse_id": 67,
    "translation": "اے  بڈِ  پیغمبرٕہ  واتناویو  خداے  سٕندین  بندن  تہِ  سورُے  یہِ  نٲزِل  آو  کرنہٕ  تۅہیہِ  کُن  تُہٕندِس  پروردِگارٕہ  سٕندِ  طرفہٕ۔  دُشمنن  ہُند  مہ  بٔرِو  کانہہ  پروا،  ہرگاہ  توٚہۍ  تہِ  کٔرِو  نہٕ  یعنی  سورُے  نہ  واتناونہٕ  سٍتۍ  یِتھہٕ  پٲٹھۍ  یہِ  فرض  پھُٹان  چُھ  یِتھے  پٲٹھۍ  تمہِ  منٛزٕہ  کانہہ  کتھاہ  نہ  سٍتۍ  تہِ  چُھ  یہِ  فرض  پُھٹان۔  تبلیغ  احکامن  اندر  مہ  بٔرِو  دُشمنن  ہُند  کانہہ  پروا،  اللہ  تعالیٰ  حض  کرِ  پانہٕ  تۅہیہِ  رٲچھ  لوٗکن  ہٕندِ  شرٕہ  نِشہِ،  پٔزۍ  پٲٹھۍ  اللہ  تعالیٰ  ہاوِنہٕ  ہرگِز  کامیٲبی  ہٕنٛز  وتھ  کٲفرن۔  تِم  ہیٚکن  نہٕ  تۅہیہِ  کینہہ  کٔرِتھ۔"
  },
  {
    "verse_id": 68,
    "translation": "فرمٲوِیوکھ  توٚہۍ  یا  رسول  اللہؐ  اے  اہلِ  کتابو  توٚہۍ  چھِو  نہٕ  کُنہِ  صحیح  وتہِ  پیٚٹھ،  یوٚتانۍ  نہٕ  توٚہۍ  بجا  أنِو  تورات  واِنجیلٕکۍ  احکام  بیٚیہِ  تِم  احکام  یِم  نٲزِل  کرنہٕ  آے  تۅہیہِ  کُن  بواسطہ  پیغمبر  آخرالزمان  صلی  اللہ  علیہ  و سلم  یعنی  قرآنِ  مجید،  بیٚیہِ  ہُرراوِ  تہِ  ضروٗر  یہِ  تۅہیہِ  کُن  آو  نٲزِل  کرنہٕ  تُہٕندِس  پروردِگارٕہ  سٕندِ  طرفہٕ  تِمن  یہودن  تہٕ  نصاریٰ  ہن  سرکشی  تہٕ  کُفر،  پس  مہ  کٔرِو  توٚہۍ  افسوس  تِمن  لوٗکن  ہٕںدِس  حالس  پیٚٹھ  یِمو  پزِ  نِشہِ  اِنکار  کوٚر۔"
  },
  {
    "verse_id": 69,
    "translation": "یہِ  چھےٚ  پٔزکتھ  کہ  تِم  لوٗکھ  یِمو  ایمان  اوٚن  بیٚیہِ  تِم  لوٗکھ  یِم  یہودی  صابی  تہٕ  نصاریٰ  چھِ،  یِمو  ساروٕے  أندرٕہ  یِمو  ایمان  اوٚن  کُنِس  خدایس  بیٚیہِ  پٔتمِس  دۅہس  یعنی  قیامتس۔  بیٚیہِ  کریٚکھ  رٕژٕ  عملہٕ،  پس  چُھنہٕ  تِمن  ٲخرتس  اندر  کانہہ  خوفاہ  نہ  چُھ  کانہہ  غماہ۔"
  },
  {
    "verse_id": 70,
    "translation": "یتھ  منٛز  چُھنہٕ  کانہہ  شک  کہ  اسہِ  کرنٲوۍ  بنی  اسراییل  سارنٕے  پیغمبرن  تصدیق  واطاعت  کرنس  پیٚٹھ  برونٹھ  تہِ  عہد۔  بیٚیہِ  سوٗزۍ  تِمن  کُن  وارِیاہ  پیغمبر  سُہ  عہد  ژیٚتس  پاونہٕ  خٲطرٕ،  مگر  تِہٕںٛز  حالت  ٲس  ییٚلہِ  تِمن  نِشہِ  کانہہ  پیغمبراہ  اوس  واتان  تِم  حکُم  ہیٚتھ  یِم  نہٕ  تِہٕنٛزن  نفسٲنی  خواہِش  موافِق  آسان  ٲسۍ  تِم  ٲسۍ  تِمو  پیغمبرو  أندرٕہ  بعضن  اپُزیٲرۍ  ونان  تہٕ  بعضن  ٲسۍ  قتل  کران۔"
  },
  {
    "verse_id": 71,
    "translation": "خیال  ٲسۍ  کران  اتھ  پیٚٹھ  وۅتھہِ  نہٕ  باز  خواستی  کینہہ،  پس  سپٕدۍ  أنۍ  تہٕ  زٔرۍ۔  تو  پتہٕ  کٔر  اللہ  تعالیٰ  ہن  تِمن  پیٚٹھ  رحمت  سٍتۍ  توجہ  کہ  بیاکھ  پیغمبر  سوٗزُن  تِمن  کُن  دیٚوتِم  سیٚزِ  وتہِ  پیٚٹھ  یِن۔  مگر،  تو  پتہٕ  سپٕدۍبیٚیہِ  تِمو  أندرٕہ  وارِیاہ  أنۍ  تہٕ  زٔر  ۍیعنی  تعمیلِ  احکام  کرنہٕ  نِشہِ  کٔرٕکھ  روگردٲنی،  اللہ  تعالیٰ  اوس  تِہٕنٛزٕ  سارے  کامہِ  وُچھان  یعنی  تِہُند  خیال  اوس  غلط  کہ  اسہِ  چُھنہٕ  باز  خواستی  کینہہ۔"
  },
  {
    "verse_id": 72,
    "translation": "یقیناً  چھِ  تِم  لوٗکھ  کٲفر  یِم  ونان  چھِ  خدا  چُھ  عینِ  مسیح  سُند  نیٚچُو  یعنی  تِم  زٕ  چھِ  مُتحد  تہٕ  کُنِی،  حالانکہ  پانہٕ  چُھ  فرماوان  مسیح  بِن  مریم  اے  بنی  اسراییلو  عبادت  کٔرِو  توٚہۍ  معبودِ  برحق  سٕنٛز  یُس  میون  تہٕ  تُہُند  پروردِگار  چُھ،  بیشک  ییٚمۍ  أکِس  خدایس  بیٚیہِ  کانہہ  کُنہِ  چیزس  منٛز  شریک  ٹھہروو  تس  پیٚٹھ  کوٚر  یقیناً  اللہ  تعالیٰ  ہن  جنت  حرام۔  تِہٕنٛز  جاے  چھےٚ  نارِ  جہنم،  یِتھین  ظٲلِمن  خٲطرٕ  آسنہِ  کانہہ  مددگاراہ  یُس  نارٕ  نِشہِ  مۅکلٲوتھ  تِمن  جنتس  منٛز  واتناوِ۔  یِتھہٕ  پٲٹھۍ  عقیدٕہ  اِتحاد  بٲطِل  چُھ  یِتھے  پٲٹھۍ  چُھ  عقیدے  تثلیث  تہِ  بٲطِل۔  چنانچہ  اللہ  تعالیٰ  چُھ  فرماوان۔"
  },
  {
    "verse_id": 73,
    "translation": "یقیناً  چھِ  تِم  لوٗکھ  تہِ  کٲفر  یِمو  دوٚپ  خدا  چُھ  ترٚیو  أندرٕہ  ﴿مول  گۅبُر۔  بیٚیہِ  روح  القدس﴾،  حالانکہ  کانہہ  معبوداہ  چُھنہٕ  خدایس  ورٲے،  ہرگاہ  تِم  یِمو  کتھو  نِشہِ  پتھ  روزن  نہٕ  البتہ  ضروٗر  رٹہِ  تِمن  یِمو  کُفرچہ  کتھہٕ  کرِ  تِمو  أندرٕہ  ٲخرتس  اندر  کڈُر  عذاب  یُس  دگ  تہٕ  دود  تُلہٕ  وُن  آسہِ۔"
  },
  {
    "verse_id": 74,
    "translation": "یِم  توحیدٕکۍ  مضامین  تہٕ  شِرکٕکۍ  وعید  شدید  بوٗزِتھ  تہِ  چھِنا  تِم  خدایس  کُن  رجوع  کٔرِتھ  توبہٕ  کران  بیٚیہِ  کونہٕ  چھِ  تس  مغفرت  منگان۔  سُہ  کرِہکھ  مغفرت  کیازِ  سُہ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 75,
    "translation": "حضرتِ  مسیح  بِن  مریم  نَے  چُھ  عینِ  خدا  نہ  چُھ  جُزِ  خدا  بلکہ  چُھ  اکھ  مرتبہٕ  وول  پیغمبراہ،  تس  برونٹھ  تہِ  چھِ  گُذریمٕتۍ  کٍتیاہ  صاحبِ  معجزات  پیغمبر  یِمن  نہٕ  عیسٲیی  خدا  مانان  چھِ۔  ہرگاہ  پیغمبری  تہٕ  معجزٕہ  خدا  آسنٕچ  دلیل  چھےٚ۔  تیٚلہِ  گٔژھۍ  تِم  سٲرِی  پیغمبر  تہِ  خدا  زانٕنۍ۔  ہرگاہ  پیغمبری  تہٕ  معجزات  خدا  آسنٕچ  دلیل  چھَنہٕ  تیٚلہِ  کیاہ  خصوصیت  چھےٚ  حضرتِ  عیسیٰ  سٕنٛز  تِم  چُھوکھ  عینِ  خدا  یا  جُزِ  خدا  مانان،  یِتھے  پٲٹھۍ  چَھنہٕ  تِہٕںٛز  والدٕہ  تہِ  خدا  تہٕ  جُزِ  خدابلکہ  چھےٚ  سۅ  پٔزیٲرتہٕ  نیکو  کار  خاتوناہ۔  تِمن  دۅشوٕنۍ  ہٕندِ  خدا  نہ  آسنٕچ  دلیل،  یِم  دۅشوے  ماجہِ  پٔتھٕر  ٲسۍ  انسانن  ہٕندۍ  پٲٹھۍ  غذا  کھیٚوان۔  یِم  پنٕںۍ  زندگی  قٲیِم  تھاونہٕ  خٲطرٕ  کھیٚنس  چیٚنس  کُن  محتاج  آسن  تِم  ہیٚکن  نہٕ  خدا  ٲسِتھ  یا  خداے  سٕندۍ  شریک  ٲسِتھ۔  کیازِ  خدا  گوو  سُے  یُس  نہٕ  کُنہِ  چیزس  کُن  محتاج  آسہِ،  وُچھِو  أسۍ  کِتھہٕ  کٕنۍ  چھِ  یِمن  لوٗکن  وضاحت  سان  دلیلہٕ  بیان  کران۔  تو  پتہٕ  وُچُھو  کوکُن  چھِ  یِم  اُلٹہٕ  پھیران۔  یہِ  پٔزکتھ  ماچھکھ  بوزنہٕ  یِوان۔"
  },
  {
    "verse_id": 76,
    "translation": "توٚہۍ  فرمٲوِیوکھ  یا  رسول  اللہؐ  اے  یہود و نصاریٰ  ہو  کیاہ  توٚہۍ  چھِو  معبودِ  برحق  ترٲوِتھ  تِمن  مخلوقن  ہٕںٛز  پرستِش  کران  یِم  نہٕ  مٲلِک  چھِ  تُہٕندِس  کُنہِ  چیزس  تہٕ  نفعس  تہٕ  ضررس،  حالانکہ  اللہ  تعالیٰ  چُھ  سورُے  بوزٕ  وُن  سورُے  زانہٕ  وُن  تو  تہِ  چھِو  نہٕ  توٚہۍ  تس  کھوژان  تہٕ  کُفرو  شِرکہٕ  نِشہِ  باز  یِوان۔"
  },
  {
    "verse_id": 77,
    "translation": "فرمٲوِیوکھ  توٚہۍ  یارسول  اللہؐ  اے  اہلِ  کتابو  ناحق  مہ  ٲسِو  پننہٕ  دین  کین  معاملن  اندر  حدٕہ  ڈلان،  بیٚیہِ  مہ  ٲسِو  پیروی  کران  تِمن  لوٗکن  ہٕنٛز  یِم  تۅہیہِ  برونٹھٕے  چھِ  گُمراہ  سپٕدمٕتۍ،  بیٚیہِ  چھِ  تِمو  پانس  سٍتۍ  وارِیاہ  گُمراہ  کٔرمٕتۍ،  بیٚیہِ  چھِ  تِم  پانہٕ  سیٚزِ  وتہِ  نِشہِ  ڈٔلمٕتۍ۔"
  },
  {
    "verse_id": 78,
    "translation": "یہِ  لعنت  آیہِ  کرنہٕ  تِمن  یِم  بنی  اسراییلو  أندرٕہ  کٲفر  سپٕدۍ  حضرتِ  داوودٕہ  سٕندِس  بد  دعا  کرنس  پیٚٹھ۔  تِم  گٔے  شہرِ  ایلٕکۍ  لوٗکھ۔  بیٚیہِ  حضرتِ  عیسیٰ  فرزند  حضرتِ  مریم  سٕندِس  بد  دعا  کرنس  پیٚٹھ۔  تِم  گٔے  اصحابِ  مایدہ۔  یِمن  ہٕںٛز  ذکر  برونٹھ  ییہِ  نتہٕ  چُھ  مُراد  یِمن  ہٕندِ  لعنتٕچ  ذکر  چھےٚ  زبورس  منٛز  تہِ  اِنجیلس  منٛز  تہِ،  یہِ  لعنت  آیہِ  کرنہٕ  تِمن  امی  مۅکھہٕ  کہ  تِمو  کیاہ  کٔر  نافرمٲنی  تہٕ  مُخالفت  بیٚیہِ  ڈٔلۍ  تِم  حدٕہ  مُخالفت  تہٕ  نافرمٲنی  کرنس  اندر۔"
  },
  {
    "verse_id": 79,
    "translation": "تِم  ٲسۍ  نہٕ  باز  یِوان  تہٕ  پتھ  روزان  تِمو  یچھ  کامیو  نِشہِ  یِمہٕ  یچھ  کامہِ  تِم  کران  ٲسۍ  یعنی  استمرار  تہٕ  ڈاڈ  ٲسۍ  کران  تِمن  یچھ  کامین  پیٚٹھ،  واقعی  سٮ۪ٹھاہ  یچھ  اوس  تہِ  یہِ  تِم  کران  ٲسۍ۔"
  },
  {
    "verse_id": 80,
    "translation": "وُچھوکھ  توٚہۍ  تِمو  یہودو  أندرٕہ  یِم  دوستی  چھِ  لاگان  مُشرِک  یہودن  سٍتۍ،  البتہ  سٮ۪ٹھاہ  یچھ  چُھ  تہِ  یہِ  یِہٕندیو  نفسو  تِمن  برونتھ  کنہِ  تروو۔  تمیُک  نتیجہ  چُھ  سٮ۪ٹھاہ  خراب،  دنیاہس  منٛز  گوو  تمیُک  نتیجہ  کہ  اللہ  تعالیٰ  چُھ  تِمن  پیٚٹھ  بیزار۔  ٲخرتس  اندر  آسن  تِم  ہمیشہ  گرفتار  عذابِ  نار۔"
  },
  {
    "verse_id": 81,
    "translation": "ہرگاہ  تِمن  پٔزۍ  پٲٹھۍ  ایمان  آسِہا  معبودِ  برحق  بیٚیہِ  پننِس  پیغمبرس  یعنی  حضرتِ  موسیٰ  ہس  بیٚیہِ  تتھ  کتابہِ  یۅسہٕ  تِمن  کُن  نٲزِل  کرنہٕ  آمٕژ  ٲس  ییمہِ  کہ  پیروی  ہُند  تِمن  دعویٰ  چُھ  تیٚلہ  بناوہن  نہٕ  کٲفرن  تہٕ  مُشرِکن  پنٕنۍ  دوست،  لیکن  تِمو  أندرٕہ  چھِ  وارِیاہ  فاسِق  تہٕ  بے  ایمان۔  تِم  چھِ  کٲفرن  سٍتۍ  دوستی  لٲگِتھ  اِسلامس  تہٕ  پیغمبرِ  اِسلامس  تہِ  خلاف  سٲزشہِ  کران۔"
  },
  {
    "verse_id": 82,
    "translation": "البتہ  لٔبِیوکھ  توٚہۍ  ساروٕے  مُسلِمو  أندرٕہ  باایمانن  ہٕندۍ  سخت  دُشمن  اکھ  یہود  بیٚیہِ  مُشرِک،  بیٚیہِ  لٔبِیوکھ  توٚہۍ  ساروٕے  غٲر  مُسلِمو  أندرٕہ  یژ  نزدیک  باایمانن  ہٕنٛزٕہ  دوستی  تہٕ  محبتس  اندر  تِم  لوٗکھ  یِم  ونان  چھ،  أسۍ  چھِ  نصاریٰ،  امی  مۅکھہٕ  کہ  تِمن  منٛز  چھِ  وارِیاہ  عٲلِم  تہٕ  زاہِد  تارکِ  دنیا۔  بیٚیہِ  چھِنہٕ  مغرور  تہٕ  مُتکبر۔"
  },
  {
    "verse_id": 83,
    "translation": "تِمو  عیسٲیو  أندرٕہ  بعض  ییٚلہِ  بوزان  چھِ  سُہ  کلامِ  پاک  یُس  نٲزِل  آو  کرنہٕ  پیغمبرِ  برحقس  پیٚٹھ  یعنی  قرآنِ  مجید  وُچھان  چھِو  توٚہۍ  تہٕ  تُہٕنٛزٕ  أچھ  چھےٚ  اۅش  ہاران  کیازِ  تِمو  پرزنو  دینِ  اِسلام  بیٚیہِ  امہِ  کلامہِ  پاکٕچ  حقٲنیت،  ونان  چھِ  تِم  اے  سانہِ  پروردِ  گارٕہ  اسہِ  کٔر  پژھ  اتھ  کلامِ  پاکس۔  وۅنۍ  لیٚکھ  اسہِ  تہِ  امہِ  کین  گواہن  سٍتۍ۔"
  },
  {
    "verse_id": 84,
    "translation": "اسہِ  کیاہ  گوو  أسۍ  کیاہ  انو  نہٕ  ایمان  شریعت  محمدیہ  موجوب  معبودِ  برحقس،  بیٚیہِ  یُس  پوٚز  اسہِ  نِشہِ  ووت  بواسطہ  حضرتِ  محمد  صلی  اللہ  علیہ  و سلم،  بیٚیہِ  کیازِ  تھٲونہٕ  اسہِ  امِچ  امید  کہ  اسہِ  کیاہ  واتناوِ  پروردِگار  سون  جنتس  نیکو  کارن  ہٕندِس  جماعتس  سٍتۍ۔"
  },
  {
    "verse_id": 85,
    "translation": "پس  کٔر  اللہ  تعالیٰ  ہن  عطا  تِمن  یہِ  وننہٕ  کہِ  برکتہٕ  تِمے  جنت  یِمو  منٛزٕ  ہ  جۅیہِ  پکان  چھےٚ۔  تِمنٕے  جنتن  منٛز  روزن  تِم  ہمیشہ۔  یہے  چھےٚ  مزوٗرۍ  نیکو  کارن  ہٕنٛز۔"
  },
  {
    "verse_id": 86,
    "translation": "اتھ  بدل  گٔے  تِم  لوٗکھ  یِمو  اِنکار  کوٚر  بیٚیہِ  زٲنِکھ  اپُزۍ  سٲنۍ  آیات  تہٕ  احکام  تمی  مۅکھہٕ  گٔے  جہنمی  ہمیشہ  نارس  اندر  دَزوٕنۍ۔"
  },
  {
    "verse_id": 87,
    "translation": "اے  باایمانو  حرام  مہ  کٔرِو  پانس  پیٚٹھ  پاک  تہٕ  لذیذ  چیز  قسم  ہٲوِتھ  یا  عہد  کٔرِتھ۔  یِم  حلال  کٔر  ۍ  تُہٕندِ  خٲطرٕ  اللہ  تعالیٰ  ہن  ادٕہ  تِم  کھیٚنٕکۍ  چیز  ٲسِتن  چیٚنٕکۍ  چیز  ٲسِتن  لِباس  ٲستن  یا  منکوحات  ٲسِتن،  تحلیل  و تحریمس  مُتعلق  یِم  حدود  مُقرر  کرنہٕ  آمٕتۍ  چھِ  حدو  دونِشہِ  مہ  ڈٔلِو،  پٔزۍ  پٲٹھۍ  اللہ  تعالیٰ  چُھنہٕ  پسند  کران  حدٕہ  نِشہِ  ڈلہٕ  وٕنین۔"
  },
  {
    "verse_id": 88,
    "translation": "بیٚیہِ  کھیٚیو  تِمو  چیزو  أندرٕہ  یِم  چیز  تۅہیہِ  عطا  کٔرۍ  اللہ  تعالیٰ  ہن  حلال  تہٕ  پاک،  بیٚیہِ  کھوٗژِو  خدایس  یس  تۅہیہِ  پژھ  کٔر  مٕژ  چھو  یعنی  کانہہ  حلال  چیزاہ  حرام  کرُن،  اَتھ  چُھ  بیزار  اللہ  تعالیٰ۔  لہٰذا  کھوژِو  تِہٕںٛزِ  بیزٲری۔  حلال  چیزس  حرام  کرُن  اتھ  چھِ  ترٚے  قسم۔  اکھ  گوو  اعتقادٕہ  کِنۍ۔  بیاکھ  گوو  زیٚوِہ  سٍتۍ  بیاکھ  گوو  عملہِ  سٍتۍ۔  اعتقاداً  کانہہ  حلال  چیز  حرام  زانُن  یہِ  چُھ  کُفر۔  زیٚوِہ  سٍتۍ  ونُن  کُنہِ  چیزس  یہِ  چُھ  مےٚ  پیٚٹھ  حرام  ہرگاہ  یہِ  قسم  ہٲوِتھ  ونُن  یہِ  چُھو  گناہ۔  سُہ  قسم  گژِھہ  پُھٹرُن۔  تمہِ  قسمٕچ  گژِھہ  کفارت  دِن  تہٕ  سُہ  چیز  گژِھہ  ضروٗر  کھیٚون۔  ترٚیِم  چیز  گوو  عملاً  کانہہ  چیز  تراوُن  یہِ  چُھ  بدعت۔  یہِ  گٔیہِ  رہبٲنیت۔  امیُک  چُھنہٕ  اِسلامن  اِجازت  دیُتمُت۔  امہِ  نِشہِ  گژِھہ  پتھ  روزُن۔  ہرگاہ  کٲنسہِ  کانہہ  حلال  چیز  آسہِ  ترک  کوٚرمُت  کُنہِ  مُصلحتِ  جسمی  یا  نفسی  خٲطرٕ  بطورِ  علاج  تتھ  چُھنہٕ  کانہہ  قصور  مگر  ہرگاہ  کٲنسہِ  آسہِ  تروومُت  کٲنسہِ  بُزرگہٕ  سُند  قرب  نزدیکی  تہٕ  رضا  مندی  حٲصِل  کرنہٕ  خٲطرٕ  تہِ  چُھ  ناجٲیِز  تہِ  شِرک۔  کیازِ  قرب  تہٕ  رضامندی  گژِھہ  کُنہِ  عملہِ  سٍتۍ  کٲنسہِ  أکۍسٕنٛز  ژھانڈٕنۍ  خدایس  ورٲے  تِم  چھِ  ترکِ  اکل  وشراب  مُقرر  کوٚرمُت  پننہِ  خٲطرٕ  اکھ  عبادت۔  یہِ  تس  ورٲے  بیٚیہِ  کٲنسہِ  ہٕںدِ  خٲطرٕ  کرُن  یۅہے  گوو  شِرک  نعوذباللہ  مِن  ذالِک۔"
  },
  {
    "verse_id": 89,
    "translation": "اللہ  تعالیٰ  چُھنہٕ  تۅہیہِ  بازخواست  کران  لغو  تہٕ  بے  ہودٕہ  قسم  ہاونس  پیٚٹھ۔  لغو  قسم  گوو  سُے  یُس  بغیرِ  اِرادٕہ  زیٚوِہ  مںٛز  نیرِ،  مگر  باز  خواست  چُھو  کران  تۅہیہِ  ضروٗر  تِمن  قسمن  یِم  تۅہیہِ  اِرادٕہ  کٔرِتھ  مضبوط  کٔرمٕتۍ  چھِو  ہرگاہ  تِم  قسم  تۅہیہِ  پُھٹراوٕنۍ  آسن  تمِچ  گژِھہ  کفارت  دِنۍ،  تمہِ  قسمٕچ  کفارت  چھےٚ  کہ  داہ  مِسکین  غذا  کھیٚا  وٕنۍ  درمیٲنی  غذا۔  یُس  روزمرہ  توٚہۍ  پنُن  عیال  کھیاوان  چُھون۔  یا  دہن  مِسکینن  پۅشاک  دیُن  یا  غلام  آزاد  کرُن۔  یس  أکِس  نہٕ  یہِ  بنہِ  تہٕ  میسر  سپدِ  سُہ  روزِن  ترٚین  دۅہن  پوٚتُس  پتھ  روزہ  دار،  یہے  چھےٚ  کفارت  تِہٕندین  قسمن  ہٕںٛز۔  ییٚلہِ  توٚہۍ  کُنہِ  چیزس  پیٚٹھ  قسم  ہاوان  تہٕ  پتہٕ  پُھٹراوان  ٲسِو،  چونکہِ  کفارت  دِںۍ  چھےٚ  وٲجِب  لہٰذا  ٲسِو  رٲچھ  کران  قسمن  پننین  قسم  کٔرِتھ  گژِھہ  نہٕ  پُھٹرُن  پیٚون۔  پُھٹراوو  نے  بیٚیہِ  تمِچ  کفارت  ضروٗر  دِنۍ۔  یُتھنہٕ  یِژھ  کتھاہ  کٔرِو  کہ  پُھٹرِتھ  ٲسِو  نہٕ  تمِچ  کفارت  دِوان  تہِ  چُھو  سخت  گناہ  مگر  افسوس  لوٗکن  چُھنہٕ  امیُک  کانہہ  خیالاہ۔  کانہہ  شخص  کٲنسہِ  نِشہِ  گژھان۔  سُہ  چُھس  کانہہ  چیز  کھیٚنہٕ  یا  چیٚنہٕ  خٲطرٕ  ونان۔  یہِ  چُھ  قسم  ہٲوِتھ  دپان  بہٕ  کھیٚمہٕ  یا  چیٚمہٕ  نہٕ  سُہ  چیز۔  تو  پتہٕ  چُھس  سُہ  اِصرار  کران  زور  کران  کھیٚنہٕ  خٲطرٕ۔  اتی  چُھ  سُہ  چیز  کھیٚوان  یا  چیٚوان۔  پُھٹرا  وان  چُھ  سُہ  قسم  یُس  ہوومُت  اوسُن۔  تو  پتہٕ  چُھنہٕ  تمہِ  قسمٕچ  کفارت  دِوان۔  لہٰذا  ییٚلہِ  کٲنسہِ  شخصن  کانہہ  چیز  کھیٚنس  یا  چیٚنس  پیٚٹھ  قسم  ہوو  ادٕہ  گژِھہ  نہٕ  تٔمِس  زور  کرُن  سُہ  چیز  کھیٚنہٕ  خٲطرٕ،  یِتھے  پٲٹھۍ  چُھ  اللہ  تعالیٰ  ویٚژھناوان  حکُم  پنُن  یُتھ  توٚہۍ  امہِ  نعمتُک  شُکر  کٔرِو۔"
  },
  {
    "verse_id": 90,
    "translation": "اے  باایمانو  شراب  زار  پُتِل  تہٕ  چیرین  ہٕندۍ  تیر  یِم  چھِنہٕ  مگر  گندٕہ  تہٕ  ناپاک  کامہِ  شیطان  سٕنٛزو  کامیو  أندرٕہ۔  یِمو  ساروٕے  کامیو  نِشہِ  روٗزِو  پتھ۔  یُتھ  توٚہۍ  کامیاب  سپدِو  یِمن  چیزن  ہٕندیو  مضرتو  نِشہِ  بچِو۔  یِمن  چیزن  ہٕںٛز  بٔڈ  مضرت  چھےٚکہ۔"
  },
  {
    "verse_id": 91,
    "translation": "شیطان  چُھنہٕ  یژھان  مگر  یی  زِ  تۅہیہِ  اندر  تراوِ  پانہٕ  وٲنۍ  عداوت  تہٕ  بُغض  دِلن  اندر  شراب  تہٕ  زارٕ  کہ  ذریعہ،  بیٚیہِ  چُھ  شیطان  یژھان  تۅہیہِ  رٹہِ  پتھ  شراب  تہٕ  زارٕ  کہ  ذریعہ  خداے  سٕندِ  یادٕہ  نِشہِ  بیٚیہِ  نمازِ  ںِشہِ  یۅسہٕ  خداے  سُند  یاد  کرنہٕ  کیو  طریقو  أندرٕہ  بہتر  تہٕ  افضل  طریق  چھےٚ،  یژھ  خرٲبی  تہٕ  نقصان  یِمن  چیزن  منٛز  ٲسِتھ،  کیاہ  یہِ  بوٗزِتھ  رُوزِو  نا  توٚہۍ  امہِ  نِشہِ  پتھ۔  یہِ  آیہ  کریمہٕ  بوٗزِتھ  ووٚن  صُحابہٕ  صٲبو۔  ۔  ۔  ۔  ۔  ۔  ۔  ۔  ۔  ۔  یعنی  أسۍ  روٗدۍ  پتھ۔  یس  أکِس  نِش  امہِ  وقتہٕ  شراب  موجود  اوس  تٔمۍ  دیُت  سُہ  برِتھ  تہٕ  چھکِتھ۔"
  },
  {
    "verse_id": 92,
    "translation": "بیٚیہِ  کٔرِو  فرمانبردٲرِی  خدا  بیٚیہِ  فرماں بردٲرِی  رسولِ  خدا  پرتھ  حُکمس  اندر۔  یِہٕںٛزِ  نافرمٲنی  نِشہِ  روٗزِو  پتھ۔  پس  ہرگاہ  توٚہۍ  پوٚت  پھِرِو  حکُم  مٲنِو  نہٕ،  پس  زٲنِو  توٚہۍ  وارٕہ  پٲٹھۍ  کہ  سٲنِس  پیغمبرس  چُھنہٕ  مٹہِ  مگر  نٔنۍ  پٲٹھۍ  بوضاحت  حکُم  واتناوُن۔  تعمیل  کرُن  یا  نہ  کرُن  یہِ  چُھ  تُہٕنٛز  کٲم۔  تمیُک  نتیجہ  تُلِو  توٚہۍ  پانے۔  ییٚلہِ  یہِ  آیہِ  کریمہ  نٲزِل  سپدُ  بعض  لوٗکو  کوٚر  عرض  درخدمت  آنحضرت  صلی  اللہ  علیہ  وسلم  کہ  یا  رسول  اللہؐ  وارِیاہ  لوٗکھ  یِم  شراب  چیٚوان  ٲسۍ  زار  گِندان  ٲسۍ  تِم  حض  گٔے  ییٚمہِ  عالمہٕ  یِم  چیز  حرام  سپدنہٕ  برونٹھ۔  تِہُند  حال  کیاہ  حض  آسہِ،  اتی  سپٕدۍ  یِم  آیہِ  کریمہٕ  نٲزِل۔"
  },
  {
    "verse_id": 93,
    "translation": "چُھنہٕ  تِمن  لوٗکن  پیٚٹھ  یِمو  ایمان  اوٚن  تہٕ  رٕژٕ  عملہٕ  کریٚکھ  کانہہ  گناہ،  تتھ  منٛز  یہِ  تِمو  چوٚو  شراب  أندرٕہ  یا کھیٚووزارٕہ  سٍتۍ  زینمتہِ  مالہٕ  أندرٕہ  حرام  سپدنہٕ  برونٹھ،  ییٚلہِ  تِمو  لوٗکو  تِمو  چیزو  نِشہِ  پرہیز  کوٚر  یِم  تمہِ  وقتہٕ  ناجٲیِز  ٲسۍ۔  بیٚیہِ  اوٚنُکھ  ایمان  تہٕ  بیٚیہِ  کریٚکھ  رٕژٕ  عملہٕ،  تو  پتہٕ  روٗدۍ  پرہیز  گٲری  پیٚٹھ  ایمانس  پیٚٹھ  ثٲ  بت  تو  پتہٕ  کوٚرُکھ  تمہِ  وقتہٕ  کیو  حرام  چیزو  نِشہِ  پرہیز  بیٚیہِ  کریٚکھ  رٕژٕہ  عملہٕ،  اللہ  تعالیٰ  چُھ  د  وست  تھاوان  امہِ  قسمہٕ  کین  نیکو  کارن  تہٕ  رٕژٕ  عملہٕ  کروٕنین۔"
  },
  {
    "verse_id": 94,
    "translation": "اے  باایمانو  البتہ  الہ  تعالیٰ  کرِ  تۅہیہِ  ضروٗر  آزمٲیِش  شِکار  کہ  کُنہِ  قسمہٕ  سٍتۍ  احرام  کِس  حالتس  اندر۔  سُہ  گوو  سُے  شِکار  یتھ  شِکارس  تُہٕندۍ  اتھہٕ  پِلن۔  بیٚیہِ  تُہٕندۍ  نیزٕہ  پِلن۔  یُس  شِکار  تۅہیہِ  بالکل  قرییب  تہٕ  نزدیک  آسہِ،  اتھہٕ  پِلہ  وٕنہٕ  سٍتۍ  ہیٚکِیون  سُہ  رٹِتھ  یا  نیزٕہ  لٲیِتھ  ہیٚکِیون  سُہ  زخمی  کٔرِتھ۔  یہِ  آزمٲیِش  کرِ  اللہ  تعالیٰ  تۅہیہِ  یُتھ،  مطلب  اِمتحانُک  تہٕ  آزمٲیشہِ  ہُند  چُھ  کہ  حالت  احرامس  منٛز  وحشی  جانور  شِکار  کرُن  کوٚر  تٔمۍ  تۅہیہِ  پیٚٹھ  حرام۔  ییمیُک  حکُم  نٔنۍ  پٲٹھۍ  برونٹھ  یِوٕ  وُن  چُھ۔  تِم  وحشی  جانور  آسن  تۅہیہِ  برونٹھکِنۍ  پھیران  یُتھ  اللہ  تعالیٰ  نٔنراوِ  کہ  کُس  چُھ  کھوژان  تس  تِہٕندِس  عذابس  وُچھنہٕ  ورٲے،  پس  یُس  اکھاہ  حدٕہ  ڈلہِ  یعنی  عدولِ  حُکمی  کرِ۔  احرام  کِس  حالتس  اندر  کرِ  شِکار  تسٕندِ  خٲطرٕ  چُھ  ٲخرتس  اندر  عذاباہ  دگ  تُلہٕ  وُن۔"
  },
  {
    "verse_id": 95,
    "translation": "اے  باایمانو  مٲرِیون  شِکار  احرام  کِس  حالتس  اندر۔  ادٕہ  حرام  حج  کرنہٕ  خٲطرٕ  ٲسِتنو  گونڈ  مُت  یا  عمرہ  کرنہٕ  خٲطرٕ۔  یِتھے  پٲٹھۍ  ییٚلہِ  سُہ  جانور  آسہِ  حرم  شریفس  منٛز،  ادہے  شِکار  کروُن  احرامس  منٛز  آسہِ  تتھ  تہِ  چُھ  یۅہے  حکُم  یعنی  حرم  شریفُک  جانور  گژِھنہٕ  رٹُن  یا  زخمی  کرُن،  یُس  اکھاہ  مارِ  شِکارس  زٲنِتھ  کٔرِتھ  عمداً  پس  چُھ  وٲجِب  تٔمِس  تمیُک  بدل  دیُن  تس  جانورس  ہِیو  یُس  مورُن  چارپاو  أندرٕہ  اکھ  جانوراہ۔  تہِ  گوو  مثلاً  ہرگاہ  شُتر  مرغ  مورُن  تس  بدل  گژِھہ  وونٹ  قربان  کرُن۔  ہرگاہ  گورخر  مورُن  تتھ  بدل  گژِھہ  گاو  مارُن۔  ہرگاہ  روٗسۍ  کٔٹ  مٲرٕں  تس  بدل  گژِھہ  کٹھ  مارُن،  یمیُک  فٲصلہٕ  کرن  تۅہیہِ  مسلمانو  أندرٕہ  زٕ  شخص  عدل  وانصاف  کروٕنۍ،  یُس  جانور  قربان  ییہِ  کرنہٕ  کعبہ  شریف  واتنٲوِتھ،  نتہٕ  ییہِ  أمِس  جانورٕہ  سٕندِس  قٍمتس  برابر  مِسکینن  غذا  دِنہٕ،  نتہٕ  ییہِ  تِمن  مِسکینن  ہٕنٛز  گرنٛز  دۅہن  روزدار  روزنہٕ،  یُتھ  سُہ  مزٕہ  ژٕہِہ  پننہِ  کامہِ  ہٕندِ  سختی  ہُند  تہٕ  یچھ  انجامُک،  اللہ  تعالیٰ  ہن  کوٚر  عفو  تتھ  یہِ  لوٗکو  ازتام  کوٚر،  یُس  آیِندٕہ  دُبارٕہ  یُتھ  جُرم  کرِ  تس  ہیٚیہِ  اللہ  تعالیٰ  اِنتقام  ٲخرتس  اندر،  اللہ  تعالیٰ  چُھ  غٲلِب  اِنتقام  ہیٚنہٕ  وول  تس  یُس  بار  بار  عدولِ  حُکم  کرِ۔"
  },
  {
    "verse_id": 96,
    "translation": "اے  لوٗکو  حلال  آو  کرنہٕ  تُہٕندِ  خٲطرٕ  دریٲیی  شِکار  کرٕنۍ۔  احرامس  منٛز  ٲسِتو  یا  متہٕ  ٲسِتو۔  دریٲیی  کھیٚنہٕ  چیزو  سٍتۍ  تمتع  تُلُن  چُھ  تۅہیہِ  بالکُل  حلال  بیٚیہِ  سارنٕے  مُسافرن،  حرام  آو  کرنہٕ  تُہٕندِ  خٲطرٕ  خشکی  ہُند  شِکار  یوٚتانۍ  توٚہۍ  حالتِ  احرامس  منٛز  ٲسِو۔  ہرگاہ  بیاکھ  شخص  یُس  نہٕ  احرامس  منٛز  آسہِ  شِکار  کرِ  تو  پتہٕ  دِیہِ  مُحرِمس  تس  چُھ  تہِ  کھیٚون  حلال  تہٕ  جٲیِز،  بیٚیہِ  کھوٗژِوتس  خداے  سٕندین  حُکمن  مُخالفت  کرنس  ییٚمِس  برونٹھ  کنہِ  توٚہۍ  سٲرِی  سٔمِتھ  اکہٕ  وٹہٕ  واتناونہٕ  ییِو۔"
  },
  {
    "verse_id": 97,
    "translation": "اللہ  تعالیٰ  ہن  کوٚر  خانہ  کعبہ  یُس  واجبِ  تعظیم  گرٕہ  چُھ  لوٗکن  ہٕندِ  دینی  ودُنیٲوِی  کامین  ہٕندِ  قٲیِم  تہٕ  برپا  روزنُک  باعث،  بیٚیہِ  کٔرِنۍ  تعظیم  وٲلۍ  ریٚتھ  تہٕ  امن  وامانٕکۍ  بٲعِث،  بیٚیہِ  کٔرۍ  اللہ  تعالیٰ  ہن  نظرو  نیازٕکۍ  جانور  یِم  محض  خداے  سٕندِ  خٲطرٕ  چھِ  یِوان  خانہ  کعبس  کُن  واتناونہٕ۔  بیٚیہِ  تِمن  جانورن  ہٕندۍ  ہٕنٛزرٕہ  یِم  تِمن  جانورن  نٲلۍ  تراونہٕ  یِوان  چھےٚ  تِم  تہِ  کٔرین  امن  وامانٕکۍ  بٲعِث،  یہِ  کوٚراللہ  تعالیٰ  ہن  امی  سببہٕ،  یُتھ  توٚہۍ  وارٕہ  زٲنِو  بیشک  اللہ  تعالیٰ  چُھ  زانان  تہِ  سورُے  یہِ  آسمانن  تہٕ  زمینن  اندر  چُھ۔  بیٚیہِ  یُتھ  توٚہۍ  زٲنِو  کہ  اللہ  تعالیٰ  چُھ  پرتھ  چیزس  پیٚٹھ  قدرت  وول۔"
  },
  {
    "verse_id": 98,
    "translation": "زٲنِو  کہ  بیشک  اللہ  تعالیٰ  چُھ  سٮ۪ٹھاہ  عذاب  کروُن  نافرمانن  بیٚیہِ  چُھ  اللہ  تعالیٰ  مغفرت  کروُن  رحم  کروُن  فرماں بردارن۔"
  },
  {
    "verse_id": 99,
    "translation": "چُھنہٕ  ییٚمِس  سٲنِس  پیغمبرس  مٹہِ  مگر  پیغام  واتناوُن  یُس  تِمو  واتنوو  رٕتہِ  طریقہٕ،  اللہ  تعالیٰ  چُھ  تہِ  سورُے  زانان  یہِ  توٚہۍ  زیٚوِہ  سٍتۍ  تانو  سٍتۍ  نٔنراوان  تہٕ  ظٲہِر  کران  چھِو۔  بیٚیہِ  یہِ  توٚہۍ  دِلن  منٛز  کھٔٹِتھ  تھاوان  چھِو۔"
  },
  {
    "verse_id": 100,
    "translation": "فرمٲوِیوکھ  توٚہۍ  یا  رسول  اللہؐ  برابر  چُھنہٕ  ناپاک  تہٕ  پاک  یعنی  گناہ  تہٕ  اطاعت۔  یا  گنہگار  تہٕ  فرمانبردار ۔  بلکہ  چُھ  خبیث  مردُود،  طیب  چُھ  مقبول۔  عٲقِل  گوو  سُے  یُس  پنُن  پان  مقبول  بناوِ  مردُود  بننہٕ  نِشہِ،  اگرچہِ  تعجُبس  اندر  ترٲوِ  تنے  اے  مُخٲط،  ب  ناپٲکی  زیادتی  تو  کِنۍ  مہ  کر  ژٕ  خیالٕے،  بلکہ  کھوژِو  توٚہۍ  خداُے  سٕندِس  حُکمس  مُخالفت  کرنہٕ  نِشہِ  اے  عقلہٕ  والیو  یُتھ  توٚہۍ  کامیاب  تہٕ  رستگار  سپدِو  حصُول  جنت  سٍتۍ  بیٚیہِ  حصُول  رضاے  الٰہی  سٍتۍ۔  ییٚلہِ  حضرتِ  رسولِ  کریمو  صلی  اللہ  علیہ  و سلم  فرضیت  حج  بیان  فرمٲو  تہٕ  أکۍ  شخصن  پرُژھ  تِمن  کیا  حض  پرتھ  ؤریہِ  چھا  حج  کرُن  فرض  ترٚیہِ  پھِرِ  پرژُھن  نبی  کریم  صلی  اللہ  علیہ  و سلم  تِمو  فرمووُس  نہٕ  کینہہ  جواب۔  تو  پتہٕ  فرمووُکھ  ہرگاہ  بہٕ  فرماوٕہا۔  تیٚلہِ  پیٚیہِ  ہا  تۅہیہِ  پرتھ  وریہِ  حج  کرُن  یُس  نہٕ  توٚہۍ  کٔرِتھ  ہیٚکہِ  ہِو۔  برونٹھِم  لوٗکھ  گٔے  تباہ  زیادٕہ  پرٕژھ  پرٕژھ  کرنہٕ  سٍتۍ۔  یۅسہِ  کتھ  بہٕ  فرماوان  آسو  تتھ  پیٚٹھ  ٲسِو  عمل  کران۔  یۅسہٕ  کتھ  نہٕ  بہٕ  فرماوان  آسو  تمیُک  مہ  ٲسِو  پرژھان۔  اتھ  مُطٲبِق  سپُد  آیہِ  کریمہ  نٲزِل۔"
  },
  {
    "verse_id": 101,
    "translation": "اے  باایمانو  فضول  کتھہٕ  غٲر  ضروٗری  معاملن  متعلق  مہ  ٲسِو  پرژھان  یِمن  متعلق  احتمال  چُھ  کہ  ہرگاہ  بیان  ییہِ  کرنہٕ  تۅہیہِ  سپدِ  تہِ  بوزُن  ناگوار،  بیٚیہِ  ہرگاہ  پرژِھو  توٚہۍ  تمہِ  وقتہٕ  ییٚلہِ  قرآنِ  مجید  نٲزِل  سپدان  آسہِ  تۅہیہِ  ییہِ  پوٗرٕ  تمِچ  وضاحت  کرنہٕ  تو  پتہٕ  ہیٚکِو  نہٕ  توٚہۍ  کٲم  پوٗرٕ  انجام  أنِتھ،  اللہ  تعالیٰ  ہن  کوٚر  تۅہیہِ  عفو  فضول  سوال  کرٕنۍ  ازتام  مگر  آیِندٕہ  کٔرِو  احتیاط،  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  حلیم  تہِ  چُھ  سُہ  یُتھنہٕ  تۅہیہِ  حُکمِ  عدولی  پیٚٹھ  عذاب  تہٕ  بازخواست  نہ  کرنہٕ  سٍتۍ  دھوکہٕ  لگہِ  کہ  اسہِ  آونہٕ  خلاف  ورزی  پیٚٹھ  بازخواست  کرنہٕ۔"
  },
  {
    "verse_id": 102,
    "translation": "پٔزۍ  پٲٹھۍ  یِژھے  کتھہٕ  پرژھ  تِمو  لوٗکو  یِم  تۅہیہِ  برونٹھ  ٲسۍ  پننین  پیغمبرن  تو  پتہٕ  ییٚلہِ  تِمن  کتھن  ہُند  جواب  دِنہٕ  آو  تِمو  کٔر  نہٕ  تتھ  پیٚٹھ  عمل۔  یُتھنہٕ  تۅہیہِ  تہِ  سۅے  نوبت  پیش  ییہِ۔  لہٰذا  چُھ  بہتر  سوالٕے  مہ  ٲسِو  کران،  پتولاکہ  سپٕدۍ  تِم  تِمن  چیزن  مُنکر۔  کٲفرن  ہُند  رسم  اوس  کہ  حیوانن  تہٕ  حیوانن  ہٕندین  بچن  ٲسۍ  معبودانِ  بٲطِلن  ہٕندِ  ناوٕ  نیاز  کران۔  تو  پتہٕ  ٲسۍ  تِہٕندین  کنن  ترٕتھ  دِوان  نِشانہٕ  تھاونہٕ  خٲطرٕ  تس  ٲسۍ  ونان۔  بخیرٕہ۔  بعض  جانورن  ٲسۍ  پۅتلین  ہٕندِ  ناوٕ  تھاوان۔  کامہِ  نِشہِ  آزاد  تھاوان۔  یتھہٕ  پٲٹھۍ  أزِکۍ  کٲفر  چھِ  درم  داند  تھاوان۔  تس  ٲسۍ  ونان  سٲیبہٕ۔  بعض  کٲفر  ٲسۍ  ماجہِ  ہٕندِس  شِکمسٕے  ٲسِتھ  اندر  بچس  متعلق  ونان  کہ  ہرگاہ  یہِ  نر  آسہِ  تیٚلہِ  کرون  یہِ  فلٲنۍ  پۅتلہِ  سٕندِ  خٲطرٕ  ذبح  ہرگاہ  مادٕہ  آسہِ  تیٚلہِ  تھاوون  رچھنہٕ  خٲطرٕ  پانس  کیُت۔  أمِس  ٲسۍ  ونان  وصیلہٕ۔  یس  وونٹنہِ  داہ  بچہٕ  آسہن  پٲدٕہ  سپٕدمٕتۍ  تس  ٲسۍ  سوارِ  نِشہِ  بور  تُلنہٕ  نِشہِ  الگ  تھاوان۔  أمِس  ٲسۍ  حامی  ونان۔  یِمنٕے  چیزن  ٲسۍ  خداے  سُند  حکُم  زانان۔  اتھ  سٲرسٕے  چُھ  اللہ  تعالیٰ  رد  کران۔"
  },
  {
    "verse_id": 103,
    "translation": "کٔر  نہٕ  اللہ  تعالیٰ  ہن  مُقرر  کانہہ  بخیرٕہ  نہ  سٲیبہٕ  نہ  وصیلہٕ  نہ  کانہہ  حامہٕ،  لیکن  کٲفر  چھِ  پانے  یِم  اپُزۍ  رسوم  ٹھہراوان،  خدایس  کُن  منسوب  کران۔  اکثر  چھِ  تِمو  کٲفرو  أندرٕہ  بے  عقل۔"
  },
  {
    "verse_id": 104,
    "translation": "ییٚلہِ  تِمن  وننہٕ  یِوان  چُھ  ییِو  رجو  کٔرِو  تِمن  اِرشاداتن  کُن  یِم  اللہ  تعالیٰ  ہن  نٲزِل  کٔرۍ  بیٚیہِ  تُہٕندِس  پیغمبرس  کُن۔  یِمن  پیٚٹھ  تِم  احکام  و اِرشادات  نٲزِل  کرنہٕ  آے،  تتھ  چھِ  جواب  ونان  اسہِ  چُھ  کٲفی  تی  یہِ  اسہِ  وُچھ  پنٕنۍ  مٲلۍ  بٕڈۍ  بب  کران،  اللہ  تعالیٰ  چُھ  فرماوان  کیاہ  سُہ  طریقہٕ  اوسہٕ  تِمن  پرتھ  حالس  منٛز  کٲفی۔  کیاہ  ہرگاہ  تِہٕندۍ  مٲلۍ  بٕڈۍ  بب  کینہہ  تہِ  زانان  آسہن  نہٕ،  نہ  آسہن  کُنہِ  آسمٲنی  کتابہِ  ہٕندِس  ہدایتس  پیٚٹھ  توتہِ  کرہنہٕ  تِم  تِہٕنٛزٕے  پیروی۔"
  },
  {
    "verse_id": 105,
    "translation": "اے  باایمانو  کٔرِو  پننِس  پانس  اِصلاح  کرنٕچ  فکر۔  اصٕل  کٲم  چھو  یہے  تۅہیہِ  مٹہِ۔  بیین  اِصلاح  کرنس  متعلق  چُھ  یہِ  حکُم  کہ  توٚہۍ  پننہِ  مقدورٕہ  تہٕ  طاقتہٕ  موجوب  بیین  اِصلاح  کرنٕچ  کوٗشش  کٔرِو  مگر  تِمن  کانہہ  اثر  سپدِنہٕ  توٚہۍ  مہ  کھیٚیِو  تمیُک  غم  کہ  تِمن  کونہٕ  چُھ  اثر  سپدان،  یُس  شخص  تُہٕندِ  اِصلاح  کرنہٕ  باوجود  گُمرٲہی  پیٚٹھٕے  روزِ  تۅہیہِ  چُھنہٕ  تمیُک  کانہہ  نقصان  تہٕ  ضریر۔  ییٚلہِ  توٚہۍ  پانہٕ  پوٗرٕ  ہِدایتس  پیٚٹھ  ٲسِو،  خداے  سٕے  کُن  چُھ  تۅہیہِ  سارنٕے  رجوع  کرُن۔  پس  کریو  سُہ  تۅہیہِ  خبر  تمہِ  سارچِی  یہِ  توٚہۍ  کران  ٲسِو۔"
  },
  {
    "verse_id": 106,
    "translation": "اے  باایمانو،  تُہٕندین  باہمی  معاملاتن  اندر  مثلاً  وٲرثن  کُن  مال  سپُرد  کرنہٕ  خٲطرٕ  گژھن  آسٕنۍ  زٕے  شخص۔  وصی  ییٚلہِ  تۅہیہِ  أندرٕہ  کٲنسہِ  مرنُک  وقت  واتان  آسہِ،  تمہِ  ساتہٕ  وٲرثن  کُن  مال  سپُرد  کرنہٕ،  وصیت  کرنہٕ  خٲطرٕ  گژھن  زٕ  شخص  مُسلمان  دیندار  آسٕنۍ  یِم  وصی  بناونہٕ  یِن۔  یا  زٕ  شخص  غٲر  مُسلِم  ہرگاہ  نے  زٕ  مسلمان  میسر  سپدن،  ہرگاہ  تۅہیہِ  سفرس  منٛز  ٲسِتھ  مرنُک  وقت  واتہِ،  تُہُند  گژھن  تِم  زٕ  گواہ  رٹٕںۍ  اداے  شہادت  خٲطرٕ  نماز  پٔرِتھ۔  آسن  ہے  زٕمسلمان  بہتر  چُھو  دِگر  نماز  پٔرِتھ۔  آسن  ہے  غٲر  مسلم  تیٚلہِ  یۅسہٕ  تِمن  پننہِ  طورٕہ  کانہہ  نمازاہ  کانہہ  عبادتھاہ  مُقرر  آسہِ  سۅ  عبادت  کٔرِتھ  لوٗکن  تھی،  پس  ہٲوِنۍ  تِم  زٕ  مسلمان  قسم  خداے  سُند  ہرگاہ  تۅہیہِ  تِمن  متعلق  شک  آسہِ،  قسم  ہٲوِن  تِم  یتھ  کتھہِ  پیٚٹھ  کہ  أسۍ  کرو  نہٕ  حٲصِل  ییٚمہِ  کتھہِ  سٍتۍ  کانہہ  فٲیدٕہ  میت  سٕندِ  مال  کہ  تمعہ  مۅکھہٕ  کرو  نہٕ  أسۍ  اپُز  قسم  ادٕہ  ٲسِتن  اسہِ  ٲشناو  پنُن  رشتہٕ  دار  پنُن  کٲنسہِ  ہُند  رعایت  کرونہٕ  أسۍ،  پروردِگارٕہ  سٕندِ  طرفہٕ  یۅسہٕ  کتھ  وننُک  حکُم  چُھ  سۅ  کتھ  تھاوونہٕ  أسۍ  کٔھٹِتھ،  ہرگاہ  أسۍ  یچھ  کتھا  کرو  بیشک  أسۍ  چھِ  تیٚلہِ  گنہگار  تہٕ  مُجرِمو  أندرٕہ۔"
  },
  {
    "verse_id": 107,
    "translation": "پس  ہرگاہ  کُنہِ  طریقہٕ  معلوم  سپدِ  کہ  یِمو  دۅیو  گواہو  کوٚر  پنُن  حق  ثٲبِت  گنہہ  سٍتۍ  یعنی  خیانت  کٔرِتھ  ہووُکھ  قسم  اپُز،  پس  بدل  زٕ  گواہ  سپدن  قٲیِم  ہۅمن  دۅن  گواہن  ہٕنٛزِ  جایہِ،  تِہٕندِ  طرفہٕ  یِہُند  حق  ضایع  کرنہٕ  آو  یِم  زٕ  نٔوۍ  گواہ  آسن  تِمن  ہٕندۍ  نزدیک  رشتہٕ  دار،  پس  خداے  سُند  قسم  ہٲوِتھ  ؤنِن  یِم  زٕ  گواہ،  سٲنۍ  گوٲہی  چھےٚ  زیادٕہ  درُست  برونٹھمین  گواہن  ہٕندِ  کھۅتہٕ،  اسہِ  کُنہِ  قسمہِ  زیادتی  کٔرنہٕ،  أسۍ  حدٕہ  ڈٔلۍ  نہٕ  ہرگاہ  أسۍ  حدٕہ  ڈٔلمٕتۍ  آسو،  تیٚلہِ  چھِ  أسۍ  ضروٗر  ظٲلِمو  أندرٕہ۔"
  },
  {
    "verse_id": 108,
    "translation": "ییٚمہِ  طریقہٕ  قسمو  سٍتۍ  چھو  زیادٕہ  امید  کہ  تِم  دِن  گوٲہی  جان  پٲٹھۍ۔  رٕتہِ  طریقہٕ،  یا  کھوژن  کم  ازکم  ییٚمہِ  کتھہِ  نِشہِ  کہ  ہرگاہ  أسۍ  پوٚز  پوٚز  ونو  نہٕ  تیٚلہِ  ییہِ  سٲنۍ  گوٲہی  تہِ  رد  کرنہٕ  دۅیمہِ  گوٲہی  سٍتۍ،  بیٚیہِ  کھوٗژِو  اللہ  تعالیٰ  ہس  معاملات  وحقوقن  منٛز  مہ  ٲسِو  اپُز  ونان۔  بیٚیہِ  بوٗزِو  خداے  سٕندۍ  احکام  تو  پتہٕ  مٲنِو۔  ہرگاہ  مٲنِو  نہٕ  تیٚلہِ  سپدِو  فٲسِق  تہٕ  نافرمان،  اللہ  تعالیٰ  چُھنہٕ  نافرمانن  نجاتٕچ  تہٕ  سعادتٕچ  وتھ  ہاوان۔"
  },
  {
    "verse_id": 109,
    "translation": "سُہ  دۅہ  پٲوِو  ژیٚتس  ییٚمہِ  دۅہہ  جمع  کرِ  اللہ  تعالیٰ  سارنٕے  پیغمبرانِ  اُمتیو  سان  سُہ  گوو  قیامتُک  دۅہ،  کوٗتاہ  ہولناک  چُھ،  تو  پتہٕ  پرژھیکھ  تۅہیہِ  کیا  جواب  اوو  دِنہٕ  یِمن  اُمتین  ہٕندِ  طرفہٕ،  تِم  دپن  اسہِ  چُھنہٕ  ژیٚتسٕے  کِہِنۍ۔  تہِ  آسہِ  تمہِ  دۅہکہِ  شدت  ہولُک  اثر  تِمن  پیٚٹھ۔  زہوُل  آسیٚکھ  سپُدمُت،  پٔزۍ  پٲٹھۍ  ژٕے  چُھکھ  سٲرِی  پوٗشیدٕہ  چیز  زانہٕ  وُن۔"
  },
  {
    "verse_id": 110,
    "translation": "سُہ  دۅہ  پٲوِو  ژیٚتس  ییٚمہِ  دۅہہ  پرژِھہ  اللہ  تعالیٰ  حضرتِ  عیسیٰ  ہس  علیہ  السلام  اے  عیسیٰ  بِن  مریم  ژیٚتس  پٲوِو  میٲنۍ  تِم  احسانات  یِم  مُختلف  وقتن  اندر  مُختلف  قسمو  ژےٚ  پیٚٹھ  تہٕ  چانہِ  وٲلدس  حضرتِ  مریمس  پیٚٹہ  مےٚ  کٔرمٕتۍ  چھِ،  ییٚلہِ  سُہ  مدد  کوٚ  رُے  ژےٚپاک  روح  سٕندِ  سٍتۍ  ﴿سُہ  گوو  حضرتِ  جبریل  امین  علیہ  السلام﴾،  کتھ  اوسُکھ  ژٕ  کران  لۅکچارس  لوٗکن  سٍتۍ  منزلِس  منٛز  بیٚیہِ  بوٚڈ  وٲتِتھ  دۅن  کلامن  منٛز  ٲسۍ  نہٕ  کانہہ  فرقاہ،  بیٚیہِ  ییٚلہِ  مےٚ  ژٕ  ہیٚچھنومکھ  ژٕ  لیٚکھن  تہٕ  گاٹجارچہِ  کتھہٕ،  بیٚیہِ  تورات  تہٕ  اِنجیل،  بیٚیہِ  ییٚلہِ  ژٕ  بناوان  اوسُکھ  ربہِ  ہٕندۍ  جانور  ہِی  میانہِ  حُکمہٕ،  پس  اوسُکھ  ژٕ  تتھ  منٛز  پھۅکھ  دِوان  تو  پتہٕ  اوس  سُہ  وارٕہ  کارٕہ  جانور  بنان  میانہِ  حُکمہٕ،  بیٚیہِ  اوسہن  موٗلی  اوٚن  نابینا  تہٕ  ہیٚتھٕر  لد  بیمار  بلہٕ  راوان  میانہِ  حُکمہٕ،  بیٚیہِ  ییٚلہِ  ژٕ  مردٕہ  اوسہکھ  زِندٕہ  کٔرِتھ  قبرو  منٛزٕہ  کڈان  میانہِ  حُکمہٕ،  بیٚیہِ  ییٚلہِ  بنی  اسراییل  ژےٚ  نِشہِ  پتھ  رٔٹۍ  ییٚلہِ  تِمو  چانہِ  قتلُک  اِرادٕہ  کریو  ییٚلہِ  ژٕ  تِمن  نِشہِ  ننہِ  دلیلہٕ  ہیٚتھ  آکھ،  پس  وۅن  تِمو  أندرٕہ  تِمو  لوٗکو  یِم  کٲفر  ٲسۍ  چھنہٕ  یِم  روشن  دلیلہٕ  مگر  نوٚن  سحرٕ  تہٕ  جود۔"
  },
  {
    "verse_id": 111,
    "translation": "بیٚیہِ  ییٚلہِ  مےٚ  حوارینن  حکُم  کوٚر  کہ  پژھ  کٔرِو  مےٚ  تہٕ  میٲنِس  پیغمبرس،  تِمو  دوٚپ  ژےٚ  کُن  تمیُک  جواب  کہ  اسہِ  اوٚن  ایمان  خدایس  تہِ  تہٕ  ژےٚ  تہِ  وۅنۍ  روز  ژٕ  اے  حضرتِ  عیسیٰ  گواہ  کہ  أسۍ  چھِ  پٔزۍ  پٲٹھۍ  مسلمان  فرماں بردار  خداے  سٕندۍ  تہِ  چٲنۍ  تہِ۔"
  },
  {
    "verse_id": 112,
    "translation": "بیٚیہِ  چُھ  قٲبِل  ذکر  واقعہ  یہِ  ییٚلہِ  حوار  ینو  دوٚپ  یاحضرتِ  عیسیٰ  بِن  مریم،  کیاہ  تُہُند  پروردِگار  ہیٚکنا  اسہِ  پیٚٹھ  آسمان  کہِ  طرفہٕ  نعمتن  ہُند  خوانچہ  نٲزِل  کٔرِتھ،  وٲلِتھ،  تہِ  ما  چُھو  تُہٕندِس  کُنہِ  حُکمس  خلاف،  حضرتِ  عیسیٰ  ہن  دوٚپُکھ  کھوٗژِو  خدایس  ہرگاہ  توٚہۍ  باایمان  چِھو۔  یژھ  کتھ  کرنہٕ  نِشہِ  روٗزِو  پتھ  تِکیازِہ  باایمانن  پزِ  نہٕ  معجزن  ہٕنٛز  فرمٲیِش  کرٕنۍ۔  بے  ضروٗرت  امہِ  قسمٕکۍ  چیز  طلب  کرُن  چُھ  خلافِ  ادب۔"
  },
  {
    "verse_id": 113,
    "translation": "تِم  لٔگۍ  وننہِ  اسہِ  خداے  سٕندِس  قادرِ  مطلق  آسنس  اندر  کُنہِ  قسمہٕ  شک  تہٕ  تردد  چُھنہٕ  بلکہ  چُھ  سون  مقصد  یہِ  وننہٕ  اندرٕہ  اکھ  کہ  أسۍ  کھیٚمہٕ  ہو  نہٕ  کینہہ،  اسہِ  چھےٚ  بۅچھہِ  لٔجمٕژ  بیٚیہِ  روزٕہن  سٲںۍ  دِل  مطمعین۔  اسہِ  پیٚیہِ  ہنہٕ  معاشہٕ  خٲطرٕ  فکر  تھاوٕنۍ  تمہِ  نِشہِ  بے  فکر  روٗزِتھ  کرٕہو  أسۍ  خداے  سٕنٛز  عبادت۔  بیٚیہِ  سپدِہا  معلوم  اسہِ  تۅہیہِ  فرمووپوٚز۔  بیشک  چھِو  توٚہۍ  پیغمبرِ  خدا۔  بیٚیہِ  روزٕہو  أسۍ  تُہٕندِس  اتھ  معجزس  پیٚٹھ  گواہ۔  سُہ  سپدِہا  بیین  لوٗکن  ہٕندِ  ہِدایتُک  ذریعہ  تہٕ  سبب۔"
  },
  {
    "verse_id": 114,
    "translation": "چنانچہ  یہِ  جواب  بوٗزِتھ  سپُد  معلوم  حضرتِ  عیسیٰ  ہس  کہ  تِہُند  غرض  چُھ  صحیح،  اتی  کوٚرُکھ  دعا،  یا  اللہ  اے  سانہِ  پروردِگارٕہ  نٲزِل  کر  اسہِ  پیٚٹھ  خوانچہ۔  یتھ  منٛزرٔنِتھ  کٔرِتھ  تیار  سپدِتھ  کھیٚنٕکۍ  چیز  آسن  آسمان  کہ  طرفہٕ،  تمیُک  وسُن  تہٕ  نٲزِل  سپدُن  بنہِ  سانہِ  خٲطرٕ  سانین  برونٹھمین  پٔتمین  ہٕندِ  خٲطرٕ  فرحت  وسرورُک  باعث۔  بیٚیہِ  سپدِ  سُہ  چانہِ  قدرت  کٲمِلُک  بوٚڈ  نِشانہٕ۔  کر  اسہِ  امہِ  طریقہٕ  پنُن  رزق  ژٕ  عطا،  ژٕے  چُھکھ  ساروٕے  أندرٕہ  بہتر  عطا  کروُن۔"
  },
  {
    "verse_id": 115,
    "translation": "اللہ  تعالیٰ  ہن  فرمووُکھ  بیشک  بہٕ  کرٕ  نٲزِل  خوانچہ  تۅہیہِ  پیٚٹھ  ضرور  مگر،  تمہِ  پتہٕ  یُس  اکھاہ  تۅہیہِ  أندرٕہ  کُفرانِ  نعمت  کرِ  یعنی  حقوق  واجبہ  ادا  کرِنہٕ  تس  کرٕ  بہٕ  سُہ  عذاب  یُس  نہٕ  کٲنسہِ  أکِس  کرٕ  بہٕ  تمہِ  وقتہٕ  کیو  عالمینو  أندرٕہ۔"
  },
  {
    "verse_id": 116,
    "translation": "بیٚیہِ  چُھ  قٲبلِ  ذکر  یہِ  واقع  یُس  قیامت  کہ  دۅہ  درپیش  ییہِ۔  اللہ  تعالیٰ  فرماوِ  تمہِ  دۅہہ  یا  عیسیٰ  بِن  مریم،  کیاہ  ژےٚ  وۅنتھہٕ  لوٗکن  بہٕ  تہٕ  میٲنۍ  والدٕ  ہ  زٲنِیون  زٕ  معبود  خدایس  ورٲے ﴿یہِ  بوزنہٕ  سٍتۍ  وۅتھہِ  نٹھ  حضرتِ  عیسیٰ  ہس﴾،  نٹان  نٹان  ونہِ،  مُنزہ  تہٕ  پاک  چُھکھ  ژٕ  شریک  آسنہٕ  نِشہِ۔  میانہِ  دِل  کہِ  اعتقادٕہ  موجوب  تہٕ  حقیقت  واقعی  موجوب  تہِ،  مےٚ  کِتھہٕ  پٲٹھۍ  پزِ  ہا،  بہٕ  کیاہ  ونہٕ  ہا  سۅ  کتھ  ییمیُک  نہٕ  مےٚ  کانہہ  حق  اوس  نہ  پننہِ  دِل  کہِ  اعتقادٕہ  کہ  اعتبارٕہ  نہ  حقیقت  واقعی  کہ  اعتبارٕہ،  ہرگاہ  مےٚ  یِژھ  کتھ  ؤنمٕژ  آسہِ  تیٚلہِ  ٲسہِی  ژےٚ  خبرٕے،  ژٕ  زانکھ  تہِ  سورُے  یہِ  میٲنِس  وندس  منٛز  چُھ  کھٔٹِتھ۔  مگر  بہٕ  زانہٕ  نہٕ  یہِ  چٲنِس  ذاتِ  پاکس  منٛز  چُھ  سٮ۪ٹھاہ  تِژٕے  ہن  ییٗژہن  ژےٚ  زٲنِرووتھس،  پٔزۍ  پٲٹھۍ  ژٕے  چُھکھ  سٮ۪ٹھاہ  زانہٕ  وُن  سٲرِی  پوٗشیدٕہ  چیز۔"
  },
  {
    "verse_id": 117,
    "translation": "مےٚ  ووٚن  نا  لوٗکن  مگر  تِی  ییمیُک  ژےٚ  حکُم  کوٚرتھم،  سۅ  گٔیہِ  یہے  کتھ  کہ  عبادت  کٔرِو  معبودِ  برحق  سٕنٛز  یُس  میون  تہٕ  تُہُند  پروردِگار  چُھ،  ییتِس  کالس  بہٕ  تِمن  منٛز  اوسُس  آسمانس  پیٚٹھ  کھارنہٕ  ینہٕ  برونٹھ  تہٕ  آسمانس  پیٚٹھ  کھارنہٕ  یِنہٕ  پتہٕ  تیٖتِس  کالس  اوسُس  بہٕ  تِمن  نگرٲنی  کران  تہٕ  تِہُںد  حال  وُچھان،  تمہِ  پتہٕ  ییٚلہِ  ژےٚ  میون  وقت  پوٗرٕ  کوٚرُتھ  ادٕہ  اوسُکھ  ژٕے  تِہُند  رٲچھ،  ژٕے  چُھکھ  پرتھ  چیزُک  حال  وُچھان۔"
  },
  {
    "verse_id": 118,
    "translation": "ہرگاہ  ژٕ  تِمن  عذاب  کرکھ  تِم  چھِ  بندٕہ  چٲنی۔  ژے  چُھے  پوٗرٕ  اِختیار  تِمن  پیٚٹھ،  ہرگاہ  تِمن  بخشکھ  تہٕ  مغفرتھٕے  کرکھ،  چٲنی  اتھہٕ  کانہہ  پتھ  ہیٚکہِ  نہٕ  رٹِتھ  کیازِ  ژٕ  چُھکھ  بیشک  سارنٕے  پیٚٹھ  غٲلِب  تہٕ  حِکمت  وول۔"
  },
  {
    "verse_id": 119,
    "translation": "فرموو  اللہ  تعالیٰ  ہن  یہِ  أزیُک  دۅہ  چُھ  ییٚمہِ  دۅہہ  نفع  دِیہِ  پٔزۍ  زیارین  پوٚز  پنُن۔  یِمو  لوٗکو  پٔزِس  اعتقادس  پیٚٹھ  روزِتھ  رٕژٕ  عملہٕ  کرِ  مژٕ  آسن،  تِہٕندِی  خٲطرٕ  چھِ  تِم  جنت  تہٕ  باغ  یِمو  منٛزٕ  جۅیہِ  پکان  آسن،  تِم  روزن  تِمنٕے  جنتن  منٛز  ہمیشہ  ابدالآباد،  خدا  تِمن  نِشہِ  رٲضی  تِم  خدایس  نِشہِ  رٲضی  تہٕ  خوش،  یہے  گٔیہِ  بٔڈ  رستگٲری  تہٕ  کامیٲبی  یعنی  رضاے  خدا  حٲصِل  سپدُن۔  دنیاہٕچ  کانہہ  کامیٲبی  چھنہٕ  اتھ  برابر۔"
  },
  {
    "verse_id": 120,
    "translation": "پادشاہت  چھےٚ  آسمانن  منٛز  تہٕ  زمینن  منٛز  بیٚیہِ  تِمن  سارنٕے  پیٚٹھ  یِم  یِمن  دۅن  منٛز  روزان  چھِ۔  عالمِ  علویِکۍ  مخلوق  تہٕ  عالمِ  سفلیکۍ  مخلوق  تہِ،  سُے  چُھ  پرتھ  چیزس  پیٚٹھ  قدرت  وول۔  أمسٕے  مٲلکِ  کُلس  پزِ  پننین  مخلوقن  پیٚٹھ  احکام  مُقرر  کرٕنۍ۔  سٮ۪ٹھاہ  یچھ  تہٕ  ناجٲیٰز  چُھ  یِتھِس  پادشاہ  سٕنٛز  یِتھِس  قدرت  وٲلۍ  سٕنٛز  نافرمٲنی  تہٕ  عدولِ  حُکمی  کرٕنۍ۔"
  }
]