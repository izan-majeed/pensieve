[
  {
    "verse_id": 1,
    "translation": "ا۔  ل۔  م۔"
  },
  {
    "verse_id": 2,
    "translation": "ییٚمہِ  کِتابہِ  ہُند  نٲزِل  گژُھن  چُھ  کُنہِ  شک  ورٲے  ربّ  العالمین  سٕندِ  طرفہٕ۔  "
  },
  {
    "verse_id": 3,
    "translation": "کیا  یِم  لُکھ  چھا  وَنان  زِ  ییٚمۍ  شخصن  چُھ  یِہ  پانہٕ  بنوومُت؟  نَہ،  بلکہ  چُھ  یِہ  حق  تُہندِس  ربّ  سٕندِ  طرفہٕ،  تاکہ  توٚہۍ  کھۅژنٲوِیوٗن  اکھ  تِیُتھ  قوم  یَس  نِشہِ  تۅہیِہ  برونٛہہ  کانٛہہ  کھۅژناون  وول  چُھنہٕ  آمُت،  بنان  چُھ  زِ  تِم  لبن  ہدایت۔"
  },
  {
    "verse_id": 4,
    "translation": "سُہ  چُھ  اللہ  تعالیٰ  ہٕے  ییٚمۍ  آسمان  تہٕ  زمین  تہٕ  تِم  سٲری  چیز  یِم  تِمن  درمیان  چِھ  شیٚن  دۅہن  منٛز  پٲدٕ  کٔرۍ،  تہٕ  امہِ  پتہٕ  سپُد  عرشس  پیٚٹھ  جلوہ  گر،  تس  ورٲے  نہٕ  چُھ  تُہُند  کانٛہہ  حٲمی  تہٕ  مددگار،  تہٕ  نہ  چُھ  تس  برونٛہہ  کنہِ  کانٛہہ  سفارش  کرن  وول،  پتہٕ  کیا  توٚہۍ  یِیِو  نا  ہوشس  منٛز؟"
  },
  {
    "verse_id": 5,
    "translation": "سُہ  چُھ  آسمان  پیٚٹھہٕ  زمینس  تام  دُنیاکیٚن  معاملاتن  ہٕنز  تدبیر  کران،  تہٕ  اَمہِ  تدبیرُک  رُوداد  چُھ  تٔمۍ  سٕندِس  خدمتس  منٛز  گژھان  أکِس  تِتھِس  دۅہس  منٛز،  ییٚمیُک  مقدار  تُہندِ  شمارٕ  کِنۍ  اکھ  ساس  ؤری  چُھ۔  ﴿یعنی  تۅہیِہ  نزدیک  یۅسہٕ  اکہِ  ساسہٕ  ؤرِیِچ  چھےٚ،  سۅ  چھےٚ  اللہ  تعالیٰ  ہس  نِشہِ  زنتہٕ  اکہِ  دۅہٕچ  کٲم،  ییٚمِچ  سیکم  اَز  قضا  و  قدر  کیٚن  کارکُنن  چھےٚ  سپرد  یِوان  کرنہٕ،  تہٕ  پگاہ  چِھ  تِم  اَمِیُک  رُوداد  تٔمۍ  سٕندِس  خدمتس  منٛز  پیش  کران  تاکہ  دوٚیِمہِ  دۅہ،  یعنی  تُہندِ  حساب  کِنۍ  اکہِ  ساس  ؤرِیِچ،  کٲم  یِیہِ  تِمن  سپُرد  کرنہٕ۔﴾"
  },
  {
    "verse_id": 6,
    "translation": "سُے  چُھ  پرٛتھ  پوٗشیدُک  تہٕ  ظٲہرُک  زانن  وول،  زبردست  تہٕ  مہربان۔"
  },
  {
    "verse_id": 7,
    "translation": "یُس  چیز  تہِ  تٔمۍ  بنوو،  سُہ  بنووُن  واریاہ  جان۔  تٔمۍ  کوٚر  انسان  سٕندِ  تخلیقُک  ابتدا  میٚژِ  سٍتۍ۔"
  },
  {
    "verse_id": 8,
    "translation": "پتہٕ  پکنووُن  تٔمۍ  سُند  نسل  تِتھہِ  خُلاصہٕ  سٍتۍ  یُس  حقیر  آبٕکۍ  پٲٹھۍ  چُھ۔"
  },
  {
    "verse_id": 9,
    "translation": "پتہٕ  شوٗرُن  کوٚرُن  ﴿أمۍ  سُند  پان﴾  تہٕ  اَتھ  منٛز  ترووُن  پنُن  رُوح،  تہٕ  تۅہیِہ  دِتِنو  کَن،  أچھ  دِژنَو،  بیٚیہِ  دِتِنو  دِل۔  توٚہۍ  لُکھ  چِھو  کمٕے  شکر  گزار  آسان۔"
  },
  {
    "verse_id": 10,
    "translation": "تہٕ  یِم  لُکھ  چِھ  ونان،  ییٚلہِ  أسۍ  میٚژِ  منٛز  رَلیٚمٕتۍ  آسَو،  پتہٕ  یِموا  أسۍ  نوِ  سرٕ  پٲدٕ  کرنہٕ؟  کتھ  چھےٚ  دراصل  یِہ  زِ  یِم  چِھ  پننِس  ربّ  سٕندِ  مُلاقاتٕکۍ  مُنکِر۔"
  },
  {
    "verse_id": 11,
    "translation": "یِمن  ؤنِو،  موتُک  سُہ  فرشتہٕ  یُس  تۅہیِہ  پیٚٹھ  مُقرر  چُھ  آمُت  کرنہٕ،  رٹیٚو  تۅہیِہ  اند  ہیٚتھ  پننِس  قبضس  منٛز،  تہٕ  پتہٕ  یِیِو  توٚہۍ  پننِس  ربّس  کُن  واپس  اَننہٕ۔"
  },
  {
    "verse_id": 12,
    "translation": "کاش  توٚہۍ  وُچِھو  سُہ  وقت  ییٚلہِ  یِم  مُجرم  کلہٕ  نوٚمرٲوِتھ  پننِس  ربّ  سٕندِس  دربارس  منٛز  وۅدنہِ  آسن۔  ﴿تمہِ  وقتہٕ  آسن  یِم  ونان﴾  اے  سانہِ  ربّہ،  اسہِ  وُچھ  ٹھیک  پٲٹھۍ  بیٚیہِ  بوٗز،  وۅنۍ  سوز  اسہِ  واپس  تاکہ  أسۍ  کرو  نیک  عمل،  اسہِ  آو  وۅنۍ  یقین۔  ﴿درجواب  سپدیٚکھ  ارشاد﴾"
  },
  {
    "verse_id": 13,
    "translation": "اگر  أسۍ  یژھہَو  تیٚلہِ  دِمہَو  پرٛتھ  نفسس  ﴿شخصس﴾  گۅڈے  اَمِیُک  ہدایت۔  مگر  میٲنۍ  سۅ  کتھ  گٔیِہ  پوٗرٕ  یۅسہٕ  مےٚ  ؤنۍمٕژ  ٲس  زِ،  بٕہ  بَرن  جہنم  جِنو  تہٕ  انسانَو،  سارِوٕے  سٍتۍ۔"
  },
  {
    "verse_id": 14,
    "translation": "لہٰذا  وُچِھو  وۅنۍ  مزٕہ  پننہِ  تَمہِ  حرکتُک  زِ  تۅہیِہ  کوٚرُو  تمہِ  دۅہُک  مُلاقات  فراموش،  اسہِ  تہِ  کٔرِو  توٚہۍ  وۅنۍ  فراموش۔  وُچِھو  ہمیشگی  ہٕندِ  عذابُک  مزٕہ  پننٚین  کرتوٗتن  ہٕندِس  پاداشس  منٛز۔"
  },
  {
    "verse_id": 15,
    "translation": "سانیٚن  آیاتن  پیٚٹھ  چِھ  تِم  لُکھ  ایمان  اَنان  یِمن  ییٚلہِ  یِم  آیات  بوزنٲوِتھ  نصیحت  چھےٚ  یِوان  کرنہٕ،  تیٚلہِ  چِھ  سجدس  وسان  تہٕ  پننِس  ربّ  سٕندِ  حمدٕ  سان  چِھ  تٔمۍ  سٕنز  تسبیح  کران،  بیٚیہِ  چِھنہٕ  تکبّر  کران۔"
  },
  {
    "verse_id": 16,
    "translation": "تِہندۍ  شانہٕ  چِھ  بسترو  نِشہِ  الگ  روزان،  پننِس  ربّس  چِھ  خوف  سان  تہٕ  اُمیدٕ  سان  ناد  لایان  تہٕ  یِکینژھاہ  رِزق  اسہِ  تِمن  دِیتمُت  چُھ  تمہِ  منٛزٕ  چِھ  خرچ  کران۔"
  },
  {
    "verse_id": 17,
    "translation": "کٲنٛسہِ  مُتنفِّسس  ﴿شخصس﴾  چَھنہٕ  خبر،  یِکینژھاہ  أچھن  ہٕندِ  شہجارُک  سامان  تِہندیٚن  اعمالن  ہٕندِس  جزاہس  منٛز  تِہندِ  خٲطرٕ  کھٔٹِتھ  چُھ  تھاونہٕ  آمُت۔"
  },
  {
    "verse_id": 18,
    "translation": "کیا  یِہ  ہیٚکیا  سپدِتھ  زِ  یُس  شخص  مومن  آسہِ،  سُہ  بنہِ  تس  شخصہٕ  سٕندۍ  پٲٹھۍ  یُس  فاسق  آسہِ؟  یِم  دۅشوے  ہیٚکن  نہٕ  برابر  ٲسِتھ۔"
  },
  {
    "verse_id": 19,
    "translation": "یِمو  لُکو  ایمان  چُھ  اوٚنمُت  تہٕ  یِمو  نیک  عملہٕ  چھےٚ  کرِمژٕ،  تِہندِ  خٲطرٕ  چِھ  جنتٕکۍ  قیام  گاہ،  ضیافت  کہ  طور  تِہندیٚن  اعمالن  ہٕندِ  بدلہٕ۔"
  },
  {
    "verse_id": 20,
    "translation": "تہٕ  یِمَو  فِسق  چُھ  اختیار  کوٚرمُت  تِہُند  ٹھِکانہٕ  چُھ  جہنم۔  ییٚلہِ  زانٛہہ  تِم  تمہِ  منٛزٕ  نیرُن  یژھن،  تٔتھۍ  منٛز  یِیہِ  تِمن  واپس  دکہٕ  دِنہٕ،  تہٕ  تِمن  یِیہِ  وَننہٕ  زِ  وُچِھو  وۅنۍ  تمی  نارکہِ  عذابُک  مزٕہ  یَتھ  توٚہۍ  پَژھ  ٲسِو  نہٕ  کران۔"
  },
  {
    "verse_id": 21,
    "translation": "تمہِ  بڈِ  عذابہٕ  برونٛہہ  روزَو  أسۍ  ییٚتھۍ  دُنیا  ہس  منٛز  ﴿کُنہِ  نتہٕ  کُنہِ  لۅکٹہِ﴾  عذابُک  مزٕہ  یِم  وُچھناوان،  بنان  چُھ  زِ  یِم  یِن  ﴿پننہِ  باغیانہٕ  رٔوِشہِ﴾  نِشہِ  باز۔"
  },
  {
    "verse_id": 22,
    "translation": "تہٕ  تس  ورٲے  کُس  ہیٚکہِ  بوٚڈ  ظٲلِم  ٲسِتھ،  یس  تٔمۍ  سٕندِس  ربّ  سٕندیٚن  آیاتن  ہٕندِ  ذریعہ  ںصیحت  یِیہِ  کرنہٕ،  تہٕ  پتہٕ  پھِرِ  سُہ  تِمو  نِشہِ  بُتھ۔  یِتھیٚن  مُجرِمن  ہیٚمَو  أسۍ  انتقام  ضرور۔"
  },
  {
    "verse_id": 23,
    "translation": "ییٚمہِ  برونٛہہ  چھےٚ  اسہِ  موسیٰ  علیہ  السلامس  کتاب  دِژمٕژ،  لہٰذا  گژھیو  نہٕ  تۅہیِہ  سُے  چیز  میلنس  پیٚٹھ  کانٛہہ  شک  سپدُن۔  سۅ  کتاب  ٲس  اسہِ  بنی  اسرائیلس  خٲطرٕ  ہدایت  بنٲومٕژ۔"
  },
  {
    "verse_id": 24,
    "translation": "تہٕ  ییٚلہِ  تِمو  صبر  کوٚر  تہٕ  سانیٚن  آیاتن  پیٚٹھ  روٗدۍ  ایمان  انان،  پتہٕ  کٔرۍ  اسہِ  تِمن  منٛز  پنٕنۍ  پیشوا  پٲد،  یِم  سانہِ  حُکمہٕ  رہنمٲیی  کران  ٲسۍ۔"
  },
  {
    "verse_id": 25,
    "translation": "یقیناً  کرِ  تُہُند  ربّےٕ  قیامت  کہ  دۅہ  تِمن  کتھن  ہُند  فٲصلہٕ،  یِمن  منٛز  ﴿بنی  اسرائیل﴾  پانہٕ  وٲنۍ  اختلاف  چِھ  روٗدِمٕتۍ  کران۔"
  },
  {
    "verse_id": 26,
    "translation": "تہٕ  کیا  یِمن  لُکن  گوٚو  نا  ﴿یِمَو  تواریخی  واقعاتو  نِشہِ﴾  کانٛہہ  ہدایت  حٲصل  زِ  یِمو  برونٛہہ  کٲتیاہ  قوم  کٔرۍ  اسہِ  ہلاک،  یِہنزو  روزن  جایَو  مٔنٛزۍ  اَز  یِم  پھیران  تھوران  چِھ؟  اتھ  منٛز  چھےٚ  بجہِ  نِشٲنیِہ،  کیا  یِم  چِھنا  بوزان؟"
  },
  {
    "verse_id": 27,
    "translation": "تہٕ  کیا  یِمو  لُکو  وُچھنا  یِہ  منظر  زانٛہہ  زِ  أسۍ  چِھ  أکِس  خشک  زمینس  کُن  آب  اَنان  بہٲوِتھ،  تہٕ  پتہٕ  چِھ  تمی  زمینہٕ  منٛزٕ  سُہ  فصل  وۅپداوان،  ییٚمہِ  سٍتۍ  یِہندیٚن  چارواین  تہِ  چُھ  چارٕہ  میلان،  بیٚیہِ  چِھ  یِم  پانہٕ  تہِ  کھیٚوان؟  تیٚلہِ  کیا  یِمن  چُھنا  کِہِنۍ  فِکرِ  تران؟"
  },
  {
    "verse_id": 28,
    "translation": "یِم  لُکھ  چِھ  ونان  زِ،  یِہ  فٲصلہٕ  کر  سپدِ  اگر  توٚہۍ  پٔزِیٲرۍ  چِھو؟"
  },
  {
    "verse_id": 29,
    "translation": "یِمن  ؤنِو،  فٲصلہٕ  کِس  دۅہَس  پیٚٹھ  ایمان  اَنُن  آسہِ  نہٕ  رَژھ  تہِ  فٲیدٕہ  مند  تِمن  لُکن  خٲطرٕ  یِمَو  کُفر  چُھ  کوٚرمُت،  تہٕ  پتہٕ  میلہِ  نہٕ  تِمن  کانٛہہ  مہلت۔"
  },
  {
    "verse_id": 30,
    "translation": "اچھا،  ترٲوِیوٗکھ  یِم  پننِس  حالس  پیٚٹھ  تہٕ  کٔرِو  انتظار،  یِم  تہِ  چِھ  انتظارس۔"
  }
]