[
  {
    "verse_id": 1,
    "translation": "اللہ  تعالیٰ  سٕنز  تسبیح  چھےٚ  کٔرمٕژ  پرٛتھ  تٔمۍ  چیزن  یُس  آسمان  تہٕ  زمینس  منٛز  چُھ،  تہٕ  سُہ  چُھ  غٲلب  تہٕ  حکمت  وول۔"
  },
  {
    "verse_id": 2,
    "translation": "اے  لوٗکو  یِمو  ایمان  چُھ  اوٚنمُت،  توٚہۍ  کیازِ  چِھو  سۅ  کتھ  ونان  یۅسہٕ  نہٕ  کران  چِھو؟"
  },
  {
    "verse_id": 3,
    "translation": "خُدایس  نزدیک  چھےٚ  یِہ  سخت  ناپسندیدٕہ  حرکت  زِ  توٚہۍ  ؤنِو  سۅ  کتھ  یۅسہٕ  کران  چِھو  نہٕ۔"
  },
  {
    "verse_id": 4,
    "translation": "خُدایس  چِھ  پسند  تِم  لُکھ  یِم  تٔمۍ  سٕنزِ  وَتہِ  منٛز  تِتھہٕ  پٲٹھۍ  صفہٕ  گٔنڈِتھ  چِھ  لڑان،  زنتہٕ  سُہ  دیوار  چِھ  آسان  یتھ  ناگ  آسہِ  کٲرِتھ  تراونہٕ  آمُت۔  ﴿اوّل  سپُد  امہِ  سٍتۍ  یِہ  معلوم  زِ  اللہ  تعالیٰ  سٕنزِ  خۅشنودی  سٍتۍ  چِھ  تِمے  اہلِ  ایمان  سرفراز  سپدان  یِم  تٔمۍ  سٕنٛزِ  وَتہِ  منٛز  زُوَس  گنِدنہٕ  خٲطرٕ  تہٕ  خطرٕ  تُلنہٕ  خٲطرٕ  تیار  آسن۔  دوٚیم  کتھ  سپٕز  یِہ  معلوم  زِ  خُدایس  یُس  فوج  پسند  چُھ،  تتھ  منٛز  چِھ  ترےٚ  صفت  آسان۔  اکھ  یِہ  زِ  سُہ  گژِھہ  سوٗنچتھ  سمجھِتھ  اللہ  تعالیٰ  سٕنزِ  وَتہِ  منٛز  لڑُن  تہٕ  کُنہِ  تِژِھہ  وَتہِ  منٛز  گژِھہ  نہٕ  لڑُن  یۅسہٕ  فی  سبیل  اللہ  کِس  تعریفس  منٛز  آسہِ  نہٕ  یِوان۔  دوٚیم  یِہ  زِ  سُہ  گژِھہ  نہٕ  بدنظمی  تہٕ  انتشارس  منٛز  مبتلا  سپدُن  بلکہ  گژِھہ  مضبوط  تنظیم  سان  صفہٕ  گٔنڈِتھ  لڑُن۔  ترییم  یِہ  زِ  دشمنن  ہٕندِس  مقابلس  منٛز  گژِھہ  اَمِچ  حیثیت  ناگ  کٲرِتھ  تراونہٕ  آمتہِ  دیوارٕکۍ  پٲٹھۍ  آسٕنۍ۔﴾"
  },
  {
    "verse_id": 5,
    "translation": "تہٕ  یاد  کٔرِو  موسیٰ  سٕنز  سۅ  کتھ  یۅسہٕ  تٔمۍ  پننِس  قومس  ٲس  ؤنِمٕژ  زِ،  اے  میانہِ  قوم  کیو  لوٗکو،  توٚہۍ  کیازِ  چِھو  مےٚ  تکلیف  دِوان،  حالانکہ  توٚہۍ  چِھو  زانان  زِ  بٕہ  چُھس  اللہ  تعالیٰ  سٕندِ  طرفہٕ  تۅہیِہ  کُن  سوزنہٕ  آمُت  رسول؟  ﴿یِہ  کتھ  چھےٚ  امہِ  موجوب  فرماونہٕ  آمٕژ  زِ  مُسلمان  مَہ  کٔرِن  پننِس  نبی  صلی  اللہ  علیہ و سلمس  سٍتۍ  سۅے  رٔوِش  اختیار  یۅسہٕ  بنی  اسرائیلو  پننِس  نبیس  سٍتۍ  اختیار  ٲس  کٔرمٕژ،  نَتہٕ  پیٚیِہ  یِمن  تہِ  سُے  انجام  وُچُھن  یُس  بنی  اسرائیلن  وُچھ﴾  پتہٕ  ییٚلہِ  تِمو  ہجر  وَرتوو،  خُداین  تہِ  کٔرۍ  تِہندِۍ  دل  ۂلۍ،  اللہ  تعالیٰ  چُھنہٕ  فاسقن  ہدایت  دِوان۔  ﴿یعنی  اللہ  تعالیٰ  سُند  چُھنہٕ  یِہ  طریقہٕ  زِ  یِم  لُکھ  پانہٕ  یژھن  ہَجہِ  وَتہِ  پکُن  تِمن  پکناوِ  سُہ  خواہ  مخواہ  سیٚزِ  وَتہِ،  تہٕ  یِم  لُکھ  تٔمۍ  سٕنزِ  نافرمٲنی  پیٚٹھ  ڈٔٹِتھ  آسن،  تِمن  کرِ  زبردستی  ہدایتہٕ  سٍتۍ  تہٕ  راست  روی  سٍتۍ  سرفراز۔﴾"
  },
  {
    "verse_id": 6,
    "translation": "تہٕ  یاد  کٔرِو  عیسیٰ  ابن  مریم  علیہ  السلام  سٕنز  سۅ  کتھ  یۅسہٕ  تٔمۍ  ؤنِمٕژ  ٲس  زِ،  اے  بنی  اسرائیل،  بٕہ  چُھس  اللہ  تعالیٰ  سٕندِ  طرفہٕ  تۅہیِہ  کُن  سوزنہٕ  آمُت  رسول،  ﴿یِہ  چھےٚ  بنی  اسرائیل چِہ  دوٚیِمہِ  نافرمٲنی  ہٕنز  ذکر۔  اکھ  نافرمٲنی  ٲس  سۅ  یۅسہٕ  تِمو  پننِس  دورِ  عروج کِس  آغازس  منٛز  کٔر۔  تہٕ  دوٚیم  نافرمٲنی  چھےٚ  یِہ  یۅسہٕ  تِمو  اَمہِ  دَورٕکِس  ٲخرس  تہٕ  بالکل  اختتامَس  پیٚٹھ  کٔر،  ییٚمہِ  پتہٕ  ہمیشہِ  ہمیشہِ  خٲطرٕ  اللہ  تعالیٰ  سُند  پھٹکار  ووٚتھ  تِمن۔  یِم  دۅشوے  واقعات  بیان  کرنُک  مُدعا  چُھ  یِہ  زِ  مُسلمان  گژھن  اللہ  تعالیٰ  سٕندِس  رسول  صلی  اللہ  علیہ و سلمس  سٍتۍ  بنی  اسرئیلُک  ہیوٗ  طرزِ  عمل  وَرتاونہٕ  کیو  نتیجو  نِشہِ  خبردار  کرنہٕ  یِنۍ۔﴾  تصدیق  کرن  وول  چُھس  تتھ  توراتس  یۅسہٕ  مےٚ  برونٛہہ  چھےٚ  آمٕژ،  تہٕ  بشارت  دِنہٕ  وول  چُھس  أکِس  رسول  سٕنز  یُس  مےٚ  پتہٕ  یِیِہ،  یَس  احمد  آسہِ  ناو۔  ﴿یِہ  چھےٚ  رسول  اللہ  صلی  اللہ  علیہ و سلمن  متعلق  حضرت  عیسیٰ  علیہ  السلامن  ہٕنزِ  ٹاکارٕہ  پیشن  گویی  ہٕنز  ذِکر  ییٚمیُک  مفصّل  ثبوت  اَسہِ  تفہیمُ  القرآن  جلد  پانژس  5  منٛز  ییٚمہِ  آیتچٕ  تشریح  کران  چُھ  دِیتمُت۔﴾  مگر  ییٚلہِ  سُہ  تِمن  نِشہِ  ٹاکارٕہ  نِشٲنیِہ  ہیٚتھ  آو،  پتہٕ  ووٚن  تِمو  یِہ  چُھ  نَنہٕ  وانہٕ  دۅکھہٕ۔  ﴿دراصل  چُھ  لفظ  سِحر  ورتاونہٕ  آمُت۔  یتھ  جایِہ  چُھنہٕ  سِحر  جادِ  کِس  معنیس  منٛز  بلکہ  چُھ  دۅکھہٕ  تہٕ  فریب  کِس  معنیس  منٛز  ورتاونہٕ  آمُت،  تہٕ  عربی  لُغتس  منٛز  چِھ  جادِکۍ  پٲٹھۍ  اَمِکۍ  یِم  معنے  تہِ  ویٚدۍ  ﴿معروف﴾۔  آیتُک  مطلب  چُھ  یِہ  زِ  ییٚلہِ  سُہ  نبی،  ییٚمہِ  سٕندِ  ینٕچ  بشارت  حضرت  عیسیٰ  علیہ  السلامَو  ٲس  دِژمٕژ،  پننہِ  نبی  آسنہٕ  چِہ  ٹاکارٕہ  نِشٲنیِہ  ہیٚتھ  آو،  بنی  اسرائیل  تہٕ  عیسیٰ  علیہ  السلامن  ہٕندۍ  اُمّتن  دِیُت  تِہندِ  نبوّتُک  دعویٰ  فریب  قرار﴾  "
  },
  {
    "verse_id": 7,
    "translation": "وۅنۍ  کُس  ہیٚکہِ  تس  شخصہٕ  سٕندِ  کھۅتہٕ  بوٚڈ  ظٲلِم  ٲسِتھ  یُس  خُدایس  اَپٕزۍ  بہتان  گٔنڈِ۔  ﴿یعنی  اللہ  تعالیٰ  سٕندِس  سوزنہٕ  آمتِس  نبی  یس  دِیِہ  اَپُز  مُدعی  قرار،  تہٕ  اللہ  تعالیٰ  سٕندِس  یتھ  کلامَس  یُس  تٔمۍ  سٕندِس  نبی  یس  پیٚٹھ  نٲزِل  چُھ  سپدان،  ٹٔھہراوِ  نبی  سُند  پنُن  بنوومُت  کلام۔﴾  حالانکہ  آسہِ  تس  اسلامٕچ  ﴿اللہ  تعالیٰ  ہس  برونٛہہ  کنہِ  سرِ  اطاعت  نوٚمراونٕچ﴾  دعوت  دِنہٕ  یِوان؟  ﴿یعنی  اوّل  چُھنہٕ  پٔزِس  نبی  یَس  اَپُز  مُدعی  وَنُن  بجاے  خۅد  کم  ظلم  کیںٛہہ،  کُجا  کہِ  اَتھ  پیٚٹھ  یِیہِ  مزید  ظلم  یِہ  کرنہٕ  زِ  بُلاوَن  وول  آسہِ  اللہ  تعالیٰ  سٕنزِ  بندگی  تہٕ  اطاعتس  کُن  بُلاوان  تہٕ  بوزن  وول  آسہِ  درجواب  تس  لیٚکہٕ  ژاران،  تہٕ  تٔمۍ  سٕندِس  دعوتس  زَکھ  واتناونہٕ  خٲطرٕ  آسہِ  اَپُز،  بہتان  تہٕ  الزامن  ہٕندۍ  حربہٕ  استعمال  کران﴾  یِتھیٚن  ظٲلِمن  چُھنہٕ  اللہ  تعالیٰ  ہدایت  دِوان۔"
  },
  {
    "verse_id": 8,
    "translation": "یِم  لُکھ  چِھ  پننیو  ٲسہٕ  کیو  پھۅکو  سٍتۍ  اللہ  تعالیٰ  سٕندِس  نوٗرس  ژھیٚتہٕ  کرُن  یژھان،  تہٕ  اللہ  تعالیٰ  سُند  فٲصلہٕ  چُھ  یِہ  زِ  سُہ  پٔھہلاوِ  پوٗرٕ  پٲٹھۍ  پنُن  نوٗر،  خواہ  کٲفرن  گٔژِھتن  یِہ  کوٗتاہ  تہِ  ناگوار۔"
  },
  {
    "verse_id": 9,
    "translation": "سُے  چُھ  ییٚمۍ  پنُن  رسولؐ  ہدایتہٕ  سان  تہٕ  دینِ  حق  سان  سوٗزمُت  چُھ،  تاکہ  تتھ  کرِ  تمام  دینن  پیٚٹھ  غٲلب،  خواہ  مُشرکن  گٔژِھتن  یِہ  کوٗتاہ  تہِ  ناگوار۔"
  },
  {
    "verse_id": 10,
    "translation": "اے  لوٗکو  یِمو  ایمان  چُھ  اوٚنمُت،  بٕہ  وَنوٕہ  تۅہیِہ  سُہ  تجارت،  یُس  دگ  تُلوٕنہِ  عذاب  نِشہِ  تۅہیِہ  نجات  دِیِہ۔  ﴿تجارت  چُھ  سُہ  چیز  یتھ  منٛز  انسان  پنُن  مال،  وقت،  محنت  تہٕ  ذہانت  و  قٲبلیت  چُھ  استعمال  کران  تاکہ  تس  گژِھہ  نفع  حٲصِل۔  اَمی  رعایتہٕ  چُھ  یتھ  جایہ  ایمانس  تہٕ  جہاد  فی  سبیل  اللہ  ہس  تجارت  وَننہٕ  آمُت۔  مطلب  چُھ  یِہ  زِ  اتھ  وَتہِ  منٛز  ییٚلہِ  پنُن  سورُے  کینہہ  استعمال  کٔرِو  تیٚلہِ  گژھیو  سُہ  نفع  تۅہیِہ  حٲصِل  یُس  برونٛہہ  کُن  چُھ  بیان  سپدان۔﴾"
  },
  {
    "verse_id": 11,
    "translation": "ایمان  أنِو  خُدایس  تہٕ  تٔمۍ  سٕندِس  رسول  صلی  اللہ  علیہ  وسلمس  پیٚٹھ،  تہٕ  جہاد  کٔرِو  اللہ  تعالیٰ  سٕنزِ  وَتہِ  منٛز  پننیو  مالَو  تہٕ  جانَو  سٍتۍ۔  یۅہے  چُھ  تُہُندِ  خٲطرٕ  بہتر،  اگر  توٚہۍ  زٲنِو۔"
  },
  {
    "verse_id": 12,
    "translation": "اللہ  تعالیٰ  کرِ  تُہٕندۍ  گناہ  معاف،  تہٕ  تۅہیِہ  کریو  تِتھیٚن  باغن  منٛز  دٲخل  یِمن  بٔنۍ  کِنۍ  کۅلہٕ  آسن  پکان،  تہٕ  ابدی  قیام  کیٚن  جنّتن  منٛز  کریو  بہترین  گرٕ  عطا،  یِہ  چھےٚ  بڈٕ  کامیٲبی۔"
  },
  {
    "verse_id": 13,
    "translation": "تہٕ  سُہ  دوٚیم  چیز  یُس  توٚہۍ  یژھان  چِھو،  سُتہِ  دِیَو  تۅہیِہ،  اللہ  تعالیٰ  سٕندِ  طرفہٕ  نُصرت  تہٕ  کمٕے  کالہٕ  پتہٕ  حٲصل  سپدن  واجِنۍ  فتح۔  اے  نبیؐ،  اہلِ  ایمانن  دِیِو  اَمِچ  بشارت۔"
  },
  {
    "verse_id": 14,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  سٕندۍ  مددگار  بٔنِو،  یِتھہٕ  پٲٹھۍ  عیسیٰ  ابن  مریم  علیہ  السلامن  پننیٚن  حوارین  اوس  خطاب  کٔرِتھ  ووٚنمُت:  کُس  چُھ  خُدایس  کُن  ﴿بُلاونس﴾  منٛز  میون  مددگار؟  تہٕ  حواریو  اوس  جواب  دِیتمُت:  أسۍ  چِھ  اللہ  تعالیٰ  سٕندۍ  مددگار۔  تمہِ  ساعتہٕ  اوٚن  بنی  اسرائیلکۍ  أکۍ  دٔرۍ  ایمان،  تہٕ  بیٚکۍ  دٔرۍ  کوٚر  انکار۔  پتہٕ  کوٚر  اَسہِ  ایمان  اَنن  والیٚن  تِہندیٚن  دشمنن  ہٕندِس  مُقابلس  منٛز  تٲئید  ﴿مدد﴾،  تہٕ  تِمے  دوٗدۍ  غٲلب  سپدِتھ۔  ﴿مسیح  علیہ  السّلامس  نَہ  مانن  وٲلۍ  چِھ  یہوٗدۍ۔  تہٕ  تِمن  مانن  وٲلۍ  چِھ  عیسٲے  تہِ  تہٕ  مُسلمان  تہِ۔  خُداین  کٔرۍ  گۅڈٕہ  عیسٲے  یہوٗدیٚن  پیٚٹھ  غٲلب  تہٕ  پتہٕ  سپٕدۍ  مُسلمان  تہِ  تِمن  پیٚٹھ  غٲلب۔  یِتھہٕ  پٲٹھۍ  سپٕدۍ  مسیح  علیہ  السّلامس  انکار  کرن  وٲلۍ  دۅشوٕنۍ  نِشہِ  مغلوب۔  یِہ  معاملہٕ  آو  یتھ  جایِہ  امہِ  غرضہٕ  بیان  کرنہٕ  زِ  مُسلمانن  گژِھہ  یِہ  یقین  سپدُن  زِ  یِتھہٕ  پٲٹھۍ  حضرت  عیسیٰ  علیہ  السلامن  ہٕندۍ  مانن  وٲلۍ  تِمن  علیہ  السلامن  انکار  کرن  والیٚن  پیٚٹھ  غٲلب  چِھ  آمٕتۍ،  تِتھے  پٲٹھۍ  یِن  وۅنۍ  محمد  صلی  اللہ  علیہ و سلمن  مانن  وٲلۍ  تِمن  صلی  اللہ  علیہ و سلمن  انکار  کرن  والیٚن  پیٚٹھ  غٲلب۔﴾"
  }
]