[
  {
    "verse_id": 1,
    "translation": "اے  لوٗکو،  پننِس  ربّ  سٕندِ  غضبہٕ  نِشہِ  بٔچِو،  حقیقت  چھےٚ  یِہ  زِ  قیامتُک  بِنیُل  چُھ  سیٚٹھاہ  بوٚڈ  ﴿بیٖم  ناک﴾  چیز۔"
  },
  {
    "verse_id": 2,
    "translation": "ییٚمہِ  دۅہ  توٚہۍ  سُہ  وُچِھو،  حال  آسہِ  یِہ  زِ  پرٛتھ  کانٛہہ  دۅد  چاون  واجِنۍ  سپدِ  پننِس  دۅد  چَووٕنِس  شُرِس  نِشہِ  غٲفل،  پرٛتھ  حٲملہ  سُند  حمل  پیٚیِہ  ؤسِتھ،  تہٕ  لُکھ  یِنَو  تۅہیِہ  مدہوش  بوزنہٕ،  حالانکہ  آسن  نہٕ  تِم  نشس  منٛز  کینہہ،  بلکہ  آسہِ  اللہ  تعالیٰ  سُند  عذابٕے  تِیُتھ  سخت۔"
  },
  {
    "verse_id": 3,
    "translation": "کینہہ  لُکھ  چِھ  تِتھۍ  یِم  عِلمہٕ  ورٲے  خُدایس  متعلق  بحث  چِھ  کران،  تہٕ  پرٛتھ  سرکش  شیطان  سٕنز  پیروی  چِھ  لاگان  کرٕنۍ۔"
  },
  {
    "verse_id": 4,
    "translation": "حالانکہ  چُھ  تٔمۍ  سٕندِس  نصیب  سٕے  منٛز  یِہ  لیٚکھِتھ  زِ  یُس  تس  دوست  بناوِ،  تس  تراوِ  سُہ  گُمراہ  کٔرِتھ،  بیٚیہِ  ہاویٚس  جہنم  کہ  عذابٕچ  وَتھ۔"
  },
  {
    "verse_id": 5,
    "translation": "لوٗکو،  اگر  تۅہیِہ  موت  پتہٕ  چہ  زندگی  متعلق  کینہہ  شک  چُھو،  تیٚلہِ  گژھیو  توہیِہ  پے  آسٕنۍ  زِ  اَسہِ  چِھو  توٚہۍ  میٚژِ  کٔرمٕتۍ  پٲدٕ،  پتہٕ  کٔرِو  نُطفہٕ  نِشہِ،  پتہٕ  کٔرِو  خونہٕ  لۅکھرِ  نِشہِ،  پتہٕ  کٔرِو  ماز  دۅگلہٕ  نِشہِ  یُس  شکلہِ  وول  تہِ  آسان  چُھ  تہٕ  بے  شکل  تہِ  ﴿یِہ  چِھ  أسۍ  امہِ  موجوب  ونان﴾  تاکہ  تۅہیِہ  پیٚٹھ  کرَو  حقیقت  واضح،  أسۍ  یُس  ﴿نُطفہٕ﴾  یژھان  چِھن،  سُہ  چِھن  أکِس  خاص  وقتس  تام  بچہِ  دانیٚن  منٛز  ٹھٔہرٲوِتھ  تھاوان،  پتہٕ  چِھو  تۅہیِہ  أکِس  شُرۍ  سٕندِس  صوٗرتس  منٛز  کٔڑِتھ  انان  ﴿پتہٕ  چِھو  تۅہیِہ  پرورش  کران﴾  تاکہ  توٚہۍ  وٲتِو  پننہِ  جوٲنی  تام،  تہٕ  تۅہیِہ  منٛز  چُھ  کانٛہہ  گۅڈے  یِوان  واپس  بُلاونہٕ،  تہٕ  کانٛہہ  چُھ  بدترین  عمرِ  کُن  یِوان  پِھرنہٕ،  تاکہ  سورُے  زاننہٕ  پتہٕ  گژِھہ  نہٕ  پتہٕ  کِہِنۍ  زانُن  تہٕ  توٚہۍ  چِھو  وُچھان  زِ  زمین  چھےٚ  ہوٚکِھتھ  پیٚمٕژ،  پتہٕ  ییٚلہِ  اسہِ  تتھ  پیٚٹھ  روٗد  تروو  زِ  اچانک  گٔیِہ  سۅ  تر و تازٕہ  تہٕ  آیِہ  پھانٛپھلِتھ  بیٚیہِ  لٔج  سۅ  پرٛتھ  قسمٕکۍ  خۅش  کروٕنۍ  نباتات  ﴿کُلۍ  کٔٹۍ﴾  کھالنہِ۔"
  },
  {
    "verse_id": 6,
    "translation": "یِہ  سورُے  چُھ  امہِ  وجہ  کِنۍ  زِ  بس  چُھ  اللہ  تعالیٰ  حق،  تہٕ  سُہ  چُھ  مۅردن  کران  زندٕہ،  تہٕ  سُہ  چُھ  پرتھ  چیزس  پیٚٹھ  قدرت  تھاوان۔"
  },
  {
    "verse_id": 7,
    "translation": "بیٚیہِ  چھےٚ  یِہ  ﴿امہِ  کتھہِ  ہٕنز  دلیل﴾  زِ  قیامتچٕ  گٔر  یِیہِ  ضرور،  اتھ  منٛز  چَھنہٕ  کُنہِ  شکٕچ  گُنجٲیش،  تہٕ  اللہ  تعالیٰ  تُلہِ  ضرور  تِمن  لُکن  یِم  قبرن  منٛز  گٔمتۍ  چِھ۔"
  },
  {
    "verse_id": 8,
    "translation": "بیٚیہِ  چِھ  کینہہ  لُکھ  تِتھۍ  یِم  خُدایس  متعلق  ژُوان  چِھ،  کُنہِ  عِلمہٕ  تہٕ  ہدایت  تہٕ  روشنی  ﴿ہدایت﴾  بخشن  واجِنہِ  کتابہِ  ورٲے۔"
  },
  {
    "verse_id": 9,
    "translation": "گردن  ہج  کٔرِتھ  ﴿تکبر  سان﴾  تاکہ  لُکن  ڈالہن  خُداے  سٕنزِ  وَتہِ  نِشہِ  یِتِھس  شخصس  خٲطرٕ  چھےٚ  دُنیا  ہس  منٛز  رُسوٲئی،  تہٕ  قیامت  کہ  دۅہ  وُچھناوون  سُہ  أسۍ  نار  کہِ  عذابُک  مٕزہ۔"
  },
  {
    "verse_id": 10,
    "translation": "یِہ  چُھ  تُہُند  سُہ  مُستقبل  یُس  تُہندیٚو  پننیٚو  اَتھو  تُہندِ  خٲطرٕ  تیار  چُھ  کوٚرمُت،  نَتہٕ  چُھنہٕ  خُداے  پننیٚن  بندن  پیٚٹھ  ظلم  کرن  وول  کینہہ۔"
  },
  {
    "verse_id": 11,
    "translation": "تہٕ  لُکو  منٛزٕ  چُھ  کانٛہہ  یُس  بٔٹِھس  پیٚٹھ  روٗزِتھ  چُھ  اللہ  تعالیٰ  سٕنز  عبادت  کران،  ﴿یعنی  کفر  و  اسلام  کِس  سرحدس  پیٚٹھ  روٗزِتھ  چُھ  بندگی  کران،  یِتھہٕ  پٲٹھۍ  کانٛہہ  تذبذب  وول  نفر  آسہِ  فوج  کِس  اندس  پیٚٹھ  کھڑا،  اگر  باسیٚس  فتح  چھےٚ  سپدن  واجِنۍ  تیٚلہِ  رلہِ  فوجس  سٍتۍ،  تہٕ  اگر  باسیٚس  شکست  چُھ  میلن  وول،  تیٚلہِ  ژلہٕ  ژھۅپہٕ  دم  کٔرِتھ﴾  اگر  فٲیدٕہ  ووت  تیٚلہِ  سپُد  مطمئن،  تہٕ  اگر  کانٛہہ  مصیبت  آو  تیٚلہِ  ژوٚل  پوٚت  پھیٖرِتھ،  تَس  گوٚو  دُنیا  تہِ  اَتھہٕ  تہٕ  ٲخرت  تہِ،  یِہ  گوٚو  نَنہِ  وانہٕ  خسارٕہ۔"
  },
  {
    "verse_id": 12,
    "translation": "پتہٕ  چُھ  سُہ  خُدایس  ترٲوِتھ  تِمن  ناد  لایان،  یِم  تس  نہ  نقصان  ہیٚکن  واتنٲوِتھ  تہٕ  نہ  فٲیدٕہ،  یِہ  چُھ  گُمرٲہی  ہُند  انتہا۔"
  },
  {
    "verse_id": 13,
    "translation": "سُہ  چُھ  تِمن  ناد  لایان  یُہُند  نقصان  تِہندِ  نفع  کھۅتہٕ  قریب  تر  چُھ،  بدترین  چُھ  تٔمۍ  سُند  مولیٰ  ﴿دوست﴾  تہٕ  بدترین  چُھ  تٔمۍ  سُند  رفیق۔"
  },
  {
    "verse_id": 14,
    "translation": "﴿اتھ  برعکس﴾  کرِ  اللہ  تعالیٰ  تِمن  لُکن  یِمو  ایمان  اوٚن  تہٕ  یِمو  نیک  عملہٕ  کرِ،  یقیناً  تِتھیٚن  جنّتن  اندر  دٲخل،  یِمن  بٔنۍکِنۍ  کۅلہٕ  آسن  پکان۔  اللہ  تعالیٰ  چُھ  کران  یِکینژھاہ  یژھان  چُھ۔"
  },
  {
    "verse_id": 15,
    "translation": "یَس  شخصس  یِہ  گُمان  آسہِ  زِ  اللہ  تعالیٰ  کرِ  نہٕ  تس  دُنیا  ہس  تہٕ  ٲخرتس  منٛز  کانٛہہ  مدد،  تس  پزِ  زِ  اکہِ  رزِ  ہٕندِ  ذریعہ  وٲتِن  آسمانس  تام،  پتہٕ  کٔرِن  ژٔٹِتھ  تَتھ  گوٚد،  اَدٕ  وُچِھن  زِ  کیا  تٔمۍ  سٕنز  تدبیر  ہیکیا  تِتھِس  کُنہِ  چیزس  ردّ  کٔرِتھ  یُس  تس  ناگوار  چُھ۔"
  },
  {
    "verse_id": 16,
    "translation": "یِژھوٕے  نَنیو  نَنیو  کتھو  سان  چُھ  اَسہِ  یِہ  قرآن  نٲزِل  کوٚرمُت،  تہٕ  ہدایت  یَس  اللہ  تعالیٰ  یژھان  چُھ  تس  چُھ  دِوان۔"
  },
  {
    "verse_id": 17,
    "translation": "یِمو  لُکو  ایمان  اوٚن،  تہٕ  یِم  یہوٗدۍ  سپدۍ  تہٕ  صابیٔ  تہٕ  نصاریٰ  تہٕ  مجوس،  تہٕ  یِمو  لُکو  شرک  کوٚر،  یِمن  سارِنٕے  درمیان  کرِ  اللہ  تعالیٰ  قیامت  کہ  دۅہ  فٲصلہٕ،  پرٛتھ  کانٛہہ  چیز  چُھ  اللہ  تعالیٰ  سٕنزِ  نظر  تل۔"
  },
  {
    "verse_id": 18,
    "translation": "کیا  توٚہۍ  چِھو  نا  وُچھان  زِ  اللہ  تعالیٰ  ہس  برونٛہہ  کنہِ  چِھ  سجدٕہ  کران  تِم  سٲری  یِم  آسمانن  منٛز  چِھ،  تہٕ  یِم  زمینس  اندر  چِھ،  آفتاب  تہٕ  زوٗن  تہٕ  تارک،  تہٕ  پہاڑ  تہٕ  کُلۍ  تہٕ  جانور،  تہٕ  واریاہ  انسان،  تہٕ  واریاہ  تِم  لُکھ  یِم  عذابٕکۍ  حقدار  چِھ  سپٕدمٕتۍ؟  تہٕ  یَس  اللہ  تعالیٰ  ذلیل  و  خوار  کرِ،  تس  چُھنہٕ  پتہٕ  کانٛہہ  عزت  دِنہٕ  وول۔  اللہ  تعالیٰ  یِکینژھاہ  یژھان  چُھ  تہِ  چُھ  کران۔"
  },
  {
    "verse_id": 19,
    "translation": "یِم  چِھ  زٕہ  فریق،  یِمن  درمیان  پننِس  ربّ  سٕندِس  معاملس  منٛز  جھگڑٕ  چُھ۔  ﴿یتھ  جایِہ  چِھ  خُداے  سٕندِس  بارس  منٛز  جھگڑٕ  کرن  وٲلۍ  تمام  گروہ  تِہندِ  کثرت  باوجود  دۅن  فریقن  منٛز  بٲگراونہٕ  آمٕتۍ۔  اکھ  فریق  چُھ  سُہ  یُس  انبیاء  علیھم  السلامن  ہٕنز  کتھ  مٲنِتھ  خُداے  سٕنز  صحیح  بندگی  چُھ  اختیار  کران۔  دوٚیِم  چُھ  سُہ  یُس  تِہنز  کتھ  چُھنہٕ  مانان،  تہٕ  کُفرٕچ  وَتھ  چُھ  اختیار  کران،  خواہ  تس  ٲسِتن  پانہٕ  وٲنۍ  کٲتیاہ  تہِ  اختلاف،  تہٕ  تٔمۍ  سٕندۍ  کُفرن  ٲسِتن  کٲژاہ  مختلف  صوٗرتہٕ  اختیار  کرِمٕژ﴾  یِمو  منٛزٕ  تِم  لُکھ  یِمو  کُفر  کوٚر،  تِہِندِ  خٲطرٕ  چِھ  نارٕوۍ  لباس  کپٹاونہٕ  آمٕتۍ،  تِہندیٚن  کلن  پیٚٹھ  یِیہِ  گرکہٕ  دِوُن  آب  تراونہٕ۔"
  },
  {
    "verse_id": 20,
    "translation": "ییٚمہِ  سٍتۍ  تِہندۍ  مٕسلے  یٲتۍ  نہٕ  کینہہ  بلکہ  گلنکھ  یٔڈ  منٛزٕکۍ  حصّہ  تہِ،"
  },
  {
    "verse_id": 21,
    "translation": "تہٕ  شِستٕروۍ  گۅرزٕ  آسن  تِمن  خبر  ہیٚنہٕ  خٲطرٕ۔"
  },
  {
    "verse_id": 22,
    "translation": "ییٚلہِ  تہِ  تِم  کھوٚژِتھ  کرن  جہنم  نِشہِ  نیرنٕچ  کوٗشش،  بیٚیہِ  یِن  دکہٕ  دِتھ  تٔتھۍ  منٛز  چھکنہٕ  تہٕ  وَننہٕ  یِیکَھ  وُچِھو  وۅنۍ  دزنُک  مزٕہ۔"
  },
  {
    "verse_id": 23,
    "translation": "﴿دوٚیمہِ  پاسہٕ﴾  یِمو  لُکو  ایمان  اوٚن،  تہٕ  یِمو  نیک  عملہٕ  کرِ،  تِمن  کرِ  اللہ  تعالیٰ  تِتھیٚن  جنتن  منٛز  دٲخل،  یِمن  بٔنۍ  کِنۍ  کۅلہٕ  آسن  پکان،  تَتہِ  یِن  تِم  سۅنہٕ  سٕندیٚو  کریو  تہٕ  مۅختہٕ  سٍتۍ  آراستہٕ  کرنہٕ،  تہٕ  تِہندۍ  لباس  آسن  ریشمہِ  ہٕندۍ۔"
  },
  {
    "verse_id": 24,
    "translation": "تِمن  آو  پٲکیزہ  کتھ  قبول  کرنُک  ہدایت  بخشنہٕ،  تہٕ  تِمن  آیِہ  تعریف  کرنہٕ  آمتِس  ﴿اللہ  تعالیٰ﴾  سٕنزِ  وَتہِ  کُن  رہنمٲیی  کرنہٕ۔"
  },
  {
    "verse_id": 25,
    "translation": "یِمو  لُکو  کفر  کوٚر،  تہٕ  یِم  ﴿از﴾  اللہ  تعالیٰ  سٕنزِ  وَتہِ  نِشہِ  رُکاوان  چِھ،  تہٕ  تمہِ  مسجدِ  حرام  کہ  زیارت  نِشہِ  چِھ  لُکن  ٹھوٚر  بٔنِتھ،  یۅسہٕ  اَسہِ  سارِنٕے  لُکن  ہٕندِ  خٲطرٕ  بنٲومٕژ  چھےٚ۔  ﴿یعنی  محمد  صلی  اللہ  علیہ و سلمس  تہٕ  تِہندیٚن  پیرو  کارن  چِھنہٕ  حج  تہٕ  عمرہ  کرنہٕ  دِوان﴾  یتھ  منٛز  مقٲمی  باشندن  تہٕ  نیبرٕ  پیٚٹھہٕ  یِنہٕ  والیٚن  ہٕندۍ  حقوق  برابر  چِھ  ﴿تِہنز  رٔوِش  چھےٚ  یقیناً  سزاہٕچ  حقدار﴾،  یتھ  ﴿مسجدِ  حرامس﴾  اندر  یُس  تہِ  سیٚزرٕ  نِشہِ  ۂٹِتھ  ظلمُک  طریقہٕ  اختیار  کرِ  سُہ  وُچھناوون  أسۍ  دگ  تُلوٕنہِ  عذابُک  مزٕہ۔"
  },
  {
    "verse_id": 26,
    "translation": "یاد  کٔرِو  سُہ  وقت  ییٚلہِ  اسہِ  ابراہیم  علیہ  السلام  سٕندِ  خٲطرٕ  ییٚمہِ  گرٕچ  ﴿خانہ  کعبٕچ﴾  جاے  ٲس  تجویز  کٔرمٕژ،  ﴿امہِ  ہدایت  سان﴾  زِ  مےٚ  سٍتۍ  مَہ  کٔریوٗن  کانٛہہ  شریک،  تہٕ  میون  گرٕ  تھٲوِیوٗن  طواف  کرن  والیٚن  تہٕ  قیام،  رکوع  تہٕ  سجدٕہ  کرن  والیٚن  خٲطرٕ  پاک۔"
  },
  {
    "verse_id": 27,
    "translation": "تہٕ  لُکن  دِیوِ  حج  خٲطرٕ  اذنِ  عام،  زِ  تِم  یِیِن  تۅہیِہ  نِشہِ  پرٛتھ  دوٗر  دراز  جایِہ  پیٚٹھہٕ  پیدل  تہٕ  اوٗنٹن  پیٚٹھ  سوار۔"
  },
  {
    "verse_id": 28,
    "translation": "تاکہ  تِم  فٲیدٕہ  وُچَھن  یِم  ییٚتہِ  تِہندِ  خٲطرٕ  چِھ  تھاونہٕ  آمٕتۍ،  تہٕ  کینٛژھن  مقرر  دۅہن  اندر  ہیٚیِن  تِمن  جانورن  پیٚٹھ  اللہ  تعالیٰ  سُند  ناو،  یِم  اسہِ  تِمن  عطا  چِھ  کٔرِمٕتۍ،  پانہٕ  تہِ  کھیٚیِن  تہٕ  بیٚیہِ  دِیِن  تنگ  دست  محتاجن  تہِ۔"
  },
  {
    "verse_id": 29,
    "translation": "پتہٕ  کٔرِن  پنُن  مَل  دوٗر،  تہٕ  کٔرِن  پننہِ  نذرٕ  پوٗرٕ،  بیٚیہِ  کٔرِن  ییٚمہِ  قدیم  گرک  طواف۔"
  },
  {
    "verse_id": 30,
    "translation": "یِہ  اوس  ﴿کعبہ  کہ  تعمیرُک  مقصد﴾  تہٕ  یُس  اکھاہ  اللہ  تعالیٰ  سٕنزن  قٲیِم  کرنہٕ  آمژن  حُرمتن  ہُند  احترام  کرِ،  تیٚلہِ  چُھ  یِہ  تٔمۍ  سٕندِس  ربّس  نزدیک  خۅد  تٔمۍسٕے  خٲطرٕ  بہتر۔  تہٕ  تُہندِ  خٲطرٕ  آے  چاروٲے  حلال  کرنہٕ،  ﴿یتھ  موقعس  پیٚٹھ  چُھ  چاروایَن  ہٕندِ  حلال  کرنہٕ  چِہ  ذکرِ  سٍتۍ  زٕہ  غلط  فہمیِہ  دوٗر  کرنُک  مقصد۔  اوّل  یِہ  زِ  قریش  تہٕ  مُشرِکینِ  عرب  ٲسۍ  بحیرہ،  سائبہٕ،  وصیلہ  تہٕ  حام  تہِ  اللہ  تعالیٰ  سٕنزن  قٲیم  کرنہٕ  آمژَن  حُرمتن  منٛز  شُمار  کران۔  امہِ  موجوب  آو  فرماونہٕ  زِ  یِم  چَھنہٕ  تٔمۍ  سٕنز  قٲیِم  کرنہٕ  آمژٕ  حرمتہٕ  بلکہ  چِھ  تٔمۍ  سٲری  چاروٲے  حلال  کٔرِمٕتۍ۔  دوم  یِہ  زِ  احرام  کِس  حالتس  منٛز  یِتھہٕ  پٲٹھی  شکار  چُھ  حرام،  تِتھے  پٲٹھۍ  یِنہٕ  یِہ  سمجھنہٕ  یِیہِ  زِ  اتھ  حالتس  منٛز  چُھ  چاروٲے  ذبح  کرٕنۍ  تہٕ  تِم  کھیٚنۍ  تہِ  حرام۔  امہِ  موجوب  چُھ  وننہٕ  آمُت  زِ  یِہ  چُھنہٕ  اللہ  تعالیٰ  سٕندیٚو  قٲیِم  کرنہٕ  آمژو  حُرمتو  منٛزٕ  کینہہ﴾  سِواے  تِمو  چیزو  یِم  تۅہیِہ  وَننہٕ  چِھ  آمٕتۍ،  لہٰذا  بٔچِو  پۅتلیٚن  ہٕنزٕ  گندگی  نِشہِ؟  اَپزیو  کتھو  نِشہِ  کٔرِو  پرہیز۔"
  },
  {
    "verse_id": 31,
    "translation": "یک سوٗ  سپدِتھ  بٔنِو  اللہ  تعالیٰ  سٕندۍ  بندٕہ،  تس  سٍتۍ  مَہ  کٔرِیوٗن  کانٛہہ  شریک۔  تہٕ  یُس  اکھاہ  خُدایس  سٍتۍ  شرک  کرِ۔  تیٚلہِ  زنتہٕ  پیوٚو  سُہ  آسمان  پیٚٹھہٕ  ؤسِتھ،  وۅنۍ  یاتہٕ  نِن  تس  پرندٕہ  تونتہِ  منٛز  تُلِتھ،  نَتہٕ  چَھکہِ  تس  ہوا  تتھ  جایِہ  نِتھ،  ییٚتہِ  تس  ریزٕہ  ریزٕہ  گژھن۔  ﴿ییٚمہِ  مثالہِ  نِشہِ  چُھ  آسمان  مُراد  انسان  سٕنز  فطری  حالت  یتھ  منٛز  سُہ  أکِس  خُدایس  ورٲے  کٲنٛسہِ  ہُنٛد  بندٕہ  چُھنہٕ  آسان،  تہٕ  توحید  ورٲے  چَھنہٕ  أمۍ  سٕنز  فطرت  بیٚیہِ  کُنہِ  مذہبس  زانان۔  اگر  انسان  انبیاہن  ہٕنز  رہنمٲیی  قبول  کرِ،  تیٚلہِ  چُھ  سُہ  اتھ  فطری  حالتس  پیٚٹھ  علم  و  بصیرت  سان  قٲیِم  سپدان،  تہٕ  برونٛہہ  کُن  چُھ  أمۍ  سُند  وُڈَو  مزید  تھزرن  کُنُے  آسان،  نَہ  زِ  پستی  ین  کُن۔  مگر  شرک  ﴿تہٕ  شِرکٕے  یوت  نہٕ  بلکہ  دہریّت  تہٕ  الحاد  تہِ﴾  اختیار  کران  کرانٕے  چُھ  سُہ  پننہِ  فطرت  کہ  آسمان  پیٚٹھہٕ  اچانک  ؤسِتھ  پیوان،  تہٕ  پتہٕ  چھےٚ  أمِس  دۅیَو  صورتَو  منٛز  اکھ  صوٗرت  لٲزماً  پیش  یِوان۔  دویم  یِہ  زِ  أمۍ  سٕندِ  پننہِ  نفسٕکۍ  خواہشات  تہٕ  أمۍ  سٕندۍ  پنٕنۍ  جذبات  تہٕ  تخیّلات  چِھ  أمِس  تۅہ  پھلِکۍ  پٲٹھۍ  ہواہس  منٛز  پکناوان  تہٕ  ٲخر  کار  چِھس  کُنہِ  سٔنِس  دۅبس  منٛز  چھکان۔﴾"
  },
  {
    "verse_id": 32,
    "translation": "یِہ  چُھ  اصل  معاملہٕ  ﴿یِہ  سمجھوٗن﴾  تہٕ  یُس  اللہ  تعالیٰ  سٕندیٚن  مقرر  کرنہٕ  آمتیٚن  شعائرن  ہُند  احترام  کرِ،  تیٚلہِ  چُھ  یِہ  دِلن  ہٕندِ  تقویٰ  سٍتۍ۔  ﴿یعنی  یِہ  چُھ  دل  کہ  احترام  کہِ  تقویٰ  ہُک  نتیجہِ،  بیٚیہِ  چھےٚ  امہِ  کتھہِ  ہٕنز  علامت  زِ  انسان  سٕندِس  دِلس  منٛز  چُھ  کینہہ  نتہٕ  کینہہ  خوف،  تیٚلی  چُھ  سُہ  تٔمۍ  سٕندیٚن  شعائرن  ہُند  احترام  کران۔﴾"
  },
  {
    "verse_id": 33,
    "translation": "تۅہیِہ  چُھو  أکِس  مقرر  وقتس  تام  تِمن  ﴿ہدی  ہٕندیٚن  جانورن﴾  نِشہِ  فٲیدٕہ  تُلنُک  حق،  ﴿گۅڈنِکِس  آیتس  منٛز  چھےٚ  شعائر  اللہ  کہ  احترام  کہ  عام  حُکمہٕ  پتہٕ  یِہ  کتھ  اکھ  غلط  فہمی  دوٗر  کرنہٕ  مۅکھہٕ  فرماونہٕ  آمٕژ۔  شعائر  اللہ  ہس  منٛز  چِھ  ہدی  ہٕندۍ  جانور  تہِ  شامل۔  اہلِ  عرب  ٲسۍ  یِہ  سمجھان  زِ  یِمن  جانورن  گژِھہ  نہٕ  بیت  اللہ  ہس  کُن  نِوان  نِوان  سوار  سپدُن،  نہ  گژِھہ  یِمن  کانٛہہ  بور  کھالُن  تہٕ  نہ  گژِھہ  یُہُند  دۅد  یُن  چیٚنہٕ۔  یٔہے  غلط  فہمی  دوٗر  کرنہٕ  موجوٗب  چُھ  فرماونہٕ  آمُت  زِ  یِمن  یۅسہٕ  کٲم  ہیٚنٕچ  ضرورت  پیٚیِہ  سۅ  ہیٚکِو  یِمن  ہیٚتھ۔﴾  پتہٕ  چھےٚ  تِہندِ  ﴿قربان  کرنٕچ  جاے﴾  أتھۍ  قدیم  گرس  نِشہِ۔"
  },
  {
    "verse_id": 34,
    "translation": "پرٛتھ  اُمّت  خٲطرٕ  چُھ  اسہِ  قربٲنی  ہُند  اکھ  قاعدٕہ  مقرر  کوٚرمُت،  تاکہ  ﴿تمہِ  اُمّتٕکۍ﴾  لُکھ  ہیٚن  تِمن  جانورن  پیٚٹھ  اللہ  تعالیٰ  سُند  ناو  یِم  تٔمۍ  تِمن  بخشمٕتۍ  چِھ۔  ﴿ییٚمہِ  آیت  نِشہِ  سپزٕ  زٕہ  کتھہٕ  معلوم۔  اکھ  یِہ  زِ  قربٲنی  چھےٚ  اللہ  تعالیٰ  سٕندیٚن  تمام  شریعتن  ہٕندِس  نظامِ  عبادتس  منٛز  اکھ  لٲزمی  جُز  روٗزمٕژ۔  دوٚیِم  یِہ  زِ  اصلی  چیز  چُھ  اللہ  تعالیٰ  سٕندِس  ناوس  پیٚٹھ  قربٲنی،  یۅسہٕ  تمام  شریعتن  منٛز  یکساں  چھےٚ۔  روٗد  وۅنۍ  امِیُک  وقت  تہٕ  موقع  تہٕ  باقی  تفصیلات،  تِمن  منٛز  چِھ  مختلف  زمانن  ہٕندیٚن  شریعتن  منٛز  مختلف  احکام  روٗدِمٕتۍ۔  یِمن  مختلف  طریقن  منٛز  چُھ  کُنُے  مقصد﴾  لہٰذا  چُھ  تُہُند  خُداے  اکھ،  تہٕ  تٔمۍ  سٕندی  بٔنِو  فرمانبردار  تہٕ  اے  نبی  صلی  اللہ  علیہ و سلم،  بشارت  دِیِو  عاجزانہٕ  رٔوِش  اختیار  کرن  والیٚن۔"
  },
  {
    "verse_id": 35,
    "translation": "یُہُند  حال  یِہ  چُھ  زِ  اللہ  تعالیٰ  سٕنز  ذِکر  چِھ  بوزان،  تیٚلہِ  چِھ  تِہِندۍ  دِل  لرزان،  یُس  مصیبت  تہِ  تِمن  پیٚٹھ  چُھ  یِوان،  تتھ  پیٚٹھ  چِھ  صبر  کران،  نماز  چِھ  قٲیِم  کران،  تہٕ  یِکینژھاہ  رزق  اسہِ  تِمن  دِیتمُت  چُھ  تمہِ  منٛزٕ  چِھ  خرچ  کران۔"
  },
  {
    "verse_id": 36,
    "translation": "بیٚیہِ  چِھ  اسہِ  ﴿قربٲنی  ہٕندۍ﴾  اوٗنٹ  تُہندِ  خٲطرٕ  شعائر  اللہ  ہن  منٛز  شٲمل  کٔرِمٕتۍ،  تُہندِ  خٲطرٕ  چُھ  تِمن  منٛز  رٕژَر،  لہٰذا  ہیٚیِو  تِم  کھڑا  کٔرِتھ  تِمن  پیٚٹھ  اللہ  تعالیٰ  سُند  ناوٕ،  ﴿مطلب  چُھ  ذبح  کرنہٕ  وقتہٕ  ہِییو  تِمن  پیٚٹھ  اللہ  تعالیٰ  سُند  ناو۔  اوٗنٹ  چُھ  یِوان  کھڑا  تھاونہٕ  تہٕ  پتہٕ  چُھ  یِوان  تٔمۍ  سٕندِس  ۂٹِس  نیزٕ  چلاونہٕ،  اَتھ  چِھ  ونان  نحر  کرُن﴾  تہٕ  ییٚلہِ  ﴿قربٲنی  پتہٕ﴾  تِہِندۍ  کمر  زمینس  پیٚٹھ  ٹھٔہرن  ﴿کمر  زمینس  پیٚٹھ  ٹھٔہرنُک  مطلب  چُھنہٕ  صرف  یُتُے  یوت  زِ  تِم  گژھن  زمینس  پیٚٹھ  پیٚنۍ،  بلکہ  چُھ  یِتہِ  زِ  ؤسِتھ  پیٚتھ  گژھن  تِم  ژھرٹہٕ  ژھرٹہٕ  کٔرٕنۍ  بند  تہٕ  ٹھیک  پٲٹھۍ  گژھیٚکھ  گۅڈٕ  زُو  نیرُن﴾  تیٚلہِ  کھیٚیِو  تِمَو  منٛزٕ  پانس  تہِ،  تہٕ  تِم  تہِ  کھیٲوِیوٗکھ  یِم  قناعت  کٔرِتھ  چِھ  بِہِتھ،  تہٕ  تِم  تہِ  یِم  پنُن  حاجت  کرن  پیش،  یِتھہٕ  پٲٹھۍ  چِھ  یِم  جانور  اسہِ  تُہندِ  خٲطرٕ  مُسخّر  کٔرِمٕتۍ،  تاکہ  توٚہۍ  کٔرِو  شکریہ  ادا۔"
  },
  {
    "verse_id": 37,
    "translation": "نَہ  چُھ  تِہُنٛد  ماز  خُدایس  واتان  تہٕ  نَہ  چُھ  تِہُند  خون،  مگر  تس  چُھ  واتان  تُہُنٛد  تقویٰ،  یِتھہٕ  پٲٹھۍ  چِھ  تٔمۍ  یِم  تُہٕنٛدِ  خٲطرٕ  مُسخّر  کٔرِمٕتۍ،  تاکہ  توٚہۍ  کٔرِو  تٔمۍ  سٕندِس  بخشنہٕ  آمتِس  ہدایتس  پیٚٹھ  تٔمۍ  سُند  تکبیر۔  ﴿یعنی  دِل  سٍتۍ  مٲنِو  تٔمۍ  سٕنز  بڑٲیی  تہٕ  برتری  تہٕ  عملہِ  سٍتۍ  کٔرِو  اَمِیُک  اعلان  تہٕ  اظہار۔  پتہٕ  چُھ  یِہ  حکم  قربٲنی  ہٕندِس  غرضس  تہٕ  علتس  کُن  اشارہ۔  قربٲنی  چَھنہٕ  صرف  اَمی  یوت  موجوب  واجب  کرنہٕ  آمٕژ  زِ  یِہ  چھےٚ  تسخیرِ  حیوانات  کِس  نعمتس  پیٚٹھ  اللہ  تعالیٰ  سُند  شکریہ۔  بلکہ  چھےٚ  امہِ  موجوب  تہِ  واجب  آمٕژ  کرنہٕ  زِ  ییٚمۍ  سٕندۍ  یِم  جانور  چِھ،  تہٕ  ییٚمۍ  یِم  سانہِ  خٲطرٕ  مُسخر  چِھ  کٔرِمٕتۍ،  تٔمۍ  سٕندیٚن  مٲلکانہٕ  حقوقن  ہُند  کرو  أسۍ  دِل  سٍتۍ  تہِ  تہٕ  عملاً  تہِ  اعتراف  تاکہ  اَسہِ  گژِھہ  نہٕ  زانٛہہ  تہِ  یِہ  مشرپھہٕ  گژُھن  زِ  یِہ  سورُے  چُھ  سون  مال۔﴾  تہٕ  اے  نبی  صلی  اللہ  علیہ و سلم  بشارت  دِیِو  نیکو  کار  لُکن۔"
  },
  {
    "verse_id": 38,
    "translation": "یقیناً  چُھ  اللہ  تعالیٰ  مُدافعت  ﴿دِفاع﴾  کران  تِمن  لُکن  ہٕندِ  طرفہٕ  یِمو  ایمان  چُھ  اوٚنمُت۔  یقیناً  چُھنہٕ  اللہ  تعالیٰ  پسند  کران  کٲنٛسہِ  دغا  بازس  یُس  شُکر  آسہِ  نہٕ  کران۔"
  },
  {
    "verse_id": 39,
    "translation": "اجازت  آو  دِنہٕ  تِمن  لُکن  یِمن  خلاف  جنگ  چُھ  یِوان  کرنہٕ،  تِکیازِ  تِم  چِھ  مظلوم،  ﴿یِہ  چھےٚ  قِتال  فی  سبیل  اللہ  ہس  متعلق  گۅڈنِچ  آیت  یۅسہٕ  نٲزِل  سپٕز۔  اتھ  آیتس  منٛز  اوس  صرف  اجازت  دِنہٕ  آمُت۔  پتہٕ  سپدۍ  سورہ  بقرہ  ہکۍ  آیات،  190  تا  193  تہٕ  216  تا  224  نٲزِل  یِمن  منٛز  جنگُک  حکم  آو  دِنہٕ۔  یِمن  احکامن  منٛز  چُھ  صرف  کینژھن  ریٚتن  ہُنٛد  دوٗریٛر۔  اجازت  سپُد  سانہِ  تحقیقہٕ  مطابق  ذی  الحجہ  1ھ  منٛز  نٲزِل،  تہٕ  حکم  سپُد  جنگِ  بدر  برونٛہہ  رجب  یا  شعبان  2ھ  منٛز  نٲزِل۔﴾  تہٕ  اللہ  تعالیٰ  چُھ  یقیناً  تِہندِس  مددس  پیٚٹھ  قدرت  تھاوان۔"
  },
  {
    "verse_id": 40,
    "translation": "یِم  چِھ  تِم  لُکھ  یِم  پننیو  گرو  منٛزٕ  ناحق  آے  کڑنہٕ،  صرف  اتھ  قصورس  پیٚٹھ  زِ  تِم  ٲسۍ  ونان،  سون  ربّ  چُھ  اللہ۔  اگر  اللہ  تعالیٰ  لُکن  اکھ  أکۍ  سٕندِ  ذریعہ  دفع  روزِ  نہٕ  کران،  تیٚلہِ  یِن  مِسمار  کرنہٕ  خانقاہ  تہٕ  گرجہِ  تہٕ  مَعبَد  تہٕ  مسجدٕ،  یِمن  منٛز  اللہ  تعالیٰ  سُند  ناو  کثرت  سان  چُھ  ہیٚنہٕ  یِوان۔  اللہ  تعالیٰ  کرِ  ضرور  تِمن  لُکن  مدد  یِم  تس  مدد  کرن  ﴿یِہ  مضمون  چُھ  قرآنِ  مجیدس  منٛز  واریا  ہن  جاین  بیان  سپُدمُت  زِ  یِم  لُکھ  خُداے  سٕندیٚن  خلقن  توحیدس  کُن  اَننٕچ  تہٕ  دینِ  حق  قٲیِم  کرنٕچ  تہٕ  شَر  چِہ  جایِہ  خیرس  فروغ  دِنٕچ  جد  و  جہد  کران  روزن،  تِم  چِھ  اللہ  تعالیٰ  سٕندۍ  مددگار،  تِکیازِ  یِہ  چھےٚ  اللہ  تعالیٰ  سٕنز  کٲم  یۅسہٕ  انجام  دِنس  منٛز  تِم  تس  پلزان  چِھ﴾  اللہ  تعالیٰ  چُھ  سیٚٹھاہ  طاقتور  تہٕ  زبردست۔"
  },
  {
    "verse_id": 41,
    "translation": "یِم  چِھ  تِم  لُکھ  یِمن  اگر  أسۍ  زمینس  منٛز  اقتدار  بخشو،  تیٚلہِ  کرن  تِم  نماز  قٲیِم،  زکوٰۃ  دِن،  نیکی  ہُند  حکم  دِن  تہٕ  بُرٲیی  نِشہِ  رٹن  پتھ،  تہٕ  تمام  معاملاتن  ہُند  انجام  کار  چُھ  اللہ  تعالیٰ  سٕندِس  اتھس  منٛز۔"
  },
  {
    "verse_id": 42,
    "translation": "اے  نبیؐ،  اگر  یِم  ﴿یعنی  کُفار﴾  تۅہیِہ  بُتھ  چِھو  پھِران،  تیٚلہِ  چُھ  یِمَو  برونٛہہ  بُتھ  پھِیُرمُت  قومِ  نوحؑ  تہٕ  عاد  تہٕ  ثمودن،"
  },
  {
    "verse_id": 43,
    "translation": "تہٕ  قومِ  ابراہیمؑ  تہٕ  قومِ  لوطؑ،"
  },
  {
    "verse_id": 44,
    "translation": "بیٚیہِ  اہلِ  مَدیَنَو  تہِ،  تہٕ  موسیؑ  ہس  تہِ  چُھ  بُتھ  پھِرنہٕ  آمُت۔  یِمن  سارِنٕے  حقس  انکار  کرن  والیٚن  دِژٕ  مےٚ  گۅڈٕ  مہلت،  پتہٕ  رٔٹِم،  پتہٕ  وُچِھو  میون  عذاب  کِیُتھ  اوس۔"
  },
  {
    "verse_id": 45,
    "translation": "کٍژاہ  خطا  کار  بستی  چھےٚ  یِمہٕ  اسہِ  تباہ  چھےٚ  کرِمژٕ،  تہٕ  اَز  چھےٚ  تِمہٕ  پننیٚو  پَشَو  کِنۍ  دُبہٕ  پیٚتھ،  کٲتیاہ  کٕرٛیرۍ  چِھ  بے  کار  تہٕ  کٲتیاہ  محل  چِھ  کھنڈر  بٔنِتھ۔"
  },
  {
    "verse_id": 46,
    "translation": "کیا  یِم  لُکھ  چِھنا  زمینس  منٛز  پھیرِمٕتۍ  تھوٗرِمٕتۍ  زِ،  یِہندۍ  دل  آسٕہَن  سمجھن  وٲلۍ،  تہٕ  یِہندۍ  کَن  آسہن  بوزن  وٲلۍ؟  حقیقت  چھےٚ  یِہ  زِ  أچھ  چَھنہٕ  اَنہِ  آسان،  مگر  تِم  دِل  چِھ  أنۍ  آسان  یِم  سینن  منٛز  چِھ۔"
  },
  {
    "verse_id": 47,
    "translation": "یِم  لُکھ  چِھ  عذاب  خٲطرٕ  بانبٕر  کران۔  اللہ  تعالیٰ  کرِ  نہٕ  ہرگز  پننِس  وعدس  خلاف،  مگر  تُہندِس  ربّ  سُند  اکھ  دۅہ  چُھ  تُہٕنزِ  گٔرنٛز  ہٕندِس  ساسَس  ؤرِیس  یوت  آسان  ﴿یعنی  انسٲنی  تواریخس  منٛز  چِھنہٕ  اللہ  تعالیٰ  سٕندۍ  فٲصلہٕ  تُہنزو  گریٚو  تہٕ  جنتریو  ہٕندِ  لحاظہٕ  سپدان  زِ  اَز  کٔر  اکھ  صحیح  یا  غلط  رٔوِش  اختیار،  تہٕ  پگاہ  درٛاے  اَمِکۍ  اصل  یا  خراب  نتیجہِ  نٔنۍ،  کُنہِ  قومس  اگر  یِہ  وننہٕ  یِیہِ  زِ  فلٲنۍ  طرزِ  عمل  اختیار  کرنُک  انجام  نیرِ  تُہنزِ  تبٲہی  ہٕندِس  صورتس  منٛز،  تیٚلہِ  آسہِ  سُہ  سیٚٹھہٕے  احمق  اگر  درجواب  یِہ  استدلال  کرِ  زِ  جناب  اسہِ  چِھ  یِہ  طرزِ  عمل  اختیار  کٔرِمٕتِس  داہ  وُہ  یا  پنژاہ  ؤری  گٔمٕتۍ،  وُنستام  ووت  نہٕ  اَسہِ  کانٛہہ  زکھ۔  تواریخی  نتیجو  خٲطرٕ  چِھ  دۅہ،  ریٚتھ  تہٕ  ؤری  درکنار،  صدیِہ  تہِ  چَھنہٕ  کانٛہہ  بوٚڈ  چیز۔﴾"
  },
  {
    "verse_id": 48,
    "translation": "کٲژاہ  بستیِہ  چھےٚ  یِمہٕ  ظٲلِم  آسہٕ،  مےٚ  دِژ  گۅڈٕ  تِمن  مہلت،  پتہٕ  کٔرمکھ  تھپھ،  تہٕ  سارِنٕے  چُھ  یُن  ٲخر  میے  نِشہِ۔"
  },
  {
    "verse_id": 49,
    "translation": "اے  نبیؐ  ؤنِو  زِ،  اے  لوٗکو!  بٕہ  چُھس  تُہندِ  خٲطرٕ  صرف  سُہ  شخص  یُس  ﴿خراب  وقت  یِنہٕ  برونٛہہ﴾  صاف  صاف  خبردار  کرن  وول  آسہِ۔"
  },
  {
    "verse_id": 50,
    "translation": "پتہٕ  یِم  ایمان  انن،  بیٚیہِ  کرن  نیک  عملہٕ،  تِہندِ  خٲطرٕ  چھےٚ  مغفرت،  بیٚیہِ  عزتچٕ  روٗزی۔"
  },
  {
    "verse_id": 51,
    "translation": "تہٕ  یِم  سانیٚن  آیاتن  ؤسۍ  پایِہ  ہاونٕچ  کوٗشش  کرن،  تِم  چِھ  جہنمٕکۍ  یار۔"
  },
  {
    "verse_id": 52,
    "translation": "تہٕ  اے  نبیؐ،  تۅہیِہ  برونٛہہ  نَہ  سوٗز  اسہِ  کانٛہہ  رسول  تِیُتھ،  نَہ  نبی  ﴿یس  سٍتۍ  یِہ  معاملہٕ  آسہِ  نہٕ  پیش  آمُت﴾  زِ  ییٚلہِ  تٔمۍ  تمنا  کوٚر،  شیطان  سپُد  تٔمۍ  سٕندِس  تمنّاہس  منٛز  خلل  انداز،  یِتھہٕ  پٲٹھۍ  یِمہٕ  تہِ  خلل  اندٲزِیِہ  شیطان  کران  چُھ،  اللہ  تعالیٰ  چُھ  تِمن  مِٹاوان،  تہٕ  پننیٚن  آیاتن  چُھ  پۅختہٕ  کران،  اللہ  تعالیٰ  چُھ  زانن  وول  تہٕ  حکمت  وول۔"
  },
  {
    "verse_id": 53,
    "translation": "﴿سُہ  چُھ  امہِ  موجوب  یِتھہٕ  پٲٹھۍ  سپدَنہٕ  دِوان﴾  تاکہ  شیطان  سٕنزِ  تراونہٕ  آمٕژِ  خرٲبی  بناوِ  فتنہٕ،  تِمن  لُکن  خٲطرٕ  یِہندیٚن  دِلن  ﴿نِفاقٕچ  بیمٲرۍ  چھےٚ  لجمٕژ،  تہٕ  یِہندۍ  دِل  کھوٚٹۍ  چِھ  حقیقت  چھےٚ  یِہ  زِ  یِم  ظٲلِم  لُکھ  چِھ  عنادس  ﴿ضِدس﴾  منٛز  واریاہ  دوٗر  درٛامٕتۍ۔"
  },
  {
    "verse_id": 54,
    "translation": "تہٕ  علمہٕ  وٲلۍ  لُکھ  زٲنِن  زِ  یِہ  چُھ  حق  تُہندِس  ربّ  سٕندِ  طرفہٕ،  تہٕ  تِم  أنِن  اتھ  پیٚٹھ  ایمان  تہٕ  تِہِندۍ  دِل  نٔمِن  اتھ  برونٛہہ  کنہِ،  یقیناً  چُھ  اللہ  تعالیٰ  ایمان  اَنن  والیٚن  ہمیشہ  سٔیز  وتھ  ہاوان۔  ﴿مطلب  چُھ  یِہ  زِ  شیطان  سٕندۍ  یِم  فتنہٕ  تراوٕنۍ  چِھ  اللہ  تعالیٰ  ہن  لُکن  ہٕنزِ  آزمٲیشہِ  خٲطرٕ  تہٕ  کھوٚٹِس  نِشہِ  اَصل  جُدا  کرنُک  اکھ  ذریعہ  بناوِمٕتۍ۔  خراب  ذہنیتٕکۍ  لُکھ  چِھ  یِموٕے  چیزو  نِشہِ  غلط  نتیجہ  اخذ  کران،  تہٕ  یِمہٕ  چھےٚ  تِہِندِ  خٲطرٕ  گُمرٲہی  ہُند  ذریعہ  بنان۔  صاف  ذہن  کیٚن  لُکن  چھےٚ  یِمے  کتھہٕ  نبی  تہٕ  خُداے  سٕنزِ  کتابہِ  ہٕندِ  برحق  آسنُک  یقین  بیٚہناوان،  تہٕ  تِم  چِھ  ژینان  زِ  یِم  چِھ  شیطان  سٕندۍ  ژھل،  تہٕ  یِہ  چیز  چُھ  تِمن  مطمئن  کران  زِ  یِہ  دعوت  چھےٚ  یقیناً  خیر  تہٕ  راستی  ہٕنز  دعوت،  نتہٕ  آسہِ  ہے  نہٕ  شیطان  اتھ  پیٚٹھ  اتھ  حدس  تام  خۅش،  نبی  صلی  اللہ  علیہ و سلمن  ہٕنز  دعوت  یتھ  مرحلس  منٛز  امہِ  وقتہٕ  ٲس،  تتھ  وُچِھتھ  آسہٕ  تمام  ظٲہر  بین  نظرٕ  یِہ  دوکھہٕ  کھیٚوان  زِ  حضور  صلی  اللہ  علیہ و سلم  چِھ  پننِس  مقصدس  منٛز  ناکام  سپٕدمٕتۍ۔  وُچھن  وٲلۍ  یِکینژھاہ  وُچھان  ٲسۍ،  سُہ  اوس  یی  زِ  اکھ  شخص  ییٚمۍ  سُند  تمنا  تہٕ  آرزو  یِہ  اوس  زِ  تٔمۍ  سُند  قوم  گوٚژھ  تس  پیٚٹھ  ایمان  اَنُن،  تس  پیٚیِہ  ٲخر  کار  ہجرت  کرٕنۍ  تہٕ  مکٕکۍ  کُفّار  سپدۍ  کامیاب۔  اتھ  صوٗرتِ  حالس  منٛز  ییٚلہِ  لُکھ  حضور  صلی  اللہ  علیہ و سلمن  ہُند  یِہ  بیان  وُچھان  ٲسۍ  زِ  بٕہ  چُھس  اللہ  تعالیٰ  سُند  نبیؐ،  تہٕ  تٔمۍ  سُند  تٲیید  چُھ  مےٚ  سٍتۍ  تہٕ  قرآنٕکۍ  تِم  اعلانات  ٲسۍ  وُچھان  زِ  نبی  صلی  اللہ  علیہ و سلمس  بُتھ  پھِرن  وٲلِس  قومس  پیٚٹھ  چُھ  عذاب  یِوان،  تِمن  ٲس  حضور  صلی  اللہ  علیہ و سلمن  ہٕنز  تہٕ  قرآنٕچ  صداقت  شکہٕ  لد  باسان،  تہٕ  حضور  صلی  اللہ  علیہ و سلمن  ہٕندۍ  مخٲلِف  ٲسۍ  اتھ  پیٚٹھ  بجہِ  بجہِ  کتھہٕ  کران  زِ  کوٚت  گوٚو  سُہ  خُداے  سُند  تٲیید  تہٕ  کیا  سپُد  عذاب  چن  تِمن  وعیدن،  وۅنۍ  کیازِ  چُھنہٕ  یِوان  سُہ  عذاب  ییٚمہِ  نِشہِ  أسۍ  کھۅژناونہٕ  ٲسۍ  یِوان۔  یِمنٕے  کتھن  ہُند  جواب  چُھ  یِمن  آیاتن  منٛز  دِنہٕ  آمُت﴾"
  },
  {
    "verse_id": 55,
    "translation": "انکار  کرن  وٲلۍ  روزن  اَمہِ  طرفہٕ  شکس  منٛزٕے۔  یوٚت  تام  زن  تِمن  پیٚٹھ  اچانک  یا  تہٕ  قیامتچٕ  گٔر  یِیِہ،  یا  سپدیٚکھ  اکہِ  منحوس  دۅہُک  عذاب  نٲزِل۔"
  },
  {
    "verse_id": 56,
    "translation": "تمہِ  دۅہ  آسہِ  بادشٲہی  اللہ  تعالیٰ  سٕنز،  تہٕ  سُہ  کرِ  تِمن  درمیان  فٲصلہٕ،  یِم  ایمان  تھاون  وٲلۍ  تہٕ  عملِ  صالح  کرن  وٲلۍ  آسن،  تِم  گژھن  نعمت  سٍتۍ  برنہٕ  آمتیٚن  جنّتن  منٛز۔"
  },
  {
    "verse_id": 57,
    "translation": "تہٕ  یِمو  کُفر  آسہِ  کوٚرمُت  تہٕ  سانیٚن  آیاتن  آسیکھ  بُتھ  پھِیُرمُت،  تِہندِ  خٲطرٕ  آسہِ  رُسوا  کرن  وول  عذاب۔"
  },
  {
    "verse_id": 58,
    "translation": "تہٕ  یِمو  اللہ  تعالیٰ  سٕنزِ  وتہِ  منٛز  ہجرت  کٔر،  پتہٕ  آے  قتل  کرنہٕ  یا  موٗدۍ،  اللہ  تعالیٰ  دِیِہ  تِمن  رُت  رزق،  تہٕ  یقیناً  چُھ  اللہ  تعالیٰ  ہٕے  بہترین  رزق  دِنہٕ  وول۔"
  },
  {
    "verse_id": 59,
    "translation": "سُہ  واتناوِ  تِمن  تِژِھہ  جایِہ  ییٚمہِ  سٍتۍ  تِم  خۅش  سپدن،  بے  شک  چُھ  اللہ  مصلحت  زانن  وول  تہٕ  ژیٚڈ  کرن  وول۔"
  },
  {
    "verse_id": 60,
    "translation": "یِہ  گوٚو  تِہُند  انجام،  تہٕ  یُس  اکھاہ  بدلہٕ  ہیٚیِہ  تِیُتُھے،  یُتھ  تس  سٍتۍ  کرنہٕ  آو،  تہٕ  پتہٕ  آسہِ  تس  پیٚٹھ  زیادتی  تہِ  کرنہٕ  آمٕژ،  تیٚلہِ  کرِ  اللہ  تعالیٰ  ضرور  تس  مدد،  اللہ  تعالیٰ  چُھ  معاف  کرن  وول  تہٕ  درگزر  کرن  وول۔"
  },
  {
    "verse_id": 61,
    "translation": "یِہ  چُھ  امہِ  موجوٗب  زِ  رٲژ  منٛزٕ  دۅہ،  تہٕ  دۅہ  منٛزٕ  رات  کڑن  وول  چُھ  بس  اللہ  تعالیٰ،  تہٕ  سُہ  چُھ  بوزن  وول  تہٕ  وُچھن  وول۔"
  },
  {
    "verse_id": 62,
    "translation": "یِہ  چُھ  امہِ  موجوب  زِ  اللہ  تعالیٰ  ہٕے  چُھ  حق،  تہٕ  تِم  سٲری  چِھ  بٲطل  یِمن  اللہ  تعالیٰ  ترٲوِتھ  یِم  لُکھ  ناد  چِھ  لایان،  تہٕ  اللہ  تعالیٰ  ہٕے  چُھ  بالادست  تہٕ  بُزرگ۔"
  },
  {
    "verse_id": 63,
    "translation": "کیا  توٚہۍ  چِھو  نا  وُچھان  زِ  اللہ  تعالیٰ  چُھ  آسمانہٕ  آب  ﴿روٗد﴾  تراوان،  تہٕ  امہِ  بدولت  چھےٚ  زمین  سرسبز  سپدان؟  حقیقت  چھےٚ  یِہ  زِ  سُہ  چُھ  سیٚٹھاہ  مہربان  تہٕ  خبر  تھاون  وول۔  ﴿یعنی  کفرٕچ  تہٕ  ظُلمٕچ  رٔوِش  اختیار  کرن  والیٚن  پیٚٹھ  عذاب  نٲزِل  کرُن،  مومنن  تہٕ  صالح  بندن  انعام  دِیُن،  مظلوم  اہلِ  حقن  دادرٔسی  کرٕنۍ،  تہٕ  طاقتہٕ  سٍتۍ  ظلمُک  مقابلہٕ  کرن  والیٚن  اہلِ  حقن  کامیٲبی  دِنۍ،  یِہ  سورُے  چُھ  امہِ  وجہ  کِنۍ  زِ  یِم  چِھ  اللہ  تعالیٰ  سٕندۍ  صفات﴾"
  },
  {
    "verse_id": 64,
    "translation": "تٔمۍ  سُندے  چُھ  یِکینژھاہ  آسمانن  منٛز  چُھ  تہٕ  یِکینژھاہ  زمینس  منٛز  چُھ،  بے  شک  چُھ  سُے  غنی  تہٕ  تمام  خوبِیَن  ہُنٛد  مٲلِک۔"
  },
  {
    "verse_id": 65,
    "translation": "کیا  توٚہۍ  چِھو  نا  وُچھان  زِ  تٔمۍ  چُھ  تہِ  سورُے  کینہہ  تُہندِ  خٲطرٕ  مُسخّر  کٔرِتھ  تھوومُت  یِہ  زمینس  منٛز  چُھ،  تہٕ  تٔمۍ  چھےٚ  ناو  بنٲومٕژ  قٲعدٕچ  پابند  زِ  سۅ  چھےٚ  تٔمۍ  سٕندِ  حُکمہٕ  سمندرس  منٛز  پکان،  تہٕ  سُے  چُھ  آسمانس  تِتھہٕ  پٲٹھۍ  رٔٹِتھ  زِ  تٔمۍ  سٕندِ  اِذنہٕ  ورٲے  ہیٚکہِ  نہٕ  سُہ  زمینس  پیٚٹھ  پیٚتھ؟  پزر  چُھ  یِہ  زِ  اللہ  تعالیٰ  چُھ  لُکن  ہٕندِس  حقس  منٛز  سیٚٹھاہ  شفیق  تہٕ  رحیم۔"
  },
  {
    "verse_id": 66,
    "translation": "سُے  چُھ  ییٚمۍ  تۅہیِہ  زندگی  چَھو  بخشمٕژ،  سُے  چُھ  تۅہیِہ  موت  دِوان،  تہٕ  سُے  کرِ  تۅہیِہ  بیٚیہِ  زندٕہ،  پزر  چُھ  یِہ  زِ  انسان  چُھ  سیٚٹھہٕے  منکرِ  حق۔  ﴿یعنی  یِہ  سورُے  کینہہ  وُچِھتھ  تہِ  چُھ  تتھ  حقیقتس  انکار  کران  پکان  یۅسہٕ  انبیاء  علیھم  السلامَو  پیش  چھےٚ  کٔرمٕژ﴾"
  },
  {
    "verse_id": 67,
    "translation": "پرٛتھ  اُمّت  خٲطرٕ  چُھ  اسہِ  عبادتُک  اکھ  طریقہٕ  مقرر  کوٚرمُت،  ییٚمِچ  سۅ  پیروی  چھےٚ  کران،  پس  اے  نبی  صلی  اللہ  علیہ و سلم،  تِم  مَہ  ژُوِن  اتھ  معاملس  منٛز  تۅہیِہ  سٍتۍ۔  ﴿یعنی  یِتھہٕ  پٲٹھۍ  برٛونٹھمِیو  انبیاہَو  پننیٚن  پننیٚن  دَورچن  اُمّتن  خٲطرٕ  عبادتُک  اکھ  طریقہٕ  اوس  اوٚنمُت،  تِتھے  پٲٹھۍ  چُھو  ییٚمہِ  دورکہِ  اُمّت  خٲطرٕ  تۅہیِہ  عبادتُک  اکھ  طریقہٕ  اوٚنمُت۔  وۅنۍ  چُھنہٕ  تۅہیِہ  سٍتۍ  کٲنٛسہِ  ژُونُک  حق،  تِکیازِ  ییٚمہِ  دورٕ  خٲطرٕ  چُھ  عبادتُک  برحق  طریقہٕ  یۅہے﴾  توٚہۍ  دِیِو  پننِس  ربّس  کُن  دعوت،  یقیناً  چِھو  توٚہۍ  سیٚزِ  وَتہِ  پیٚٹھ۔"
  },
  {
    "verse_id": 68,
    "translation": "تہٕ  اگر  تِم  تۅہیِہ  سٍتۍ  ژُوَن،  تیٚلہِ  ؤنِو  زِ،  یِکینژھاہ  توٚہۍ  کران  چِھو  اللہ  تعالیٰ  چُھ  تَتھ  وارٕ  پٲٹھۍ  زانان۔"
  },
  {
    "verse_id": 69,
    "translation": "اللہ  تعالیٰ  کرِ  قیامت  کہ  دۅہ  تۅہیِہ  درمیان  تِمن  سارِنٕے  کتھن  ہُند  فٲصلہٕ،  یِمن  منٛز  توٚہۍ  اختلاف  چِھو  کران  روٗدِمٕتۍ۔"
  },
  {
    "verse_id": 70,
    "translation": "کیا  توٚہۍ  چِھو  نا  زانان  زِ  آسمانُک  تہٕ  زمینُک  پرٛتھ  کانٛہہ  چیز  چُھ  اللہ  تعالیٰ  سٕندِس  علمس  منٛز؟  سورُے  کینہہ  چُھ  أکِس  کتابہِ  منٛز  درج،  اللہ  تعالیٰ  سٕندِ  خٲطرٕ  چُھنہٕ  یِہ  رَژھ  تہِ  مشکل۔"
  },
  {
    "verse_id": 71,
    "translation": "یِم  لُکھ  چِھ  اللہ  تعالیٰ  ترٲوِتھ  تِہٕنز  عبادت  کران  یِہندِ  خٲطرٕ  نَہ  چھےٚ  تٔمۍ  کانٛہہ  سَند  نٲزِل  کٔرمٕژ،  تہٕ  نہ  چِھ  یِم  پانہٕ  تِمن  متعلق  کانٛہہ  عِلم  تھاوان۔  یِمن  ظٲلمن  خٲطرٕ  چُھنہٕ  کانٛہہ  مددگار۔"
  },
  {
    "verse_id": 72,
    "translation": "تہٕ  ییٚلہِ  یِمن  سٲنۍ  ٹاکارٕہ  آیات  بوزناونہٕ  چِھ  یِوان،  تیٚلہِ  چِھو  توٚہۍ  وُچھان  زِ  حقس  انکار  کرن  والیٚن  ہٕندیٚن  بُتھیٚن  چُھ  بوم  کھسان،  تہٕ  باسان  چُھ  زِ  وُنۍ  کرن  تِم  تِمن  لُکن  پیٚٹھ  حملہٕ  یِم  تِمن  سٲنۍ  آیات  چِھ  بوزناوان۔  یِمن  ؤنِو،  بٕہ  وَنوٕہ  تۅہیِہ  زِ  امہِ  کھۅتہٕ  بدتر  چیز  کیا  چُھ؟  سُہ  چُھ  نار،  خُداین  چُھ  تمہِ  کُے  وعدٕہ  تِمن  لُکن  ہٕندِس  حقس  منٛز  کٔرِتھ  تھوومُت  یِم  حق  قبول  کرنہٕ  نِشہِ  انکار  کرن،  تہٕ  سُہ  چُھ  سیٚٹھہٕے  بُرٕ  ٹھکانہٕ۔"
  },
  {
    "verse_id": 73,
    "translation": "لوٗکو!  اکھ  مثال  چھےٚ  دِنہٕ  یِوان،  غورٕ  سان  بوٗزِو،  یِمن  معبودن  توٚہۍ  خُداے  ترٲوِتھ  ناد  چِھو  لایان،  تِم  سٲری  اگر  سٔمِتھ  یژھن  اکھ  مٔچھ  پٲدٕ  کرٕنۍ،  کِہٕنۍ  ہیٚکن  نہٕ  کٔرِتھ،  بلکہ  اگر  مٔچھ  نِیِہ  تِمن  کانٛہہ  چیز،  تِم  ہیٚکن  نہٕ  تس  واپس  ہیٚتھ۔  مدد  منگن  وٲلۍ  تہِ  کمزور،  تہٕ  یِمن  مدد  چُھ  یِوان  منگنہٕ  تِم  تہِ  کمزور۔"
  },
  {
    "verse_id": 74,
    "translation": "یِمو  لُکو  زٲنۍ  نہٕ  خُداے  سٕنز  قدرٕے،  یِتھہٕ  پٲٹھۍ  تٔمۍ  سٕنز  قدر  کرنُک  حق  چُھ۔  پزر  چُھ  یِہ  زِ  قوّت  تہٕ  عزت  وول  چُھ  بس  اللہ  تعالیٰ۔"
  },
  {
    "verse_id": 75,
    "translation": "حقیقت  چھےٚ  یِہ  زِ  اللہ  تعالیٰ  چُھ  ﴿پنٕنۍ  فرمان  واتناونہٕ  خٲطرٕ﴾  ملٲیکو  منٛزٕ  تہِ  پیغام  واتناون  وٲلۍ  منتخب  کران  تہٕ  انسانو  منٛز  تہِ،  سُہ  چُھ  بوزن  وول  تہِ  تہٕ  وُچھن  وول  تہِ۔"
  },
  {
    "verse_id": 76,
    "translation": "یِکینژھاہ  لُکن  برونٛہہ  کنہِ  چُھ  تتھ  تہِ  چُھ  زانان،  تہٕ  یِکینژھاہ  تِمن  ژھایِہ  چُھ  تمہِ  نِشہِ  تہِ  چُھ  سُہ  وٲقف۔  تہٕ  سٲری  معاملات  چِھ  تٔسۍ  کُن  رجوع  سپدان۔"
  },
  {
    "verse_id": 77,
    "translation": "اے  لوٗکو  یِمو  ایمان  چُھو  اوٚنمُت،  رکوع  سجدٕہ  کٔرِو،  پننِس  ربّ  سٕنز  بندگی  کٔرِو،  بیٚیہِ  کٔرِو  نیک  کامہِ۔  اَمی  سٍتۍ  یِیہِ  توقع  تھاونہٕ  زِ  تۅہیِہ  سپدیٚو  فلاح  نصیب۔"
  },
  {
    "verse_id": 78,
    "translation": "اللہ  تعالیٰ  سٕنزِ  وتہِ  منٛز  کٔرِو  جہاد  یِتھہٕ  پٲٹھۍ  جہاد  کرنُک  حق  چُھ،  تٔمی  چِھنو  توٚہۍ  پننہِ  کامہِ  خٲطرٕ  ژٲرِمٕتۍ،  تہٕ  دینس  منٛز  تھٲوٕن  نہٕ  تۅہیِہ  پیٚٹھ  کانٛہہ  تنگی،  قٲیِم  سپدِو  پننِس  مٲلِس  ابراہیمؑ  ہٕنٛدِس  ملّتس  پیٚٹھ،  خُداین  اوس  گۅڈٕ  تہِ  تُہُند  ناو  مُسلِم  تھوومُت،  تہٕ  یتھ  ﴿قرآنس﴾  منٛز  تہِ  ﴿چُھ  تُہُند  ناو  یۅہے﴾  تاکہ  رسُول  بنہِ  تۅہیِہ  پیٚٹھ  گواہ،  تہٕ  توٚہۍ  بٔنِو  لُکن  پیٚٹھ  گواہ،  لہٰذا  کٔرِو  نماز  قٲیِم،  تہٕ  زکوٰۃ  دِیِو،  بیٚیہِ  سپدِو  خُدایس  سٍتۍ  وابستہٕ،  سُہ  چُھ  تُہُند  مَولیٰ  ﴿بکار  یِنہٕ  وول﴾،  سیٚٹھہٕے  رُت  چُھ  سُہ  مولیٰ،  تہٕ  سیٚٹھہٕے  رُت  چُھ  سُہ  مددگار۔"
  }
]