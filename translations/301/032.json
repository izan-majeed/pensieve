[
  {
    "verse_id": 1,
    "translation": "یِم  چھِ  حروف  مقطعات،  یِمن  ہُنٛد  معنی  زانہِ  پانہٕ  خداے۔"
  },
  {
    "verse_id": 2,
    "translation": "ییٚمہِ  کتابہِ  یعنی  قرآن  مجید  کِس  نازل  سپدنس  منٛز  چھُنہٕ  کانٛہہ  شکھاہ،  یہِ  چھےٚ  نازل  سپدان  ربّ  العالمین  سٕندِ  طرفہٕ۔"
  },
  {
    "verse_id": 3,
    "translation": "بلکہ  چھےٚ  یہِ  کتاب  پٔزِپٲٹھۍ  تُہٕندِس  پروردگار  سٕندِ  طرفہٕ  نازل  سپٕزمٕژ  یُتھ  تۅہیہِ  اَمہِ  سٍتۍ  بیٖم  کرِ  پروردگار  سٕندِ  عذابہٕ  نِشہِ  تِمن  لوٗکن  یِمن  کُن  نہٕ  تۅہیہِ  برونٹھ  کانٛہہ  پیغمبراہ  بیٖم  کروُن  آمُت  چھُ،  دیٚو  تِم  لوٗکھ  راہِ  راستس  پٮ۪ٹھ  یِن۔"
  },
  {
    "verse_id": 4,
    "translation": "اللہ  تعالیٰ  گوٚو  سُے  ذاتِ  پاک  ییٚمۍ  آسمان  تہٕ  زمین  بیٚیہِ  تِم  مخلوقات  یِم  تِمن  منٛز  باگ  چھِ  پٲدٕہ  کٔرۍ  شیٚن  دۅہن  ہٕںدِس  مدتس  اندر۔  توپتہٕ  سَپُد  مستوی  عرشس  پٮ۪ٹھ  تَمہِ  طریقہٕ  یُس  تِہِندس  شانس  سزاوار  تہٕ  لایق  چھُ۔  سُہ  چھُ  تیُتھ  بوٚڈ  تہٕ  عظیمُ  الشان  کہ  تِہِندِ  رضا  تہٕ  اجازت  ورٲے  چھُنہٕ  تُہُنٛد  کانٛہہ  مدد  گاراہ،  نہ  سفٲرش  کروُناہ،  البتہ  تِہِندِ  اجازتہٕ  سپدِ  شفاعت،  مگر  نصرت  و  مددس  متعلق  آسہِ  نہٕ  اجازتھٕے۔  پس  کونہٕ  چھِو  نصیحت  رٹان  کہ  یِتھِس  ذاتِ  پاکس  ہیٚکیا  شریک  ٲسِتھ۔"
  },
  {
    "verse_id": 5,
    "translation": "سُے  چھُ  یُتھ  کہ  آسمان  پٮ۪ٹھہٕ  زمینس  تام  یِمہٕ  کامہِ  چھےٚ  تِمن  سارِنٕے  ہُنٛد  انتظام  تہٕ  تدبیر  کروُن  چھُ  سُے۔  توپتہٕ  یِن  سٲری  معاملہٕ  تہٕ  سارے  کامہِ  تس  برونٹھ  کُن  پیش  کرنہٕ  تتھ  دۅہس  اندر  ییٚمہِ  دۅہُک  مقدار  تُہٕندِ  گٕنزرنہٕ  موجوب  اکھ  ساس  ؤری  آسہِ  یعنی  قیامتُک  دۅہ۔"
  },
  {
    "verse_id": 6,
    "translation": "سُے  خدا  چھُ  زانہٕ  وُن  یہِ  سورُے  کٔھٹِتھ  چھُ  بیٚیہِ  یہِ  نوٚن  چھُ،  سیٹھاہ  غلبہ  وول  زبردست  سیٹھاہ  رحمت  وول۔"
  },
  {
    "verse_id": 7,
    "translation": "ییٚمۍ  پروردگارن  سیٹھاہ  رُت  کوٚر  پرتھ  چیزاہ  بیٚیہِ  کوٚر  تٔمۍ  ابتدا  انسان  سٕنزِ  پیدٲیشہِ  ہُنٛد  میٚژِ  نِشہِ۔"
  },
  {
    "verse_id": 8,
    "translation": "توپتہٕ  کوٚرُن  پٲدٕ  تُہُند  نسل  تہٕ  اولاد  پشتہ  منٛزٕ  کڑنہٕ  آمتہِ  بے  قدر  ضعیف  آبہٕ  قطرٕہ  نِشہِ۔"
  },
  {
    "verse_id": 9,
    "translation": "توپتہٕ  کوٚرُن  ماجہِ  ہٕندِس  شکمس  منٛز  تُہُنٛد  بدن  برابر۔  توپتہٕ  واتنووُن  تتھ  منٛز  پھۅکھ  دِتھ  پَنُن  روح،  بیٚیہِ  کٔرِن  پٲدٕہ  تُہٕندۍ  کن  بوزنہٕ  خٲطرٕ،  بیٚیہِ  أچھ  وُچھنہٕ  خٲطرٕ،  بیٚیہِ  دل  زاننہٕ  خٲطرٕ۔  یِم  سٲری  چیز  یِمَو  سٍتۍ  تِہُنٛد  کمالِ  قدرت  ثٲبت  سپدان  چھُ  ٲس  منگان  تِہٕنز  شکرگزٲری  کرٕنۍ  مگر  سیٹھاہ  کم  چھِو  توٚہۍ  تِہٕنز  شکرگُزٲری  کران۔"
  },
  {
    "verse_id": 10,
    "translation": "قیامتٕکۍ  منکر  چھِ  ونان،  کیا  ییٚلہِ  أسۍ  میٚژِ  سٍتۍ  میٚژ  گژھو،  کیا  اَسہِ  چھا  نوٚو  پٲدٕھ  سَپدُن۔  یِم  چھِنہٕ  مرنہٕ  پتہٕ  زندٕہ  سپدنس  یوٗت  عجیب  زانان  بلکہ  چھِ  یِم  پننِس  خدایس  سٍتۍ  ملاقات  کرنس  تہٕ  برونٹھ  کُن  حٲضر  سپدنس  تہِ  منکر۔"
  },
  {
    "verse_id": 11,
    "translation": "توٚہۍ  فرمٲوِیوٗکھ  یارسول  اللہؐ،  تۅہیہِ  چھُنہٕ  معدوم  سپدُن  بلکہ  کڑِ  تُہٕندین  روحن  ملک  الموت  یُس  خداے  سٕندِ  طرفہٕ  مقرر  کرنہٕ  آمُت  چھُ  تُہُند  روح  کڑنہٕ  خٲطرٕ۔  توپتہٕ  یِیِو  توٚہۍ  واتناونہٕ  پننِس  پروردگارس  نِشہِ،  سُہ  دِیَو  عملن  موٚزوٗرۍ،  رٕژن  ہٕںز  رٕژٕے،  یچھن  ہٕنز  یچھٕے۔"
  },
  {
    "verse_id": 12,
    "translation": "ہرگاہ  توٚہۍ  وُچھوٗکھ  یِم  نافرمان  کِتھہٕ  پٲٹھۍ  آسن  قیامت  کہ  دۅہ  کلہٕ  بۅن  کُن  ترٲوِتھ  پننِس  خدایس  برونٹہہٕ  کنہِ  سخت  شرمندگی  اندر،  توٚۍ  وُچھِو  تِہُنٛد  عجیب  حالاہ،  ونان  ٲسۍ،  اے  سانہِ  پروردگارٕ،  اَسہِ  وُچھ  تہِ  یتھ  أسۍ  انکار  کران  ٲسۍ،  بیٚیہِ  بوٗز  اَسہِ  تہِ  سورُے  یتھ  نہٕ  أسۍ  کن  تھاوان  ٲسۍ،  سانہِ  أچھ  تہٕ  کن  آے  مٕژراونہٕ،  معلوم  سَپُد  یہِ  کینژھاہ  پیغمبر  فرماوان  ٲسۍ  تہِ  سورُے  اوس  پوٚز،  پس  سوزکھنا  ژٕہ  اَسہِ  بیٚیہِ  دنیاہس  کُن،  أسۍ  کرہَو  وۅنۍ  تَتہِ  رٕژٕ  عملہٕ،  بے  شک  چھِ  أسۍ  وۅنۍ  پوٗرٕ  یقین  کروُنۍ۔  مگر  یہِ  تِہُنٛد  وَنُن  آسہِ  تَتہِ  بالکل  بیکار۔"
  },
  {
    "verse_id": 13,
    "translation": "ہرگاہ  اَسہِ  منظور  آسِہا  أسۍ  کرہَو  پرتھ  شخصس  ہدایت  دنیاہس  اندر  ایمانس  تہٕ  رٕژن  عملن  کُن،  مگر  میٲنۍ  کتھ  چھےٚ  ازلی  تہٕ  تقدیری  یۅسہٕ  مےٚ  اَزلہٕ  کہ  دۅہہ  واریاہو  حکمتو  موجوب  محقق  سپٕزمٕژ  چھےٚ  کہ  ضرور  برن  تہٕ  پُر  کرن  بہٕ  جہنم  جِنو  تہٕ  انسانو  سٍتۍ،  یِم  کٲفر  ٲسۍ  یِکہٕ  وٹہٕ،  وۅنۍ  ییٚلہِ  تِہُنٛد  دنیاہس  کُن  گژُھن  ناممکن  چھُ  لہٰذا  یِیہِ  تِمن  وَننہٕ۔  "
  },
  {
    "verse_id": 14,
    "translation": "وۅنۍ  ژِہِو  توٚہۍ  ییٚمُ  مزٕہ  کہ  تۅہیہِ  اوسُو  نا  پَنُن  یتھ  دۅہس  منٛز  سمکھُن  مٔشروومُت،  اَسہِ  تہِ  مٔشرٲوِو  توٚہۍ  کیازِ  رحمتہٕ  نِشہِ  کٔرِو  اَسہِ  توٚہۍ  محروم،  وۅنۍ  ژِہِو  ہمیشگی  ہُنٛد  عذاب  کیازِ  توٚہۍ  ٲسِو  نا  تِژَھے  کامہِ  کران۔"
  },
  {
    "verse_id": 15,
    "translation": "ایمان  اَنن  نہٕ  سانین  آیاتن  مگر  تِمے  لوٗکھ،  تِمن  ییٚلہِ  تِم  آیات  ژیٚتس  پاونہٕ  چھِ  یِوان،  وعظ  و  نصیحت  چھُ  کرنہٕ  یِوان،  متٲثر  سپدِتھ  چھِ  تِم  سجدس  منٛز  یِتھ  پننِس  خداے  سُنٛد  بپٲکی  حمدو  ثناء  یاد  کران۔  بیٚیہِ  چھِنہٕ  تِم  ایمان  اننہٕ  نِشہِ  کُنہِ  قسمہٕ  تکبر  تہٕ  غرور  کران  یِتھہٕ  پٲٹھۍ  کافر  چھِ  تکبر  کران،  یہِ  گوٚو  تِہِندِ  اعترافُک  حال  اَمہِ  پتہٕ  چھُ  بیان  تِہِندین  اعمالن  ہُنٛد۔"
  },
  {
    "verse_id": 16,
    "translation": "ایمان  اَنن  نہٕ  سانین  آیاتن  مگر  تِمے  لوٗکھ  تِہٕنزٕہ  لَرٕہ  وَتھرٕنیو  نِشہِ  خفتن  نٮ۪ماز  تہٕ  تہجدٕچ  نٮ۪ماز  پرنہٕ  خٲطرٕ،  تَمہِ  علاوٕہ  چھِ  منگان  تِم  پننِس  پروردگارس  آلو  دی  دی  عذاب  کہ  خوفہٕ  تہٕ  ثواب  چہ  امیدوٲری  سان  بیٚیہِ  چھِ  تِم  تَمہِ  مالہٕ  منٛزٕ  یُس  اَسی  عطا  کوٚرمُت  چھُکھ  خرچ  کران  خداے  سٕنزِ  وَتہِ  اندر۔"
  },
  {
    "verse_id": 17,
    "translation": "پس  چھَنہٕ  کٲنسہِ  أکِس  خبر  تِمن  چیزن  ہٕںز  یِم  کھٔٹِتھ  تھاونہٕ  آمٕتۍ  چھِ  تِہِندِ  خٲطرٕ  غیب  کِس  خزانس  اندر،  یِمَو  چیزو  سٍتۍ  تِہٕنزٕ  أچھ  شیہلن  تِمے  چیز  آسن  رٕژ  موٚزوٗرۍ  تِہِندِ  خٲطرٕ  تِمن  رٕژن  عملن  ہٕںز  یِمہٕ  تِم  کران  ٲسۍ  دنیاہس  اندر۔"
  },
  {
    "verse_id": 18,
    "translation": "کیا  یُس  شخص  باایمان  آسہِ  سُہ  چھا  برابر  تس  شخصس  یُس  نافرمان  تہٕ  کٲفر  آسہِ۔  نہ  ہرگز  چھِنہٕ  یِم  زٕہ  برابر۔"
  },
  {
    "verse_id": 19,
    "translation": "پس  گٔے  تِم  لوٗکھ  یِمَو  ایمان  اوٚن  بیٚیہِ  کریکھ  رٕژٕ  عملہٕ،  تِہِندی  خٲطرٕ  چھِ  روزنٕکۍ  باغ  بطورپیش  کشی۔  یِتھہٕ  پٲٹھی  مہمانِ  عزیزن  چھِ  نفیس  نفیس  چیز  بکمالِ  احترام  پیش  کرنہٕ  یِوان،  تِتھہٕ  پٲٹھۍ  نہٕ  یِتھہٕ  پٲٹھۍ  سٲیلس  تہٕ  محتاجس  بے  قدری  تہٕ  بے  وقعتی  سان  دِنہٕ  یِوان  چھُ  تِمن  عملن  بدل  یِمہٕ  تِم  کران  ٲسۍ  دنیاہس  اندر۔"
  },
  {
    "verse_id": 20,
    "translation": "وۅنۍ  یِمَو  لوٗکو  نافرمٲنی  تہٕ  کفر  کوٚر،  تِہِندِ  روزنٕچ  جاے  چھےٚ  نارِ  جہنم،  تتھ  اندر  وٲتِتھ  ییٚہِ  ییٚلہِ  تِم  تَمہِ  منٛزٕ  نیرنُک  خیال  آسن  کران،  بیٚیہِ  آسن  تتھ  منٛز  واپس  واتناونہٕ  یِوان۔  وَننہٕ  آسیکھ  یِوان  ژٕہِو  مزٕہ  تَمہِ  نارِ  جہنمُک  یتھ  توٚہۍ  انکار  ٲسِو  کران۔"
  },
  {
    "verse_id": 21,
    "translation": "بیٚیہِ  ژٕہناووکھ  أسۍ  تِم  بوٚنمہِ  درجُک  عذاب  دنیاہس  اندر  قیامت  کہ  بڈِ  عذابہٕ  برونٹھ،  دیٚو  تِم  پایس  پیٚن  کفرو  شرکہ  نِشہِ  پوٚت  پھیرن۔  یِتھین  لوٗکن  ہُنٛد  عذابس  گرفتار  سَپدُن  چھںہٕ  عجیب  کتھاہ  کینٛہہ  تہِ  کیازِ۔"
  },
  {
    "verse_id": 22,
    "translation": "کُس  اَکھاہ  چھُ  یُتھ  ظٲلم  تس  شخصہٕ  سٕندِ  کھۅتہٕ  یَس  وعظ  و  نصیحت  آیہِ  کرنہٕ  پننِس  پروردگار سٕندیو  آیاتو  سٍتۍ،  توپتہٕ  پُھیٛر  تٔمۍ  بُتھ  تِمَو  آیاتو  نِشہِ،  لہٰذا  کیا  شُبہٕ  چھُ  تِہِندِس  مستحق  عذاب  آسنس  اندر۔  ضرور  ہیمو  أسۍ  تِمن  نافرمانن  انتقام  توٚہۍ  روٗزِو  مطمعن  یارسول  اللہؐ،"
  },
  {
    "verse_id": 23,
    "translation": "بے  شک  اَسہِ  کوٚر  عطا  تِہِندی  پٲٹھۍ  موسیٰ  علیہ  السلامس  کتاب ﴿توراۃ﴾  ییٚمہِ  کِس  اشاعتس  اندر  تِمن  تکلیف  برداشت  کرُن  پیوٚو،  یِتھے  پٲٹھۍ  کٔر  تۅہیہِ  تہِ  اَسہِ  کتاب  عطا،  اَمہِ  کِس  اشاعتس  اندر  چھُو  تۅہیہِ  تہِ  تکلیف  برداشت  کرُن۔  پس  مَہ  روٗزِو  توٚہۍ  شکس  تہٕ  تردُدس  اندر  اَمہِ  کتابہِ  ہٕندِس  عطا  سپدنس  اندر۔  اَتھ  منٛز  چھُنہٕ  کانٛہہ  تہِ  شک  تہٕ  شُبہٕ  یا  مہ  کٔرِو  تردُد  موسیٰ  علیہ  السلامس  سٍتۍ  درشبِ  معراج  ملاقات  کرنس  اندر،  تۅہیہِ  کوٚرُو  حقیقتہٕ  پٲٹھۍ  تِمن  سٍتۍ  ملاقات،  سُہ  کانٛہہ  نظربندی  یا  خیالی  ملاقات  اوسنہٕ،  بیٚیہِ  کٔر  اَسہِ  سۅ  کتاب  یعنی  توراۃ  بنی  اسرٲیلن  ہٕندِ  خٲطرٕ  سبب  ہدایت،  یِتھے  پٲٹھی  سَپدِ  تُہٕنزِ  کتابہِ  سٍتۍ  تہِ  واریاہن  لوٗکن  ہدایت،  توٚہ  روٗزِو  خۅش۔"
  },
  {
    "verse_id": 24,
    "translation": "بیٚیہِ  کٔرۍ  اَسہِ  بنی  اسرٲیلو  اندرٕہ  واریاہ  پیشوا۔  یِم  وَتھ  ہاوان  ٲسۍ  لوٗکن  سانہِ  حکمہٕ  موجوب  ییٚلہِ  تِمَو  صبر  کوٚر  منکرینن  ہٕندین  تکلیفن  پٮ۪ٹھ،  بیٚیہِ  ٲسۍ  تِم  سانین  آیاتن  پٮ۪ٹھ  یقین  کران  اَمہِ  سٍتۍ  چھُ  تسلی  باایمانن  کہ  ییٚلہِ  تِم  تہِ  اشاعت  قرآنس  پٮ۪ٹھ  صبر  کرن،  تِم  تہِ  کروکھ  أسۍ  دنیاہٕکۍ  امام  تہٕ  پیشوا،  یہِ  گوٚو  دنیاکہ  اعتبارٕہ  تسلی۔"
  },
  {
    "verse_id": 25,
    "translation": "بے  شک  تُہُند  پروردگارٕے  کرِ  فٲصلہٕ  بنی  اسرٲیلن  منٛز  قیامت  کہ  دۅہ  تِمن  سارِنٕے  کتھن  اندر  یِمن  منٛز  تِم  اختلاف  کران  ٲسۍ۔  سُہ  فٲصلہٕ  گوٚو  یۅہے  کہ  باایمانن  واتناوِ  جنتس  اندر،  کافرن  واتناوِ  جہنمس  اندر۔"
  },
  {
    "verse_id": 26,
    "translation": "کیا  تُہٕندین  دشمنن  یعنی  مکہ  کیٚن  کٲفرن  کرِنا  رہنمٲیی  یہِ  کتھ  کہ  کٲتیاہ  لوٗکھ  کٔرۍ  اَسہِ  تِمن  برونٹھ  ہلاک  کفروانکارٕ  سببہٕ  یِہٕندیو  مکانو  تہٕ  شہرو  منٛزٕ  چھِنہٕ  تِم  اَزتہِ  شہرِ  شام  کِس  سفرس  اندر  یِوان  گژھان  تِمَوب  جایو  مٔنزۍ  گُزران۔  پٔزِپٲٹھۍ  اَتھ  منٛز  چھِ  صاف  صاف  نشانہٕ  ییٚمہِ  کتھہِ  ہٕندۍ  کہ  اللہ  تعالیٰ  چھُ  کفرس  تہٕ  کٲفرن  شرکس  تہٕ  مشرکن  پٮ۪ٹھ  بے  زار،  کیا  تِم  چھِنا  تِمن  تباہ  و  برباد  گٲمتین  لوٗکن  ہُنٛد  حال  بوزان،  وۅنۍ  یِمن  شُبہٕ  چھُ  قیامتس  تہٕ  مرنہٕ  پتہٕ  بیٚیہِ  زندٕہ  سپدنس  متعلق۔"
  },
  {
    "verse_id": 27,
    "translation": "کیا  تِم  چھِنا  وُچھان  کہ  أسۍ  چھِ  خشک  زمینس  کُن  آب  واتناوان  دریاوَن  ہُند  یا  بارانُک،  تَمہِ  پتہٕ  چھِ  أسۍ  تَمہِ  سٍتۍ  سُہ  زراعت  کھاران  ییٚمہِ  منٛزٕ  تِہِندۍ  چارپا  بیٚیہِ  تِم  پانہٕ  تہِ  کھیٚوان  چھِ۔  کیا  تِم  لوٗکھ  چھِنا  اَتھ  سٲنِس  کمالِ  قدرتس  کُن  روزمرٕہ  وُچھان،  یِتھے  پٲٹھۍ  کیا  کروکھ  أسۍ  مۅردٕہ  بیٚیہِ  زندٕہ،  توپتہٕ  کڑوکھ  زمینہٕ  منٛزٕہ۔"
  },
  {
    "verse_id": 28,
    "translation": "تِم  کٲفر  چھِ  ونان  کر  آسہِ  ییٚمہِ  فٲصلُک  دۅہ  ہرگاہ  توٚہۍ  پوٚز  وَنہٕ  وُنۍ  چھِو۔"
  },
  {
    "verse_id": 29,
    "translation": "فرمٲویوٗکھ  یارسول  اللہ  صلی  اللہ  علیہ  و سلم،  فٲصلہ  کہ  دۅہ  دِیہِ  نہٕ  کانٛہہ  نفع  تہٕ  فٲیدٕہ  تِمن  کٲفرن  پژھ  کرٕنۍ  تِہٕنز،  بیٚیہِ  یِیہِ  نہٕ  تِمن  تَمہِ  دۅہ  کُنہِ  قسمہ  مۅہلت  دِنہٕ۔"
  },
  {
    "verse_id": 30,
    "translation": "پس  پھِرو  توٚہۍ  روے  مبارک  پَنُن  تِمن  نِشہِ  یارسول  اللہؐ۔  کتھن  تِہٕنزن  ہُنٛد  مَہ  کٔرِو  توٚہۍ  کانٛہہ  خیالاہ  بیٚیہِ  کٔرِو  توٚہۍ  خداے  سٕندِ  حکمُک  تہٕ  فٲصلُک  حقہ  انتظار۔  بے  شک  تِم  تہِ  چھِ  تہندہ  تکلیف  و  ضریٚرُک  انتظار  کران۔"
  }
]