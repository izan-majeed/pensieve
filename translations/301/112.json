[
  {
    "verse_id": 1,
    "translation": "(توٚہۍ  فرمٲوِیو  یا رسول  اللہؐ  یِمن  لوٗکن  کہ)  اللہ  تعالیٰ  چُھ  کُنُے  (ذاتہٕ  کِنۍ  تہٕ  صفتَو  کِنۍ  تہٕ۔  نہ  چُھس  ذاتس  منٛز  کانٛہہ  شریک  نہ  صفتن  منٛز  کانٛہہ  شریک،  تٔۂندِ  ذاتُک  کمال  چُھ  کہ  سُہ  چُھ  وٲجب  الوجود۔  تٔۂند  صفت  چُھ  کہِ  سُہ  چُھ  علیم  تہِ  قدیر  تہِ  محیط  تہِ۔)"
  },
  {
    "verse_id": 2,
    "translation": "(اللہ  تعالیٰ  چُھ  تِیُوٚتھ  بے نیاز  کہ)  سُہ  چُھنہٕ  کٲنٛسہِ  کُن  محتاج  (یِم  تس  ورٲے  چِھ  تِم  چِھ  تٔسۍ  کُن  محتاج  پرٛتھ  چیزس  اندر)"
  },
  {
    "verse_id": 3,
    "translation": "نہ  زاس  کانٛہہ  نہ  زاو  کٲنسہِ۔"
  },
  {
    "verse_id": 4,
    "translation": "بیٚیہِ  چُھنہٕ  تَس  ہیو  کانہہ  اکھاہ۔  (توحید  کیٚن  مُنکِرن  چِھ  واریاہ  قٔسم۔  بعضے  گٔے  تم  یم  خداے  سٕندِس  وجودس  مُنکر  چِھ۔  بعضے  گٔے  یِم  تسندِس  وٲجب  الوجود  آسہٕ نس  مُنکر  چِھ۔  بعضے  گٔے  تِم  یِم  تِہندین  کمالہٕ کین  صفتن  مُنکر  چِھ۔  بعضے  گٔے  یِم  تس  عبادتس  اندر  شریک  ٹھہراوان  چِھ۔  اتھ  کور  اللہ  تعالیٰ ہن  ﴿اللہُ  اَحَد﴾  سٍتۍ  رد۔  بعضے  گٔے  تِم  یِم  مشرک  فی  الاستعانہ  چِھ  یعنی  یِم  تس  ورٲے  بییَن  نِشہِ  یٲری  تہٕ  مدد  ژھانڈان  بیٚیہِ  تِمنٕی  پنٕنۍ  حاجت  منگان۔  تِمن  چُھ  رد  ﴿اللہُ  الصّمد﴾  سٍتۍ  یعنی  حاجت  گژِھہ  تس  نِشہِ  ژھانڈُن  یُس  نہٕ  پانہٕ  کٲنسہِ  کُن  محتاج  آسہِ،  سُہ  چُھنہٕ  کانہہ  تہِ  تس  ذاتِ  پاکس  ورٲے۔  تس  ورٲے  یِم  چھِ  تِم  سٲری  چھِ  تٔسۍ  کُن  محتاج،  سٲری  چھِ  تس  برونٹھ  کنہِ  پنٕنۍ  پٔستی  تہٕ  عٲجزی  نٔنِراوان۔  چنانچہ  اللہ  تعالیٰ  تہِ  چُھ  فرماوان  ﴿ يَا  اَيّھَا  النّاسُ  اَنتُمُ  الفُقَرَاء  إلَی  الله  وَالله  ھُوَ  الغَنِی  الحَمِيد﴾  یعنی  اے  لوکو  توٚہۍ  سٲری  چِھو  محتاج  اللہ  تعالیٰ ہس  کُن  پرٛتھ  وقتہٕ  تہٕ  پرٛتھ  حالس  اندر۔  اللہ  تعالیٰ ہٕے  چُھ  بے نیاز  حاجت  آسنہٕ  نِشہِ  مُنزّہ  تہٕ  پاک۔  حمد  دَپنہٕ  آمُت  تعریف  کرنہٕ  آمُت۔  حضرت  سیدُ  المرسلینؐ  تِم  ٲسۍ  دُعا  کران  ﴿اللهم  اِنی  ضَعِيف  فَقَوِّنِی،  وَ اِنی  مَرِیض  فَاشفِنِی،  وَاِنی  ذَلِيل  فَاعزنِی،  وَاِنی  فَقِير  فَارزُقنِی﴾  یعنی  یا اللہ  بہٕ  چُھس  کمزور  تہٕ  ناتوان  ژٕ  کرُم  قوت  تہٕ  طاقت  عطا،  بہٕ  چُھس  بیمار  ژٕ  کرُم  شفا  عطا،  بہٕ  چھُس  ذلیل  ژٕہ  کرُم  عزت  عطا،  بہٕ  چُھس  محتاج  ژٕ  کرُم  حاجت  روا۔  بہٕ  چُھس  نادار  تہٕ  فقیر  ژٕ  کرُم  رِزق  عطا۔  بیاکھ  جماعت  یِم  تس  کورِ  تہٕ  نیچوۍ  لاگان  چھِ  تِمن  چھُ  رَد  ﴿لَم  یَلِد﴾  سٍتۍ۔  یِم  لوکھ  بعضے  بشرن  تہٕ  جِنن  پنُن  معبود  چھِ  زانان  تِمن  آو  رد  کرنہٕ  ﴿وَ  لَم  یُولَد﴾  سٍتۍ،  کیازِ  تِم  سٲری  چھِ  مولود  یعنے  زامٕتۍ۔  بیاکھ  گو  معبودِ  برحق  سُہ  چُھنہٕ  کٲنسہِ  تہِ  زامُت۔  بعضے  لوکن  ہُند  اعتقاد  چُھ  کہِ  تس  برابر  چُھ  بیٚیہِ  تہِ  کانٛہہ،  چنانچہ  مُجوسن  ہُند  اعتقاد  چُھ،  خدا  چھِ  زٕہ  اکھ  گو  یزدان  بیٚاکھ  گو  اَہرمن،  أکِس  آتھہِ  چُھ  خیر  تہٕ  بیٚیِس  آتھہِ  چُھ  شر،  یم  دوشوے  چھِ  اکھ  أکۍ  سٕندۍ  ہِوۍ  تہٕ  ہمسر۔  اتھ  کوٚر  اللہ  تعالیٰ ہن  رد  ﴿وَ لَم  یَکُن  لَہ  کُفوًا  اَحَد﴾  سٍتۍ۔  یعنی  تس  ہیو  چُھنہٕ  کانہہ  تہِ  نہ  چُھ  سُہ  کٲنسہِ  ہیوٗ۔  غرض  چُھ  کہ  نہ  زاو  تَس  کانہہ  تہٕ  نہ  زاو  سُہ  کٲنسہِ۔  نہ  چُھ  کانہہ  تس  ہیوٗ  نہ  چُھ  سُہ  کٲنسہِ  ہیوٗ۔)"
  }
]