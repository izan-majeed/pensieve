[
  {
    "verse_id": 1,
    "translation": "خداے  سٕنز  پٲکی  چھِ  بیان  کران  تِم  سٲری  چیز  یِم  آسمانن  اندر  چھِ  بیٚیہِ  یِم  چیز  زمینن  اندر  چھِ،  تٔہنزے  چھےٚ  سلطنت  بیٚیہِ  شوٗبن  تٔسۍ  سٲری  تعریف،  بیٚیہِ  چھُ  سُے  پرٛتھ  چیزس  پٮ۪ٹھ  قدرت  وول۔  (تٔمِس  ییٚلہِ  یِتھۍ  کمالٕک  صفت  چھِ،  لہٰذا  چھِ  تٔہنز  اطاعت  وٲجب  بیٚیہِ  چھِ  تٔہنز  نافرمٲنی  تہٕ  معصیت  یچھ۔)"
  },
  {
    "verse_id": 2,
    "translation": "سُہ  گوٚو  سُے  ذاتِ  پاک  ییٚمۍ  توٚہۍ  سٲری  پٲدٕ  کٔرِو،  تٔتھۍ  کُن  نظر  کٔرِتھ  پَزِہا  تۅہیہِ  سارِنٕے  تٔسۍ  پَژھ  کرٕنۍ  تہٕ  ایمان  اَنُن،  تَمہِ  باوجود  چھِ  تۅہیہِ  اندرٕ  بعضے  کٲفر  بیٚیہِ  چھِ  بعضے  با  ایمان۔  اللہ  تعالیٰ  چھُ  تُہنزٕ  سارے  کامہِ،  ایمان  چہِ  کامہِ  تہِ  کفرٕ  چہِ  کامہِ  تہِ  وُچھان۔  (پرٛتھ  کامہِ  منٲسب  دِیو  سُہ  تۅہیہِ  جزا۔)"
  },
  {
    "verse_id": 3,
    "translation": "تمی  کٔرۍ  آسمان  تہٕ  زمین  پٲدٕ  بَتدبیر  تہٕ  بَحکمت،  بیٚیہِ  کٔرۍ  تٔمی  تُہندۍ  نقشہِ  تہٕ  صورت  اے  انسانو  پَس  کٔرِن  سٮ۪ٹھاہ  رٕتۍ  تُہندۍ  نقش  تہٕ  تُہٕنز  صورت،  تٔسۍ  کُن  چُھ  پتولاکہٕ  سارِنٕے  واتُن۔"
  },
  {
    "verse_id": 4,
    "translation": "سُہ  چھُ  زانان  تِمن  سارِنٕے  چیزن  یِم  آسمانن  اندر  تہٕ  زمینن  اندر  چھِ،  بیٚیہِ  چھُ  سُہ  تِم  سٲری  چیز  زانان  یِم  توٚہۍ  پوٗشیدٕہ  تہٕ  کٔھٹِتھ  کران  چھِو،  بیٚیہِ  یِم  چیز  توٚہۍ  نٔنۍ  پٲٹھۍ  کران  چھِو،  اللہ  تعالیٰ  چھُ  دِلن  ہٕنزٕ  کتھہٕ  تانۍ  پوٗرٕ  زانان۔  (یِم  سٲری  چیز  چھِ  منگان  کہ  توٚہۍ  کٔرِو  تٔہنز  اطاعت  تہٕ  فرماں  بردٲری۔)"
  },
  {
    "verse_id": 5,
    "translation": "اَمہِ  علاوٕہ  چھَنَہ  وٲژمٕژ  تۅہیہِ  تِمن  لوٗکن  ہٕںز  خبر  یِمَو  تۅہیہِ  برٛونٹھ  کفر  و  انکار  کوٚر؟  پَس  ژُہ  تِمَو  پننیٚن  کامیٚن  ہٕنزِ  سختی  ہُنٛد  مزٕہ  دنیاہس  اندر  بیٚیہِ  چھُ  تَمہِ  علاوٕہ  تِہندی  خٲطرٕ  آخرتَس  اندر  دَگ  تہٕ  دُووَد  تُلوُن  عذاب۔"
  },
  {
    "verse_id": 6,
    "translation": "یہِ  دنیاہُک  وبال  تہٕ  آخرتُک  عذاب  چھُ  تِمن  اَمی  مۅکھہٕ  کہ  تِمن  نِشہِ  ٲسۍ  یِوان  تِہندۍ  پیغمبر  واضح  تہٕ  نَنہِ  دلیلہٕ  ہیٚتھ۔  تِم  ٲسۍ  تِمن  پیغمبرن  نسبت  ونان  کہ  کیا  یِم  اَسی  ہی  انسان  ہاونہٕ  آسہ  وَتھ؟  تِمن  کیا  فوقیت  چھےٚ  اَسہِ  پٮ۪ٹھ؟  بہرحال  تِمو  کوٚر  کفر  تہٕ  اعراض،  اللہ  تعالیٰ  تہِ  سپُد  تِمن  نِشہِ  بے  نیاز،  تٔمۍ  بوٚر  نہٕ  تِہُنٛد  کانٛہہ  پرواہ  بلکہ  کوٚرُن  تِمن  پنُن  قہر،  اللہ  تعالیٰ  چھُ  سارِنٕے  نِشہِ  بے  نیاز  تعریف  کرنہٕ  آمُت۔  (تَس  چَھنہٕ  کٲنسہِ  ہٕنز  ضرورت،  نَہ  ہُریٚس  لوٗکن  ہٕنزِ  طاعت  و  فرماں  بردٲری  سٍتۍ  کینہہ،  نَہ  چھۅنیٚس  لوٗکن  ہٕنزِ  نافرمٲنی  سٍتۍ  کینٛہہ،  یِم  فرماں  بردٲری  کرن  تِمن  چھُ  پانس  تمیُک  فٲیدٕہ،  یِم  نافرمٲنی  کرن  تِمن  چھُ  پانس  تمیُک  ضرر۔)"
  },
  {
    "verse_id": 7,
    "translation": "انکارِ  رسالتٕکۍ  پٲٹھۍ  چھِ  یِم  کٲفر  مرنہٕ  پتہٕ  بیٚیہِ  زندٕہ  سپدنس  تہِ  انکار  کران،  دعویٰ  چھِ  کران  کہ  تِم  یِن  نہٕ  بیٚیہِ  دوبارٕہ  قیامتُک  دۅہ  زندے  کرنہٕ۔  توٚہۍ  فرمٲوِیوکھ  یا  رسول  اللہؐ،  مےٚ  چھُ  قَسم  پننِس  پروردِگارٕ  سُنٛد  کہ  واقعی  یِیِو  توٚہۍ  مرنہٕ  پتہٕ  بیٚیہِ  پٲدٕ  کرنہٕ،  توپتہٕ  یِیہِ  تۅہیہِ  تہِ  سورُے  باونہٕ  یہِ  تۅہیہِ  کوٚرمُت  آسیٚو  دنیاہس  اندر،  توپتہٕ  یِیہِ  تۅہیہِ  تمیُک  سزا  دِنہٕ۔  بیٚیہِ  یہِ  پٲدٕ  کرُن  تہٕ  جزا  و  سزا  دِیُن  چھُ  اللہ  تعالیٰ  ہَس  نِشہِ  کمالِ  قدرت  آسنہٕ  مۅکھہٕ  بِالکل  سہل  تہٕ  آسان،  پَس  ییٚلہِ  یِتھۍ  چیز  چھِ  منگان  ایمانس۔"
  },
  {
    "verse_id": 8,
    "translation": "پَس  أنِو  توٚہۍ  ایمان  تہٕ  کٔرِو  پژھ  معبودِ  برحقس،  بیٚیہِ  تٔہندِس  پیغمبرِ  برحقس،  بیٚیہِ  تتھ  نوٗرس  یُس  اَسہِ  نٲزل  کوٚر  یعنی  قرآنِ  مجیدس۔  اللہ  تعالیٰ  ہَس  چھےٚ  تُہنزن  سارِنٕے  کامیٚن  ہٕنز  پورٕ  خبر۔"
  },
  {
    "verse_id": 9,
    "translation": "بیٚیہِ  پٲوِو  سُہ  دۅہ  ژیٚتس  ییٚمہِ  دۅہ  تۅہیہِ  سارِنٕے  جمع  کرِ  سُہ  جمع  سپدن  کِس  دۅہس  اندر،  سُہ  گوٚو  سُے  دۅہ  یتھ  منٛز  ظٲہر  سپدِ  کہِ  کٔمۍ  کیا  زِیوٗن  تہٕ  کٔمۍ  کیا  ہور۔  با  ایمان  زینن  اَتھ  دۅہس  منٛز۔  کٲفر،  منافق  تہٕ  مشرِک  ہارن  اَمہِ  دۅہ۔  چنانچہ  یُس  اکَھہ  ایمان  اَنہِ  کُنِس  خدایَس،  بیٚیہِ  کرِ  رٕژٕ  عملہٕ  اللہ  تعالیٰ  کرِ  تَس  نِشہِ  دوٗر  تسٕندۍ  گناہ۔  بیٚیہِ  واتناوِ  تَس  جنتہٕ  کیٚن  تِمن  باغن  اندر  یِمو  مٔنزۍ  جویہِ  تہٕ  کۅلہٕ  پکان  آسن،  یِمن  جنتن  منٛز  ہمیشہٕ  ہمیشہٕ  تِم  روزن،  یٔہے  گٔیہِ  بٔڈ  کامیٲبی  تہٕ  رستہٕ  گٲری۔"
  },
  {
    "verse_id": 10,
    "translation": "یِمَو  لوٗکو  کفر  کوٚرمُت  آسہِ  بیٚیہِ  آسنکھ  سٲنۍ  آیات  زٲنِمٕتۍ  اَپٕزۍ  تِم  لوٗکھ  گٔے  دوزخٕکۍ  لوٗکھ،  تِم  روزن  تتھ  منٛز  ہمیشہٕ،  سۅ  چھےٚ  سٮ۪ٹھاہ  یچھ  جایَہ  تِہندِ  بَسنہٕ  خٲطرٕ۔  (یِتھہٕ  پٲٹھۍ  کفر  چھُ  مانع  سپدان  ٲخرتچہِ  رستہٕ  گٲری  حٲصل  سپدنہٕ  نِشہِ،  یِتھے  پٲٹھۍ  چھُ  مصیبتس  اندر  بۅڈُن،  مال  و  دولت  چہِ  فکرِ  اندر  روزُن،  یا  زنانن  تہٕ  اولادن  سٍتۍ  مشغول  سپدِتھ  خداے  سٕندِ  یادٕ  نِشہِ  غٲفل  سپدُن،  تٔہندیٚن  احکامن  ہٕنز  تعمیل  کرنس  اندر  کوتٲہی  تہٕ  سستی  کرٕنۍ  تہِ  مانع  سپدان  ٲخرت  چہِ  فلاح  و  رستگٲری  نِشہِ۔  لہٰذا  گژِھہ  مصیبتس  متعلق  یہِ  خیال  کرُن  کہ)"
  },
  {
    "verse_id": 11,
    "translation": "کانٛہہ  مصیبتَہ  چُھنہٕ  واتان  کٲنسہِ  أکِس  خداے  سٕندِ  حکمہٕ  ورٲے،  یہِ  کتھ  فکرِ  تٲرِتھ  گژِھہ  مصیبتس  پٮ۪ٹھ  صبر  کرُن۔  رٲضی  روزُن  خداے  سٕندِس  یژھنس۔  بیٚیہِ  یُس  اللہ  تعالیٰ  ہَس  چھُ  پوٗرٕ  پَژھ  کران،  تسٕندِس  دِلس  چھُ  اللہ  تعالیٰ  وَتھ  ہاوان  صبرس  تہٕ  رضاہس  کُن۔  اللہ  تعالیٰ  چھُ  پرٛتھ  چیزَہ  وارٕ  زانان  کہ  کٔمۍ  کوٚر  صبر  و  رضا  اختیار،  کٔمۍ  کوٚر  نہٕ  اختیار،  پرٛتھ  أکِس  چھُ  حسبِ  حکمت  جزاء  و  سزا  دِوان۔"
  },
  {
    "verse_id": 12,
    "translation": "(خلاصہ  چھُ  یِی  زِ  پرٛتھ  کامہِ  اندرٕ  مصیبت  تہِ  چھُ  تِموٕے  کامیٚو  اندرٕ  اَکھ  کٲم،)  کٔرِو  فرماں  بردٲری  خداے  سٕنز  بیٚیہِ  کٔرِو  فرماں  بردٲری  پیغمبرِ  خداے  سٕنز  صلی  اللہ  علیہ و سلم۔  ہرگاہ  تۅہیہِ  اطاعت  نِشہِ  بُتھ  پِھرِو  کانٛہہ  پرواے  چھُنہٕ  تمیُک،  تیٚلہِ  تھاوِو  توٚہۍ  یاد  یہِ  کتھ  کہ  سٲنِس  پیغمبرس  چھُ  مٹہِ  صاف  صاف  پیغام  سون  واتناوُن  یُس  تِمو  واتنوو  رٕتہِ  طریقہٕ۔  (تِمن  چھُنہٕ  کانٛہہ  نقصان  تہٕ  ضرر  اَتھ  منٛز  بلکہ  چھُ  بوٚڈ  نقصان  تہٕ  ضرر  اَتھ  منٛز  تۅہیہِ  پانس۔)"
  },
  {
    "verse_id": 13,
    "translation": "تُہُند  گژِھہ  وارٕ  زانُن  کہ  اللہ  تعالیٰ  ہَس  ورٲے  چُھنہٕ  کانٛہہ  اکَھہ  معبود  آسنس  لایق،  پَس  زٲنِیوٗن  سُے  پنُن  معبوٗد۔  با  ایمانن  ہُنٛد  گژِھہ  مصیبتن  اندر  اللہ  تعالیٰ  سٕے  پٮ۪ٹھ  توکل  کرُن۔"
  },
  {
    "verse_id": 14,
    "translation": "اے  با  ایمانو!  (یِتھہٕ  پٲٹھۍ  تۅہیہِ  حکم  کرنہٕ  آو  کہ  مصیبتن  اندر  گژِھہ  صبر  کرُن  یُتھنہٕ  بے  صبری  کرٕنۍ  مانع  سپدِ  تۅہیہِ  فلاحِ  ٲخرت  نِشہِ،  یِتھے  پٲٹھۍ  چھُو  تۅہیہِ  حکم  یِوان  کرنہٕ  کہ  نعمتن  اندر  مَہ  ٲسِو  بوٚڈِتھ  گژھان  کیازِ  نعمتنٕے  اندر  بوٚڈِتھ  گٔژِھتھ  خدایس  نِشہِ  گٲفل  سپدُن،  یِتہِ  چھُ  مانع  سپدان  ٲخرتُک  فلاح  حٲصل  کرنہٕ  نِشہِ،  لہٰذا  گژِھہ  تُہُنٛد  خیال  تھاوُن  کہ  تُہنزٕ  بعضے  زنانہٕ  بیٚیہِ  بعضے  اولاد  چھِ  تُہندۍ  دشمن،  پَس  روٗزِو  توٚہۍ  تِمن  نِشہِ  ہوشیار،  تِہندیٚن  تِتھیٚن  حکمن  تہٕ  فرمٲیشن  پٮ۪ٹھ  مَہ  کٔرِو  عمل،  بسا  اوقات  چھُ  انسان  زنانن  تہٕ  اولادن  ہٕندِس  محبتس  اندر  گرفتار  گٔژِھتھ  خدایس  تہٕ  خداے  سٕندیٚن  حکمن  مٔشراوان،  تِہندیٚن  تعلقاتن  ہٕندِ  سببہٕ  واریاہن  گناہن  ہُنٛد  مرتکب  سپدان  ییٚمہِ  سببہٕ  سُہ  واریاہو  چیزو  نِشہِ  محروم  چھُ  سپدان،  زنانن  تہٕ  اولادن  ہٕنزٕ  فرمٲیشہِ  تہٕ  نازبردٲرِیہِ  چھَنہٕ  مردس  سۅکھٕے  دِوان،  أتھۍ  فکرِ  اندر  روزنہٕ  سٍتۍ  چھُنہٕ  تَس  ٲخرت  ژیٚتسٕے  پیوان،  یہِ  کتھ  چھےٚ  ظٲہر  کہ  یُتھ  عیال  تہٕ  اَمہِ  قٕسمٕکۍ  شُرۍ  بٲژ  یِم  یِتھہِ  نقصانِ  عظیمُک  سبب  بنن۔)  یِم  چِھنہٕ  حقیقتس  اندر  دوست  وَننس  سزاوار  بلکہ  چھِ  تِم  بدترین  دشمن،  یِہنزِ  دشمنی  ہُنٛد  چھُنہٕ  کُنہِ  وقتہٕ  احساس  تہِ  سپدان،  تمی  مۅکھہٕ  فرموو  اللہ  تعالیٰ  ہن  کہ  امہِ  قٕسمہٕ  کیٚن  دشمنن  نِشہِ  روٗزِو  ہوشیار۔  (سُہ  طریقہٕ  مَہ  کٔرِو  اختیار  ییٚمیُک  نتیجہِ  یہِ  نیرِ  کہ  توٚہۍ  کٔرِو  تِہنٛد  دنیا  و  ٲخرت  سنبالنہٕ  خٲطرٕ  پنُن  دین  و  ٲخرت  برباد  مگر  اَمیُک  مطلب  چھُنہٕ  کہ  دنیاہس  اندر  چھےٚ  سارے  زنانہٕ  تہٕ  سٲری  اولاد  اَمی  قٕسمٕکۍ  آسان  بلکہ  چھِ  واریاہ  زنانہٕ  تہٕ  اولاد  یِم  پننیٚن  خاوندن  تہٕ  مالیٚن  چھِ  دین  چن  کامیٚن  اندر  معین  و  مددگار  بنان۔  وۅنۍ  ہرگاہ  تِمو  تۅہیہِ  سٍتۍ  دشمنی  کٔر،  دینی  یا  دنیٲوی  کانٛہہ  نقصانَہ  واتنوو،  تمیُک  نتیجہ  گژِھہ  نہٕ  یہِ  نیرُن  کہ  توٚہۍ  سپدِو  تِمن  انتقام  ہیٚنس  درپے،  تِمن  پٮ۪ٹھ  ہیٚیِو  توٚہۍ  کانٛہہ  سختیَہ  شروع  کرٕنۍ  ییٚمہِ  سٍتۍ  دنیاہُک  نظام  درہم  برہم  سپدِ)  بلکہ  ییٖژہن  تۅہیہِ  پِلہِ  تیٖژہن  گژِھہ  تُہٕنز  عقلہِ  کٲم  ہیٚتھ  تِہندیٚن  قصورن  تہٕ  خطاہن  درگُزر  کرُن،  تِہنزٕ  کوتٲہیہِ  معاف  کرنہِ،  یُتھ  سلوک  تِمن  سٍتۍ  ورتاونہٕ  سببہٕ  کرِ  اللہ  تعالیٰ  تُہندیٚن  گناہن  مغفرت  تُہندِس  حالس  پٮ۪ٹھ  کرِ  رحم  کیازِ  سُہ  چھُ  سٮ۪ٹھاہ  مغفرت  کرٕوُن  سٮ۪ٹھاہ  رحم  کرٕوُن۔"
  },
  {
    "verse_id": 15,
    "translation": "تُہُند  مال  تہٕ  تُہٕندۍ  اولاد  چھِ  تُہندِ  آزمٲیشہِ  خٲطرٕ  اَکھ  چیزَہ  یُتھ  أسۍ  وُچھو  کہ  کُس  چُھ  مال  و  اولادن  ہٕنزِ  فکرِ  منٛز  بوٚڈِتھ  خداے  سٕندۍ  حکم  مٔشراوان  کُس  چھُ  یاد  تھاوان،  یُس  شخص  مال  و  اولاد  ٲسِتھ  احکامِ  خداوندی  چھُ  یاد  تھاوان،  تٔہندِ  خٲطرٕ  چھُ  اللہ  تعالیٰ  ہَس  نِشہِ  اجرِ  عظیم  یعنی  بٔڈ  موٚزوٗرۍ۔"
  },
  {
    "verse_id": 16,
    "translation": "یِمہٕ  سارے  کتھہٕ  بوٗزِتھ  کھۅژِو  اللہ  تعالیٰ  ہَس  یوٗت  ہیٚکِو  تہٕ  تیوٗت  بیٚیہِ  بوٗزِو  تٔہندۍ  حکم  وارٕہ  پٲٹھۍ،  توپتہٕ  مٲنِو  تِم  حکم  بیٚیہِ  کٔرِو  مال  خرچ  تِمن  جاین  اندر  یِمن  منٛز  خرچ  کرنُک  حکم  اوو  کرنہٕ  یِی  چھُ  تُہندِ  حقہٕ  بہتر۔  یُس  اکَھہ  نفسٲنی  حِرصہٕ  نِشہِ  محفوظ  تھاونہٕ  آو  تَمی  قٕسمٕکۍ  لوٗکھ  چھِ  ٲخرتس  اندر  رستہٕ گٲری  تہٕ  فلاح  حٲصل  کرٕوُنۍ۔"
  },
  {
    "verse_id": 17,
    "translation": "ہرگاہ  توٚہۍ  اللہ  تعالیٰ  ہس  قرض  دِیِو  رٕتۍ  طریقہٕ  یعنی  خلوص  سان،  سُہ  روزِ  تَتھ  اندر  تُہندِ  خٲطرٕ  زیادتی  ﴿ہُریٚر﴾  کران  بیٚیہِ  کرِ  تۅہیہِ  گناہن  مغفرت۔  اللہ  تعالیٰ  چھُ  سٮ۪ٹھاہ  قدردان  کہ  رٕژٕ  عملہٕ  چھُ  قبول  کران،  سُہ  چھُ  تحمّل  تہٕ  ژیٚڈ  کرٕوُن،  نافرمانیٚن  تہٕ  یچھ  عملن  پٮ۪ٹھ  چُھنہٕ  سٍتی  رٹان  تہٕ  گرفتار  کران۔"
  },
  {
    "verse_id": 18,
    "translation": "سُہ  چُھ  پوٗشیدٕہ  تہٕ  نَنہِ  عملہٕ  زانہٕ  وُن،  زبردست  چُھ  سٮ۪ٹھاہ  حکمت  وول  چھُ۔"
  }
]