[
  {
    "verse_id": 1,
    "translation": "یِم  لُکھ  کَتھ  چیزس  متعلق  چِھ  پانہٕ  وٲنۍ  پرٛژھہٕ گٲر  کران؟"
  },
  {
    "verse_id": 2,
    "translation": "کیا  تتھ  بجہِ  خبرِ  متعلق  چھا،"
  },
  {
    "verse_id": 3,
    "translation": "یتھ  بارس  منٛز  یِم  مختلف  قیاس  آرٲییِہ  کرنس  منٛز  آوٕرۍ  چِھ؟"
  },
  {
    "verse_id": 4,
    "translation": "ہرگز  نہٕ!  عنقریب  لگہِ  یِمن  پَے۔"
  },
  {
    "verse_id": 5,
    "translation": "آ،  ہرگز  نہٕ!  عنقریب  لگہِ  یِمن  پَے۔  ﴿یعنی  یِمہٕ  کتھہٕ  ٲخرس  متعلق  یِم  لُکھ  ونان  چِھ  تِمہٕ  سارے  چھےٚ  غلط۔  یِکینٛژھاہ  یِمَو  سمجھمُت  چُھ  تہِ  چُھنہٕ  ہرگز  تہِ  صحیح﴾"
  },
  {
    "verse_id": 6,
    "translation": "کیا  یِہ  چُھنا  پوٚز  زِ  اَسہِ  بنٲو  زمین  فرش؟"
  },
  {
    "verse_id": 7,
    "translation": "تہٕ  پہاڑ  ٹھٲکۍ  میخن  ہٕنٛدۍ  پٲٹھۍ؟"
  },
  {
    "verse_id": 8,
    "translation": "تہٕ  توٚہۍ  کٔرِو  ﴿مردن  تہٕ  مستوٗراتن  ہٕنٛزن﴾  جورین  ہٕنٛزِ  شکلہِ  منٛز  پٲدٕ۔"
  },
  {
    "verse_id": 9,
    "translation": "تہٕ  تُہٕنٛز  نِندٕر  بنٲو  تُہٕنٛدِ  خٲطرٕ  سکوٗنُک  بٲعث؟"
  },
  {
    "verse_id": 10,
    "translation": "بیٚیہِ  بنٲو  رات  پردٕہ  پوش؟"
  },
  {
    "verse_id": 11,
    "translation": "تہٕ  دۅہ  بنوو  کماونُک  وقت؟"
  },
  {
    "verse_id": 12,
    "translation": "تہٕ  تۅہیِہ  پیٚٹھہٕ کَنہِ  کٔرۍ  ستھ  مضبوٗط  آسمان  قٲیِم؟"
  },
  {
    "verse_id": 13,
    "translation": "بیٚیہِ  کوٚر  اکھ  سیٚٹھاہ  پرٛزلہٕ وُن  تہٕ  گرم  ژونٛگ  پٲدٕ؟  ﴿اَمِیٛک  مطلب  چُھ  آفتاب۔  دراصل  چُھ  لفظ  وَھّاج  استعمال  سپُدمُت۔  اَمِیٛک  معنی  چُھ  انتہٲیی  گرم  تہٕ  اَمہِ  علاوٕہ  چُھ  اَمِیٛک  معنی  سیٚٹھاہ  گاشدار  تہِ،  امہِ  موجوب  چِھ  اَسہِ  ترجمس  منز  دۅشوے  معنے  درج  کٔرمٕتۍ۔﴾"
  },
  {
    "verse_id": 14,
    "translation": "بیٚیہِ  ترٚوو  اوٚبرٕ  نِشہِ  لگاتار  روٗد؟"
  },
  {
    "verse_id": 15,
    "translation": "تاکہ  اَمہِ  سٍتۍ  یِن  اناج،  سبزی،"
  },
  {
    "verse_id": 16,
    "translation": "تہٕ  گٔنۍ  باغ  وۅپدانہٕ۔"
  },
  {
    "verse_id": 17,
    "translation": "بے  شک  چُھ  فٲصلُک  دۅہ  اکھ  مقرر  وقت۔"
  },
  {
    "verse_id": 18,
    "translation": "ییٚمہِ  دۅہ  صوٗرس  پھۅکھ  لایِنہٕ  یِیہِ  توٚہۍ  یِیِو  فوج  در  فوج  نیٚبر  نیِرِتھ۔"
  },
  {
    "verse_id": 19,
    "translation": "تہٕ  آسمان  یِیہِ  مٕژراونہٕ  حتیٰ  کہ  سُہ  بَنہِ  دروازَے  دروازٕہ۔"
  },
  {
    "verse_id": 20,
    "translation": "تہٕ  پہاڑ  یِن  پکناونہٕ  یوٚت  تام  زن  تِم  سراب  ﴿سیٚکِلۍ﴾  بنن۔"
  },
  {
    "verse_id": 21,
    "translation": "پزر  چُھ  یِہ  زِ  جہنم  چُھ  اکھ  زاگ۔  ﴿زاگ  چِھ  تتھ  جایِہ  ونان  یۅسہٕ  شکار  پھساونہٕ  مۅکھہٕ  چھےٚ  بناونہٕ  یِوان  تاکہ  سُہ  یِیہِ  بے  خبر  پٲٹھۍ  تہٕ  اچانک  پھسہِ  اتھ  منٛز۔  جہنم  خٲطرٕ  چُھ  یِہ  لفظ  امہِ  موجوٗب  ورتاونہٕ  آمُت  زِ  خداے  سٕنٛدۍ  بٲغی  چِھ  تَمہِ  نِشہِ  بےٚ خوف  سپدِتھ  دُنیاہس  اندر  یِہ  زٲنِتھ  وۅٹہٕ  تُلان  زِ  خداے  سٕنٛز  خدٲیی  چھےٚ  تِہٕنٛدِ  خٲطرٕ  اکھ  کُھلہٕ  مٲدان  تہٕ  ییٚتہِ  چُھنہٕ  کُنہِ  تھپہِ  ہُنٛد  خطراہ  کینہہ،  اما  پوز  جہنم  چُھ  تِہٕنٛدِ  خٲطرٕ  اکھ  تُیِتھ  پوٗشیدٕہ  زاگ  یتھ  منٛز  تِم  اچانک  پھسن  تہٕ  پتہٕ  آسیٚکھ  نہٕ  کانٛہہ  مۅکلن  پاے۔﴾"
  },
  {
    "verse_id": 22,
    "translation": "بُتھۍ  پِھریٚن  ہُنٛد  ٹھکانہٕ۔"
  },
  {
    "verse_id": 23,
    "translation": "یتھ  اندر  تِم  واریاہن  زیٹھیٚن  کالن  روزن۔  ﴿لفظ  چُھ  اَحقَاب  ورتاونہٕ  آمُت،  ییٚمِکۍ  معنے  چِھ  پیٚوٹُھس  پیٚٹھ  یِنہٕ  وٲلۍ  طویل  زمانہٕ،  تِتھۍ  مسلسل  دَور  زِ  اکھ  دور  ختم  سپدانےٕ  گژِھہ  بیاکھ  دور  شروع﴾"
  },
  {
    "verse_id": 24,
    "translation": "تَتھ  اندر  ہیٚکن  نہٕ  تِم  کُنہِ  تٕرنہِ  تہٕ  چیٚنس  لایق  چیزُک  ذٲیقہٕ  وُچِھتھ۔"
  },
  {
    "verse_id": 25,
    "translation": "اگر  کیںہہ  میلیٚکھ  تہِ  سُہ  آسہِ  توٚت  ﴿بُسُر﴾  آب  تہٕ  زخمن  ہُنٛد  رَس۔"
  },
  {
    "verse_id": 26,
    "translation": "﴿تِہٕنٛدیٚن  کرتوٗتن  ہُنٛد﴾  پوٗرٕ  پوٗر  بدلہٕ۔"
  },
  {
    "verse_id": 27,
    "translation": "تِمن  اوس  نہٕ  کُنہِ  حسابُک  توقع۔"
  },
  {
    "verse_id": 28,
    "translation": "تہٕ  سٲنۍ  آیات  ٲسۍ  تِمَو  بالکل  اَپزۍ  زٲنِمٕتۍ۔"
  },
  {
    "verse_id": 29,
    "translation": "تہٕ  حال  اوس  یِہ  زِ  اسہِ  اوس  پرٛتھ  کانٛہہ  چیز  گٔنزٕرۍ  گٔنزٕرۍ  لیٚکھِتھ  تھوومُت۔"
  },
  {
    "verse_id": 30,
    "translation": "وونۍ  وُچِھو  مزہ،  أسۍ  کرو  نہٕ  تُہٕنٛدِ  خٲطرٕ  عذاب  ورٲے  کُنہِ  چیزس  منٛز  ہرگِز  تہِ  اضافہٕ۔"
  },
  {
    "verse_id": 31,
    "translation": "پٔزۍ پٲٹھۍ  چُھ  متقی ین  خٲطرٕ  کامرٲنی  ہُنٛد  اکھ  تھوٚد  مقام۔"
  },
  {
    "verse_id": 32,
    "translation": "باغ  تہٕ  دَچھ،"
  },
  {
    "verse_id": 33,
    "translation": "بیٚیہِ  کورٕ  ﴿اَنۂرشہِ﴾  ہم  عمر  کورِ،"
  },
  {
    "verse_id": 34,
    "translation": "بیٚیہِ  چھلکہٕ وٕنۍ  جام۔"
  },
  {
    "verse_id": 35,
    "translation": "تَتہِ  بوزن  نہٕ  تِم  کانٛہہ  فضول  تہٕ  اَپز  کتھ۔"
  },
  {
    "verse_id": 36,
    "translation": "جزا  تہٕ  سیٚٹھاہ  انعام  تُہٕنٛدِس  رب  سٕنٛدِ  طرفہٕ۔  ﴿جزا  پتہٕ  سیٚٹھاہ  ژوٚر  انعام  دِنٕچ  ذکر  چھےٚ  یِہ  معنہِ  تھاوان  زِ  یِمن  یِیہِ  نہٕ  صرف  سُے  یوت  جزا  دِنہٕ  ییٚمِکۍ  تِم  پننیٚن  نیک  عملن  ہٕنٛدِس  بُنیادس  پیٚٹھ  حقدار  آسن،  بلکہ  یِیہِ  اتھ  پیٚٹھ  یِمن  مزید  انعام  تہٕ  کٲفی  انعام  دِنہٕ۔﴾"
  },
  {
    "verse_id": 37,
    "translation": "تس  حدٕ  روٚس  مہربان  اللہ  تعالیٰ  سٕنٛدِ  طرفہٕ  یُس  زمینس  تہٕ  آسمان  بیٚیہِ  یِمن  درمیان  کہ  پرٛتھ  چیزُک  مٲلِک  چُھ،  یس  برونٹھہٕ کَنہِ  کٲنٛسہِ  چُھنہٕ  طاقت  کتھ  کرنُک۔  ﴿یعنی  میدانِ  حشرس  منٛز  آسہِ  دربارِ  الہٰی کہ  رعبُک  یِہ  عالم  زِ  اہلِ  زمین  ٲسِتن  یا  اہلِ  آسمان،  کٲنٛسہِ  آسہِ  نہٕ  مجال  زِ  پٲنۍ  پانے  مٕژراوِ  اللہ  تعالیٰ  سٕنٛدِس  دربارس  منٛز  زبان  یا  ہیٚکہِ  عدالت  چِہ  کامہِ  اندر  مداخلت  کٔرِتھ۔﴾"
  },
  {
    "verse_id": 38,
    "translation": "ییٚمہِ  دۅہ  روح  تہٕ  ملٲیِک  آسن  صفہٕ  گٔنٛڈِتھ  وۅدنہِ  ﴿یَتھ  آیتس  منٛز  چُھ  روح  مُراد  جبریل  امینؑ  تہٕ  یِمن  یُس  بُلند  مرتبہٕ  اللہ  تعالیٰ ہس  نِشہِ  چُھ  اَمی  وجہ  کِنۍ  چھےٚ  باقی  ملکَو  نِشہِ  بیوٚن  یِہٕنز  ذکر  کرنہٕ  آمٕژ﴾  کانٛہہ  کرِ  نہٕ  کتھ  سِواے  تَس  یَس  خداے  رحمان  اجازت  دِیِہ  بیٚیہِ  یُس  ٹھیک  کَتھ  وَنہِ۔"
  },
  {
    "verse_id": 39,
    "translation": "سُہ  دۅہ  چُھ  برحق،  وۅنۍ  یُس  ییٚژِھہ  سُہ  کٔرِتن  پننِس  ربس  کُن  پھیرنٕچ  وَتھ  اختیار۔"
  },
  {
    "verse_id": 40,
    "translation": "اَسہِ  چِھو  توٚہۍ  تَمہِ  عذاب  نِشہِ  کھۅژنٲوِمٕتۍ  یُس  نکھہٕ  چُھ  ووتمُت،  ییٚمہِ  دۅہ  انسان  تہِ  سورُے  کینہہ  وُچِھ  یُس  تٔمۍ  پننٚیو  اَتھو  برونٛہہ  کُن  چُھ  سوٗزمُت،  تہٕ  کٲفر  لایِہ  کریکھ  زِ  کاش  بٕہ  آسٕہا  خاک۔"
  }
]