[
  {
    "verse_id": 1,
    "translation": "بتحقیق  اسہِ  ہاز  کوٚر  تۅہیہِ  عطا  یا  رسول  اللہؐ  خیرِ  کثیر،  یعنی  سٮ۪ٹھاہ  خیر۔  ﴿دُنیاہُک  خیر  تہِ  یعنے  دینُک  باقی  روزُن  اسلامُک  سٮ۪ٹھاہ  ترقی  لَبٕن  بیٚیہِ  آخرتُک  خیر  تہِ  یعنے  قُربُک  تٔھد  مرتبہٕ  تہٕ  تٔھد  درجہِ۔  ہرگاہ  اکھ  فرزند  تُہند  ییٚمہِ  عالمہٕ  گوو  یتھ  پٮ۪ٹھ  تُہند  دشمن  خۅش  چِھ  سپٕدمٕت  مگر  توٚہۍ  مَہ  سپدِو  تَمہِ  سٍتۍ  غمگین  تہٕ  ناخۅش،  کیازِ  اسہِ  کوٚر  تۅہیہِ  تَمہِ  کھۅتہٕ  بہتر  فضل  تہٕ  نعمت  عطا  یتھ  نہٕ  نِہایِتھے  چھِ  کُنہِ۔  بیٚیہِ  کوٚر  اسہِ  عطا  تۅہیہِ  حوضِ  کوثر  آخرتس  اندر  اَکھ  تَلاوہ  اَکھ،  یتھ  متعلق  حدیث  شریف  چُھ  متفق  علیہ،  فرموو  حضرت  رسولِ  کریموؐ  (حَوضِی  مَسِیرَۃ  شَھر)  میون  حوض  چُھ  اکہِ  ریٚتہٕ  کِس  مسافتس  برابر  (ذَوَایَاہُ  سَوَاء)  تمِکۍ  اند  تہٕ  کِنارٕہ  چھِ  برابر  پرٛتھ  طرفہٕ  (مَاؤهُ  أبيَضُ  مِن  اللبَنِ  وَرِيحُهُ  أطيَبُ  مِنَ  المِسکِ  وَ  کيزَانُه  کَنّجُومِ  السّمَاءِ)  آب  تمیُک  چُھ  دۅدٕ  کھۅتہٕ  زیادٕہ  سفید۔  نافہٕ  کھۅتہٕ  یٔژ  خۅشبو۔  تٔمِکۍ  لوٹہٕ  چھِ  تیٖتۍ  ییٖتۍ  آسمانٕکۍ  ستارٕہ  (مَن  یّشرَبُ  مِنهَا  فَلَا  يَظماُ  اَبَداً)  یُس  اکھاہ  تمیُک  آب  چیٚیہِ  تس  لگہِ  نہٕ  زانہہ  تریش۔)"
  },
  {
    "verse_id": 2,
    "translation": "پس  یِمن  نعمتن  ہٕندِس  شُکرس  اندر  پٔرِو  توٚہۍ  نٮ۪ماز  محض  پننِس  پروردگارٕہ  سٕندِ  خٲطرٕ۔  کیازِ  بجن  نعمتن  ہٕندِس  شکرس  اندر  گژِھہ  بٔڈ  عبادت  ادا  کرٕنۍ  سۅ  بٔڈ  عبادت  گٔیہِ  نٮ۪ماز۔  تکمیلِ  شکرٕ  خٲطرٕ  گژھِ  اتھ  بدنی  عبادتس  یعنی  نٮ۪مازِ  سٍتۍ  مٲلی  عبادت  تہِ  ادا  کرٕنۍ  سُہ  گوٚو  قربان  کرُن۔"
  },
  {
    "verse_id": 3,
    "translation": "پٔزۍ  پٲٹھۍ  تُہند  دُشمن  چُھ  ابتر،  لٔٹۍ  ژوٚٹ  یعنے  بے  نام  و  نشان۔  (کیازِ  تِم  چھِ  معبودِ  برحقس  ورٲے  بییَن  چیزن  ہنٛز  عبادت  تہٕ  پرستِش  کران۔  بییہِ  چِھ  تَس  ورٲے  بییَن  مخلوقن  ہنٛدیٚن  ناوَن  پٮ۪ٹھ  تِہُنٛد  قُرب  تہٕ  نزدیکی  حاصل  کرنہٕ  خاطرٕ  ذبح  تہٕ  قربان  وغٲرٕہ  کران۔ )"
  }
]