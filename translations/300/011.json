[
  {
    "verse_id": 1,
    "translation": "ا۔  ل۔  ر۔  چُھ  فرمان،  ﴿کتاب  لفظُک  ترجمہٕ  چُھ  یَتھ  جایِہ  انداز  بیان  کہ  مناسبت  کِنۍ  فرمان  کرنہٕ  آمُت۔  عربی  زبٲنۍ  منٛز  چُھنہٕ  یِہ  لفظ  کتاب  تہٕ  تحریر  کِس  معنیَس  منٛزٕے  یوت  یِوان،  بلکہ  چُھ  حکم  تہٕ  شٲہی  فرمان  کِس  معنیس  منٛز  تہِ  یِوان،  تہٕ  خۅد  چُھ  یِہ  لفظ  قرآنس  منٛز  واریاہن  جاین  أتھۍ  معنیس  منٛز  وَرتاونہٕ  آمُت﴾  ییٚمِکۍ  آیات  پختہٕ  تہٕ  مُفصّل  چِھ  ارشاد  سپدمٕتۍ،  أکِس  دانا  تہٕ  باخبر  ہستی  ہٕندِ  طرفہٕ۔"
  },
  {
    "verse_id": 2,
    "translation": "زِ  توٚہۍ  مَہ  کٔرِو  عبادت  مگر  کٔرِو  صرف  أکِس  اللہ  تعالیٰ  سٕنز۔  بٕہ  چُھس  تٔمۍ  سٕندِ  طرفہٕ  تۅہیِہ  خبردار  کرن  وول  تہِ،  تہٕ  بشارت  دِنہٕ  وول  تہِ۔"
  },
  {
    "verse_id": 3,
    "translation": "بیٚیہِ  یِہ  زِ  توٚہۍ  مٔنگِو  پننِس  ربّس  معٲفی  تہٕ  تس  کُن  یِیِو  پھیرِتھ،  تیٚلہِ  دِیَو  سُہ  تۅہیِہ  أکِس  خاص  وقتس  تام  زندگی  ہُنٛد  رُت  سامان  ﴿یعنی  دُنیا ہس  منٛز  یُس  تُہٕندِ  ٹھہرنُک  وقت  مقرر  چُھ،  تتھ  وقتس  تام  تھاویٚو  نہٕ  سُہ  تۅہیِہ  خراب  پٲٹھۍ  بلکہ  تھاویٚو  جان  پٲٹھۍ۔  تٔمۍ  سٕنزٕ  نعمتہٕ  سپدن  تۅہیِہ  پیٚٹھ  نٲزِل۔  تٔمۍ  سٕنزو  برکتو  سٍتۍ  سپدِو  سرفراز،  خۅش  حال  روٗزِو  تہٕ  زندگی  منٛز  سپدیٚو  امن  تہٕ  سکون  نصیب۔  ذلّت  تہٕ  خوٲری  سان  نہٕ  کینہہ  بلکہ  روٗزِو  عزت  و  احترام  سان  زندٕہ﴾  تہٕ  پرٛتھ  صاحبِ  فضلس  کرِ  تٔمۍ  سُند  فضل  عطا  ﴿یعنی  یُس  شخص  اخلاقن  تہٕ  اعمالن  منٛز  یوٗت  برونٛہہ  پکہِ،  اللہ  تعالیٰ  کرِ  تس  تیوٗت  بوٚڈ  درجہِ  عطا،  یُس  شخص  تہِ  پننہِ  سیرت  و  کردارٕ  سٍتۍ  پنُن  پان  کُنہِ  تہِ  فضیلتُک  حقدار  ثٲبِت  کرِ  سۅ  فضیلت  یِیہِ  تس  ضروٗر  دِنہٕ﴾  البتہ  اگر  توٚہۍ  پوٚت  چِھو  ہیٚوان  تیٚلہِ  چُھس  بٕہ  تُہٕندِس  حقس  منٛز  اکہِ  بَڈِ  وُلٹہٕ  دۅہ  کہِ  عذاب  نِشہِ  کھۅژان۔"
  },
  {
    "verse_id": 4,
    "translation": "تۅہیِہ  سارِنٕے  چُھو  خُدایس  کُن  پھیرُن،  تہٕ  سُہ  ہیٚکہِ  سورُے  کینہہ  کٔرِتھ۔"
  },
  {
    "verse_id": 5,
    "translation": "وُچِھو،  یِم  لُکھ  چِھ  پننیٚن  سینن  پھِران،  تاکہ  أمِس  نِشہِ  روزٕ ہن  ژھایِہ  ﴿مکہ کیٚن  کٲفرن  ہُند  حال  اوس  یِہ  زِ  ییٚلہِ  تِم  رسول  اللہ  صلی  اللہ  علیہ و سلمس  وُچھان  ٲسۍ،  تِم  ٲسۍ  وَتھ  ڈالان  تاکہِ  تِم  گٔژھۍ  نہٕ  تِمن  برونٛہہ  کُن  یِنۍ﴾  خبردار،  ییٚلہِ  یِم  پلوَو  سٍتۍ  پنُن  پان  وَلان  چِھ،  اللہ  تعالیٰ  چُھ  یِہندِس  کھٔٹِتھ  تھٲوِمٕتِس  تہِ  زانان  تہٕ  یِکینٛژھاہ  نوٚن  آسہِ  تَتھ  تہِ،  سُہ  چُھ  تِمو  رازَو  نِشہِ  تہِ  وٲقف  یِم  سینن  منٛز  چِھ۔"
  },
  {
    "verse_id": 6,
    "translation": "زمینس  منٛز  پکن  وول  کانٛہہ  جاندار  تہِ  چُھنہٕ  تِیُتھ  ییٚمۍ  سُند  رزق  اللہ  تعالیٰ  سٕندِ  ذِمہٕ  آسہِ  نہٕ،  تہٕ  یَس  متعلق  نہٕ  سُہ  زانان  آسہِ  زِ  کتہِ  چُھ  سُہ  روزان،  تہٕ  کتھ  جایِہ  چُھ  حوالہٕ  کرنہٕ  یِوان،  سورُے  کینہہ  چُھ  أکِس  صاف  کتابہِ  منٛز  درج۔"
  },
  {
    "verse_id": 7,
    "translation": "تہٕ  سُے  چُھ  ییٚمۍ  تمام  آسمان  تہٕ  زمین  شیٚن  دۅہن  منٛز  پٲدٕ  کٔرۍ  ییٚلہِ  زن  تمہِ  برونٛہہ  تٔمۍ  سُند  عرش  آبس  پیٚٹھ  اوس  ﴿أسۍ  ہیٚکو  نہٕ  ؤنِتھ  اَمہِ  آبہٕ  نِشہِ  کیا  چُھ  مُراد۔  یِہ  چھا  یۅہے  آب،  یُس  أسۍ  اَمہِ  ناوٕہ  چِھ  زانان؟  کِنہٕ  یِہ  لفظ  چُھ  محض  استعارٕہ  رٔنگۍ  مادٕہ  کہ  تمہِ  مایع  ﴿Fluid﴾  حالت  خٲطرٕ  وَرتاونہٕ  آمُت  یُس  موجودٕہ  صورتس  منٛز  اَننہٕ  برونٛہہ  اوس؟  عرشس  پیٚٹھ  آسنُک  معنی  متعین  کرُن  تہِ  چُھ  مشکل۔  ممکن  چُھ  زِ  اَمِیُک  مفہوم  آسہِ  زِ  تمہِ  وقتہٕ  ٲس  اللہ  تعالیٰ  سٕنز  سلطنت  آبس  پیٚٹھ﴾  تاکہ  تۅہیِہ  وُچھیٚو  آزماوِتھ  زِ  تۅہیِہ  منٛزٕ  کُس  چُھ  بہتر  عمل  کرن  وول۔  ﴿یعنی  تخلیقُک  مقصد  اوس  یِہ  زِ  انسان  دُنیا ہس  منٛز  پٲدٕ  کٔرِتھ  یِیہِ  تس  آزمٲیش  کرنہٕ﴾  اے  نبیؐ،  وۅنۍ  اگر  توٚہۍ  وَنان  چِھو  زِ  لوٗکو،  مرنہٕ  پتہٕ  یِیِو  توٚہۍ  دُوبارٕہ  تھوٚد  تُلنہٕ،  منکرین  چِھ  فوراً  وَنان  زِ  یِہ  چھےٚ  نَنہِ  وانہٕ  جادو گری۔  ﴿یعنی  مرنہٕ  پتہٕ  انسانن  ہُنٛد  دُوبارٕہ  زندٕہ  سپدُن  چُھنہٕ  ممکن،  مگر  سانیٚن  عقلن  چُھ  جود  یِوان  کرنہٕ  زِ  أسۍ  مانَو  سۅ  کتھ  یۅسہٕ  نہٕ  سپدِتھ  ہیٚکہِ﴾"
  },
  {
    "verse_id": 8,
    "translation": "تہٕ  اگر  أسۍ  أکِس  خاص  وقتس  تام  یِہندِس  سزا ہس  پتھ  پتھ  چِھ  دِوان  تیٚلہِ  چِھ  تِم  لاگان  وَنُن  زِ  ٲخر  کٔمۍ  چیزن  چُھ  سُہ  رُکٲوِتھ  تھوومُت؟  بوٗزِو!  ییٚمہِ  دۅہ  اَمہِ  سزاہُک  وقت  ووت،  تیٚلہِ  ہیٚکہِ  نہ  سُہ  پتہٕ  کٲنٛسہِ  ہٕندِ  پھِرنہٕ  سٍتۍ  پھیٖرِتھ  تہٕ  سُے  چیز  یِیہِ  تہٕ  رَٹہِ  یِمن  گھیرس  منٛز،  یَتھ  یِم  ہزٕل  ٲسۍ  کران۔"
  },
  {
    "verse_id": 9,
    "translation": "اگر  أسۍ  کُنہِ  وقتہٕ  انسان  پننہِ  رحمت  سٍتۍ  نوازان  چِھن  تہٕ  پتہٕ  چِھن  بیٚیہِ  سُہ  تَمہِ  نِشہِ  محروٗم  کران،  تیٚلہِ  چُھ  سُہ  مایوس  گژھان  تہٕ  پتہٕ  چُھ  لاگان  ناشکری  کرٕنۍ۔"
  },
  {
    "verse_id": 10,
    "translation": "تہٕ  اگر  اَمہِ  مصیبت  پتہٕ  یُس  تَس  پیٚٹھ  آمُت  اوس،  أسۍ  سُہ  نعمتُک  مزٕہ  چِھن  وُچھناوان،  تیٚلہِ  چُھ  وَنان  میٲنۍ  سٲری  رنج  تہٕ  غم  سپٕدۍ  ختم،  پتہٕ  چَھنہٕ  تس  پژھ  یِوان  تہٕ  کھسان  چُھس  بوش۔"
  },
  {
    "verse_id": 11,
    "translation": "اَمہِ  عیبہٕ  نِشہِ  اگر  پاک  چِھ،  تیٚلہِ  چِھ  بس  تِم  لُکھ  یِم  صبر  کرن  وٲلۍ  تہٕ  نیکو  کار  چِھ،  تہٕ  تِمے  چِھ  یِہندِ  خٲطرٕ  مغفرت  تہِ  چھےٚ  تہٕ  بوٚڈ  اجر  تہِ  چُھ۔"
  },
  {
    "verse_id": 12,
    "translation": "اے  پیغمبرؐ،  یِنہٕ  یِہ  سپدِ  زِ  توٚہۍ  ترٲوِو  تِمو  چیزو  منٛزٕ  کانٛہہ  چیز  ﴿بیان  کرنہٕ  نِشہِ﴾  یِم  تۅہیِہ  کُن  وَحی  چِھ  یِوان  کرنہٕ،  تہٕ  اَتھ  کتھہِ  پیٚٹھ  سپدیٚو  دِل  تنگ،  زِ  تِم  وَنن،  أمِس  شخصس  پیٚٹھ  کیازِ  آو  نہٕ  کانٛہہ  خزانہٕ  نٲزِل  کرنہٕ؟  یا  یِہ  زِ،  أمِس  سٍتۍ  کیازِ  آو  نہٕ  کانٛہہ  فرشتہٕ؟  توٚہۍ  چِھو  محض  خبردار  کرن  وٲلۍ،  برونٹھ  کُن  چُھ  پرٛتھ  چیزُک  اختیار  تھاون  وول  اللہ  تعالیٰ۔"
  },
  {
    "verse_id": 13,
    "translation": "کیا  یِم  چھا  وَنان  زِ  پیغمبرن  چھےٚ  یِہ  کتاب  پانے  بنٲومٕژ؟  ؤنِو،  اچھا،  کتھ  چھا  یِہ،  أنِو  تیٚلہِ  أتھۍ  ہِوۍ  داہ  سوٗرٕہ  بنٲوِتھ،  تہٕ  خُدایس  ورٲے  یِم  یِم  ﴿تُہٕندۍ  معبود﴾  چِھ  اگر  تِم  ہیٚکِیوٗکھ  مددٕ  خٲطرٕ  بُلٲوِتھ،  تیٚلہِ  بُلٲوِیوٗکھ  ﴿تِم  تہِ﴾  اگر  توٚہۍ  ﴿تِم  معبود  سمجھِنس  منٛز﴾  پٔزِیٲرۍ  چِھو۔"
  },
  {
    "verse_id": 14,
    "translation": "وۅنۍ  اگر  تِم  ﴿تُہٕندۍ  معبود﴾  تۅہیِہ  مددَس  چِھنہٕ  یِوان،  تیٚلہِ  زٲنِو  زِ  یِہ  چُھ  اللہ  تعالیٰ  سٕندِ  عِلمہٕ  سٍتۍ  نٲزِل  سپُدمُت،  بیٚیہِ  یِہ  زِ  خُدایس  ورٲے  چُھنہٕ  کانٛہہ  حقیقی  معبود۔  کیا  وۅنۍ  نوٚمرٲوِوٕہ  توٚہۍ  ﴿یتھ  امرِ  حقس  برونٛہہ  کنہِ﴾  پنُن  کلہٕ؟"
  },
  {
    "verse_id": 15,
    "translation": "یِم  لُکھ  بس  ییٚمہِ  دنیا چِہ  زندگی  تہٕ  اَمہِ  کین  مٲرۍ  مَنزرن  ہٕندۍ  طٲلب  چِھ  آسان،  تِہنزِ  کار  گُزٲری  ہُند  پھل  چِھ  أسۍ  تِمن  ییٚتی  دِوان،  تہٕ  اتھ  چَھنہٕ  تِمن  سٍتۍ  کانٛہہ  کمی  یِوان  کرنہٕ۔"
  },
  {
    "verse_id": 16,
    "translation": "ٲخرتس  منٛز  چُھنہٕ  یِمن  لُکن  خٲطرٕ  نارٕ  ورٲے  بیٚیہِ  کِہِنۍ،  ﴿تَتہِ  سپدِ  معلوم  زِ﴾  یِکینژھاہ  تِمو  دُنیا ہس  منٛز  بنوو،  سُہ  سورُے  گوٚو  مِلیامیٹ  تہٕ  وۅنۍ  چُھ  تِہُند  سورُے  کوٚرمُت  کرٛوومُت  محض  بٲطِل۔"
  },
  {
    "verse_id": 17,
    "translation": "پتہٕ  سُہ  شخص  یُس  پننِس  ربّ  سٕندِ  طرفہٕ  اکھ  صاف  شہادت  تھاوان  اوس  ﴿یعنی  ییٚمِس  خۅد  پننِس  وجودس  منٛز،  تہٕ  زمین  و  آسمان  کِس  ساختس  منٛز،  بیٚیہِ  کائنات  کِس  نظم  و  نسقس  منٛز  اَمہِ  کتھہِ  ہٕنز  ٹاکارٕہ  شہادت  ٲس  میلان  زِ  ییٚمہِ  دُنیا ہُک  خالق،  مالک،  پروردگار  بیٚیہِ  حٲکِم  تہٕ  فرماں روا  چُھ  صرف  اکھ  اللہ  تعالیٰ،  پتہٕ  ییٚمہِ  سُند  دِل  یِمے  شہادتہٕ  وُچِھتھ  گۅڈے  اوس  یِہ  گوٲہی  تہِ  دِوان  زِ  ییٚمہِ  زندگی  پتہٕ  گژِھہ  بیٚیہِ  کانٛہہ  زندگی  ضرور  آسٕنۍ  یَتھ  منٛز  انسان  پننِس  خُدایس  پننیٚن  عملن  ہُند  حساب  دِیِہ،  تہٕ  پننہِ  کرِمَتہِ  کرٛاوِمتِیُک  رَٹہِ  جزا  تہٕ  سزا۔﴾  اَمہِ  پتہٕ  آو  اَکھ  گواہ  تہِ  پروردگارٕ  سٕندِ  طرفہٕ  ﴿اَمہِ  شہادت  کِس  تٲییدس  منٛز۔﴾  ﴿یعنی  قرآن،  ییٚمۍ  اَمہِ  فکری  تہٕ  عقلی  شہادتُک  تٲیید  کوٚر  تہٕ  أمِس  ووٚنُن  زِ  پٔزپٲٹھۍ  چھےٚ  حقیقت  سۅے  ییٚمیُک  نِشان  ژےٚ  کائناتس  تہٕ  پننہِ  نفسہٕ  کیٚن  آثارن  منٛز  لوٚبمُت  چُھے﴾  تہٕ  اَمہِ  برونٛہہ  ٲس  موسیٰ  علیہ  السلامن  ہٕنز  کتاب  رہنما  تہٕ  رحمت  کہ  طور  تہِ  موجود  ﴿کیا  سُتہِ  ہیٚکیا  دُنیا  پرستن  ہٕندۍ  پٲٹھۍ  اَتھ  انکار  کٔرِتھ؟﴾  یِتھۍ  لُکھ  اَنن  اَتھ  پیٚٹھ  ضرور  ایمان۔  تہٕ  انسٲنی  گروہَو  منٛزٕ  یُس  اکھاہ  اتھ  انکار  کرِ،  تیٚلہِ  ییٚمہِ  جایِہ  ہُند  تَس  خٲطرٕ  وعدٕہ  چُھ  سُہ  چُھ  جہنم،  لہٰذا،  اے  پیغمبر،  توٚہۍ  گٔژھۍزیٚو  نہٕ  امہِ  چیزٕ  طرفہٕ  کُنہِ  شکس  منٛز،  یِہ  چُھ  حق  تُہٕندِس  ربّ  سٕندِ  طرفہٕ۔  مگر  اکثر  لُکھ  چِھنہٕ  مانان۔"
  },
  {
    "verse_id": 18,
    "translation": "تہٕ  تَس  شخصس  کھۅتہٕ  بوٚڈ  ظٲلِم  کُس  آسہِ  یُس  خُدایس  پیٚٹھ  اَپُز  کھالہِ؟  ﴿یعنی  یِہ  وَنہٕ  زِ  خُدایس  سٍتۍ  چِھ  خُدٲیی  تہٕ  بندگی  منٛز  باقی  تہِ  شریک۔  یا  وَنہِ  یِہ  زِ  خُدایس  چَھنہٕ  پننیٚن  بندن  ہٕندِس  ہدایتس  تہٕ  گمرٲہی  سٍتۍ  کانٛہہ  دلچسپی،  تہٕ  تٔمۍ  چَھنہٕ  کانٛہہ  کتاب  تہٕ  کانٛہہ  نبی  سانہِ  ہدایتہٕ  خٲطرٕ  سوٗزمُت،  بلکہ  چِھن  أسۍ  آزاد  ترٛٲوِمٕتۍ  زِ  یِم  طریقہٕ  أسۍ  ییٚژھو  تِم  ہیٚکو  پننہِ  زندگی  منٛز  وَرتٲوِتھ۔  یا  وَنہِ  یِہ  زِ  خُداین  چِھ  أسۍ  بٔلۍ  گِندِنہٕ  رٔنگۍ  پٲدٕ  کٔرِمٕتۍ  تہٕ  یِتھے  پٲٹھۍ  کرِ  اَسہِ  ختم  تہِ،  تَس  برونٛہہ  کنہِ  چَھنہٕ  اَسہِ  کانٛہہ  جواب  دہی  تہٕ  نہ  چُھ  جزا  تہٕ  نَہ  چُھ  سزا﴾  یِتھۍ  لُکھ  سپدن  پننِس  ربّ  سٕندِس  دربارس  منٛز  پیش،  تہٕ  گواہ  دِن  شہادت  زِ  یِم  چِھ  تِم  لُکھ  یِمو  پننِس  ربّس  پیٚٹھ  اَپُز  اوس  کھولمُت۔  بوٗزِو!  اللہ  تعالیٰ  سٕنز  لعنت  چھےٚ  ظٲلِمن  پیٚٹھ۔  ﴿اندازِ  بیان  نِشہِ  چُھ  ظٲہر  زِ  یِہ  کتھ  یِیہِ  ٲخرتس  منٛز  تِہنزِ  پیشی  ہٕندِس  موقعس  پیٚٹھ  وَننہٕ﴾"
  },
  {
    "verse_id": 19,
    "translation": "تِمن  ظٲلِمن  پیٚٹھ  یِم  اللہ  تعالیٰ  سٕنزِ  وَتہِ  نِشہِ  لُکن  رُکاوان  چِھ،  تٔمۍ  سٕنز  وَتھ  چِھ  ہج  کرٕنۍ  یژھان،  بیٚیہِ  چِھ  ٲخرتس  انکار  کران۔"
  },
  {
    "verse_id": 20,
    "translation": "تِم  ٲسۍ  نہٕ  زمینس  منٛز  خُدایس  بے بس  کرن  وٲلۍ،  تہٕ  نَہ  اوس  اللہ  تعالیٰ  سٕندِس  مقابلس  منٛز  تِہُند  کانٛہہ  مددگار،  تِمن  یِیہِ  وۅنۍ  دۅگنہٕ  عذاب  دِنہٕ،  تِم  نَہ  ٲسۍ  کٲنٛسہِ  ہُند  بوزانٕے،  تہٕ  نہ  اوس  تِمن  پانہٕ  کینہہ  فِکرِ  تران۔"
  },
  {
    "verse_id": 21,
    "translation": "یِم  چِھ  تِم  لُکھ  یِمو  پنُن  پان  پانہٕ  ترٛوو  خسارس  منٛز۔  تہٕ  تہِ  سورُے  روو  تِمن  یِکینژھاہ  تِمو  بنوومُت  اوس۔"
  },
  {
    "verse_id": 22,
    "translation": "اَتھ  منٛز  چُھنہٕ  رَژھ  تہِ  شک  زِ  تِمے  روزن  ٲخرتس  منٛز  سارِوٕے  کھۅتہٕ  خسارس  منٛز۔"
  },
  {
    "verse_id": 23,
    "translation": "روٗدۍ  تِم  لُکھ  یِمو  ایمان  اوٚن  تہٕ  یِمو  نیک  عملہٕ  کرِ  تہٕ  پننِس  ربّ  سٕندی  روٗدۍ  بٔنِتھ،  تیٚلہِ  چِھ  پٔزپٲٹھۍ  تِم  جنّتی  لُکھ،  تہٕ  ہمیشہ  روزن  جنتس  منٛز۔"
  },
  {
    "verse_id": 24,
    "translation": "یِمن  دۅشوٕنۍ  فریقن  ہٕنز  مثال  چھےٚ  تِژٕھے  زَنتہٕ  اکھ  انسان  آسہِ  اوٚن  تہٕ  زوٚر،  تہٕ  بیاکھ  آسہِ  گاشدار  تہٕ  بوزن  وول،  کیا  یِم  دۅشوے  ہیٚکنہٕ  یکساں  ٲسِتھ؟  کیا  توٚہۍ  چِھو  نا  ﴿اَمہِ  مثالہِ  سٍتۍ﴾  کانٛہہ  سبق  رٹان؟"
  },
  {
    "verse_id": 25,
    "translation": "﴿تہٕ  یتھی  حالات  ٲسۍ  ییٚلہِ﴾  اَسہِ  نوحؑ  تٔمۍ  سٕندِس  قومس  کُن  سوٗزمُت  اوس،  ﴿تٔمۍ  ووٚن﴾  بٕہ  چُھسَو  توٚہۍ  لُکھ  صاف  صاف  خبردار  کران۔"
  },
  {
    "verse_id": 26,
    "translation": "خُدایس  ورٲے  مَہ  کٔرِو  کٲنٛسہِ  ہٕنز  عبادت  نَتہٕ  چُھ  مےٚ  اندیشہِ  زِ  تۅہیِہ  پیٚٹھ  یِیہِ  اکہِ  دۅہ  دگ  تُلوُن  عذاب۔"
  },
  {
    "verse_id": 27,
    "translation": "درجواب  ووٚن  تٔمۍ  سٕندِ  قوم  کیو  سردارو،  یِمو  تٔمۍ  سٕنز  کتھ  ماننہٕ  نِشہِ  انکار  اوس  کوٚرمُت۔  سانہِ  نظرِ  منٛز  چُھکھ  نہٕ  ژٕ  اَمہِ  وَرٲے  کِہِنۍ  زِ  اکھ  انسان  چُھکھ  سٲنۍ  پٲٹھۍ۔  تہٕ  أسۍ  چِھ  وُچھان  زِ  سانہِ  قومہٕ  منٛزٕ  کٔر  بس  تِمو  یِم  اَسہِ  نِشہِ  اَراذِل  ﴿ؤسۍ  پایِہ﴾  ٲسۍ  سونچنہٕ  سمجھنہٕ  ورٲے  چٲنۍ  پیروی  اختیار۔  تہٕ  أسۍ  چِھنہٕ  کانٛہہ  تِیُتھ  چیز  تہِ  لبان،  یتھ  منٛز  توٚہۍ  اَسہِ  کھۅتہٕ  زیادہ  کھٔسِتھ  چِھو،  بلکہ  چِھو  أسۍ  توٚہۍ  اَپزِیٲرۍ  سمجھان۔"
  },
  {
    "verse_id": 28,
    "translation": "تٔمۍ  ووٚن،  اے  بردارانِ  قوم،  ہَنا  سوٗنچتو  زِ  اگر  بٕہ  پننِس  ربّ  سٕندِ  طرفہٕ  أکِس  ٹاکارٕہ  شہادتس  پیٚٹھ  قٲیِم  اوسُس،  پَتہٕ  کٔر  مےٚ  تٔمۍ  پنٕنۍ  خاص  رحمت  عطا۔  مگر  سۅ  آیَو  نہٕ  تۅہیِہ  اَتھہِ،  تیٚلہِ  کیا  ذریعہ  چُھ  ٲخر  اَسہِ  نِشہِ  زِ  توٚہۍ  ییژِھو  نہٕ  مانُن،  تہٕ  أسۍ  والَو  زبردستی  سان  یِہ  تُہٕندِیٚن  کاڈیٚن  منٛز؟"
  },
  {
    "verse_id": 29,
    "translation": "تہٕ  اے  برادرانِ  قوم،  اتھ  کامہِ  پیٚٹھ  چُھس  نہٕ  بٕہ  تۅہیِہ  کانٛہہ  مال  منگان،  میون  اَجر  چُھ  اللہ  تعالیٰ  سٕندِ  ذمہٕ،  تہٕ  بٕہ  روٗدُس  تِمن  لُکن  دھکہٕ  دِنہٕ  نِشہِ  تہِ،  یِمو  میٲنۍ  کتھ  مٲنِمٕژ  چھےٚ،  تِم  چِھ  پٲنۍ  پانے  پننِس  ربّ  سٕندِس  دربارس  منٛز  گژھن  وٲلۍ،  مگر  بٕہ  چُھس  وُچھان  زِ  توٚہۍ  چِھو  جہالت  وَرتاوان۔"
  },
  {
    "verse_id": 30,
    "translation": "تہٕ  اے  قوم،  مےٚ  کُس  یِیہ،  اللہ  تعالیٰ  سٕنزِ  تَھپہِ  نِشہِ  بچاونہِ  اگر  بٕہ  یِم  لُکھ  پانس  نِشہِ  دوٗر  کرکھ؟  یِہ  کتھہِ  رَژھ  تہِ  چَھنا  تۅہیِہ  لُکن  ہٕندِس  سمجھس  منٛز  یِوان؟"
  },
  {
    "verse_id": 31,
    "translation": "تہٕ  بٕہ  چُھس  نہٕ  تۅہیِہ  وَنان  زِ  مےٚ  نِش  چِھ  اللہ  تعالیٰ  سٕندۍ  خزانہٕ،  نَہ  چُھس  یِہ  ونان  زِ  مےٚ  چُھ  غیبُک  علم،  نہ  چُھ  میون  یِہ  دعویٰ  زِ  بٕہ  چُھس  فرشتہٕ،  بیٚیہِ  ہیٚکہٕ  نہٕ  بٕہ  یِتہِ  ؤنِتھ  زِ  یِمن  لُکن  تُہنزٕ  أچھ  حقارت  چِہ  نظرِ  چھےٚ  وُچھان،  تِمن  دِیُت  نہٕ  خُداین  کانٛہہ  رٕژَر،  تِہندِ  نفسُک  حال  چُھ  اللہ  تعالیٰ  ہٕے  بہتر  زانان،  اگر  بٕہ  یُتھ  کینہہ  وَنہٕ  تیٚلہِ  آسہٕ  بٕہ  ظٲلِم۔"
  },
  {
    "verse_id": 32,
    "translation": "ٲخر  کار  ووٚن  تِمو  لُکو  زِ،  اے  نوحؑ،  ژےٚ  کوٚرُتھ  اَسہِ  سٍتۍ  جھگڑٕ۔  تہٕ  سُتہِ  کوٚرُتھ  سیٚٹھاہ،  بس  وۅنۍ  اَن  ژٕ  سُہ  عذاب  ییٚمِچ  دھمکی  ژٕ  اَسہِ  دِوان  چُھکھ،  ہرگاہ  پٔزِیور  چُھکھ۔"
  },
  {
    "verse_id": 33,
    "translation": "نوحؑ  چِھ  جواب  دِوان،  سُہ  اَنہِ  اللہ  تعالیٰ  ہٕے؟  ہرگاہ  ییٚژِھہِ  تہٕ  تۅہیِہ  چُھوو  نہٕ  تیوٗتاہ  بل بوتہٕ  زِ  سُہ  رُکٲوِیوٗن۔"
  },
  {
    "verse_id": 34,
    "translation": "وۅنۍ  ہرگاہ  بٕہ  تۅہیِہ  کینہہ  خیر  خوٲہی  کرٕنۍ  تہِ  یَژٕھہ،  میٲنۍ  خیر  خوٲہی  ہیٚکہِ  نہٕ  تۅہیِہ  کانٛہہ  فٲیدٕہ  دِتھ،  ییٚلہِ  زن  اللہ  تعالیٰ نٕے  تۅہیِہ  گمراہ  کرنُک  ارادٕہ  آسہِ  کوٚرمُت،  ﴿یعنی  اگر  خُداین  تُہٕنز  ہٹ دھرمی،  شرپسندی  تہٕ  رٕژرٕ  نِشہِ  بے  رغبتی  وُچِھتھ  یِہ  فٲصلہٕ  چُھ  کوٚرمُت  زِ  تۅہیِہ  دِیَو  نہٕ  سیٚزِ  وَتہِ  پیٚٹہ  پکنُک  توفیق  تہٕ  یِمن  وَتن  منٛز  توٚہۍ  خۅد  پانہٕ  چِھو  راوُن  یژھان  تِمنٕے  منٛز  راوریٚو  تۅہیِہ،  تیٚلہِ  ہیٚکہِ  نہٕ  وۅنۍ  تُہٕندِ  رٕژرٕ  خٲطرٕ  میٲنۍ  کانٛہہ  کوشش  کارگر  سپدِتھ﴾  سُے  چُھ  تُہُند  ربّ  تہٕ  تٔسۍ  کُن  چُھ  تۅہیِہ  واپس  پھیرُن۔"
  },
  {
    "verse_id": 35,
    "translation": "اے  نبیؐ،  کیا  یِم  لُکھ  چھا  ونان  زِ  أمۍ  شخصن  چُھ  یِہ  سورُے  پانے  بنوومُت؟  یِمن  ؤنِو،  اگر  مےٚ  یِہ  پانے  چُھ  بنوومُت،  تیٚلہِ  چھےٚ  مےٚ  پیٚٹھ  پننہِ  جُرمٕچ  ذمہٕ دٲری،  تہٕ  یُس  جُرم  توٚہۍ  کران  چِھو،  تَمہِ  چھ  ذمہٕ دٲری  نِشہِ  چُھس  بٕہ  بَری۔"
  },
  {
    "verse_id": 36,
    "translation": "نوح  علیہ  السلامس  پیٚٹھ  آیِہ  وحی  کرنہٕ  زِ،  تُہُندِ  قوم  منٛزٕ  یِمو  لُکو  ایمان  اوٚن  بس  تِمو  اوٚن،  وونۍ  چُھنہٕ  کانٛہہ  مانن  وول،  یِہندیٚن  کرتوٗتن  پیٚٹھ  ترٲوِو  غم  ہِیوٚن۔"
  },
  {
    "verse_id": 37,
    "translation": "تہٕ  سانہِ  نگرٲنی  منٛز  سانہِ  وَحی  مطٲبق  لٲگِو  اکھ  ناو  بناوٕنۍ،  تہٕ  وُچِھو  یِمو  لُکو  ظلم  چُھ  کوٚرمُت  تِہندِس  حقس  منٛز  کٔرۍزیو  نہٕ  مےٚ  سفٲرش،  تِم  سٲری  چِھ  وۅنۍ  اند ہیٚتھ  ڈُبَن  وٲلۍ۔"
  },
  {
    "verse_id": 38,
    "translation": "نوحؑ  اوس  ناو  بناوان،  تہٕ  تٔمۍ  سٕنٛدِ  قوم  کیو  سردارَو  منٛزٕ  یُس  اکھا  تَس  بروٗنٛٹھۍ  کِنۍ  نیران  اوس،  سُہ  اوس  تَس  ہَزٕل  کران۔  تٔمۍ  ووٚن،  اگر  توٚہۍ  اَسہِ  پیٚٹھ  چِھو  اَسان  تیٚلہِ  چِھ  أسۍ  تہِ  تۅہیِہ  پیٚٹھ  اَسان  تُہٕندی  پٲٹھۍ۔"
  },
  {
    "verse_id": 39,
    "translation": "عنقریب  لگیٚو  تۅہیِہ  پانے  خبر  زِ  کَس  پیٚٹھ  چُھ  سُہ  عذاب  یِوان  یُس  تَس  رُسوا  کرِ،  تہٕ  کس  چھےٚ  سۅ  بلاے  یِوان  یوسہٕ  ٹالنہٕ  سٍتۍ  ٹلہِ  نہٕ۔  ﴿یِہ  چُھ  اکھ  عجیب  معاملہٕ،  یتھ  پیٚٹھ  غور  کرنہٕ  سٍتۍ  پے  چُھ  لگان  زِ  دنیا کہ  ظٲہرٕہ  سٍتۍ  کوٗتاہ  دۅکھہٕ  چُھ  انسان  کھیٚوان۔  ییٚلہِ  نوحؑ  دریاو  نِشہِ  واریاہ  دوٗر  خشکی  پیٚٹھ  پنُن  جہازٕ  بناوان  آسٕہَن،  پَزِی  آسہِ ہے  یِہ  لُکن  اکھ  سیٚٹھاہ  ہزٕل  کروٕنۍ  تہٕ  فضول  کٲم  باسان،  تہٕ  تِم  آسٕہَن  اَسان  اَسان  وَنان  زِ  یِہٕنز  دیوانگی  وٲژ  ٲخر  یتھ  حدس  تام  زِ  وۅنۍ  چلاون  یِم  خشکی  اندر  جہازٕ۔  تمہِ  ساعتہِٕ  آسہِ  ہے  نہٕ  کٲنٛسہِ  ہٕندِس  خواب  و  خیالس  منٛز  تہِ  یِہ  کتھ  یِوان  زِ  کینہہ  دۅہ  سپدِتھ  چلہِ  پَزی  ییٚتہِ  جہازٕ۔  البتہٕ  یَس  شخصَس  حقیقتُک  علم  اوس،  تہٕ  یس  خبر  ٲس  زِ  پگاہ  کیازِ  پیٚیِہ  ییٚتہِ  جہازٕچ  ضرورت،  تس  آسہِ  ہے  یِہندِس  جہالتس  تہٕ  بے  خبری  پیٚٹھ،  تہٕ  پتہٕ  یِہندِس  احمقانہٕ  اطمینانس  پیٚٹھ،  پوٚتھ  پِھرِتھ  اَسُن  یِوان  تہٕ  سُہ  آسہِ  ہے  ونان  زِ  کٲتیاہ  نادان  چِھ  یِم  لُکھ  زِ  شہمت  چھےٚ  یِہندِس  کلس  پیٚٹھ  وٲژمٕژ،  مےٚ  کٔرۍ  یِم  خبردار  زِ،  ہے  سۅ  بلاے  وٲژٕو  کھۅرن  تل،  تہٕ  یِہنزن  أچھن  برونٛہہ  کنہِ  چُھس  تمہِ  نِشہِ  بچنٕچ  کوٗشش  تہِ  کران۔  مگر  یِم  چِھ  مطمئن  بِہِتھ  تہٕ  پوٚت  پِھرِتھ  چِھ  مےٚ  دیوانہٕ  سمجھان۔﴾"
  },
  {
    "verse_id": 40,
    "translation": "وۅنۍ  ییٚلہِ  سون  حکم  ووت،  تہٕ  تَتھ  تنورس  ﴿تندوٗرَس﴾  لٔج  گرٛکھ  ﴿اَتھ  متعلق  چِھ  مفسرن  ہٕندۍ  مختلف  قول  مگر  اَسہِ  نزدیک  چُھ  صحیح  سُے  یُس  قرآن کیو  واضح  لفظو  سٍتۍ  فِکرِ  چُھ  تران  زِ  طوفانُک  ابتدا  گوٚو  اکہِ  خاص  تندورٕ  پیٚٹھہٕ  شروع  یتھ  تلہٕ  کنہِ  اَکھ  ناگ  وُزیاو،  پتہٕ  سپٕز  اکہِ  پاسہٕ  پیٹھہٕ  روٗدٕ  رانٛٹھ  پیٚنۍ  شروع  تہٕ  دوٚیِمہِ  پاسہٕ  لٔگۍ  زمینس  منٛز  جایِہ  جایِہ  ناگ  وُزنہِ﴾  پتہٕ  ووٚن  اَسہِ،  پرٛتھ  قٔسمہٕ  کیٚن  جانورن  ہُنٛد  جورٕہ  تھٲوِو  ناوِ  منٛز،  پنٕنۍ  گرکۍ  بٲژ  تہِ  تِمو  شخصو  وَرٲے  یِہٕنز  نشٲندہی  گۅڈے  چھےٚ  کرنہٕ  آمٕژ  کٔرِیوٗکھ  اَتھ  منٛز  سوار۔  ﴿یعنی  چانیٚن  گر کیٚن  یِمن  افرادن  متعلق  گۅڈے  چُھ  وَننہٕ  آمُت  زِ  تِم  چِھ  کٲفر  تہٕ  اللہ  تعالیٰ  سٕندِ  رحمتٕکۍ  حقدار  چِھنہٕ  کینہہ،  تِم  مَہ  بیٚہنٲوِیوٗکھ  ناوِ  منٛز﴾  تہٕ  تِم  لُکھ  تہِ  بیٚہنٲوِیوٗکھ  یِمو  ایمان  چُھ  اوٚنمُت۔  تہٕ  کمٕے  لُکھ  ٲسۍ  یِمو  نوح  علیہ  السلامس  سٍتۍ  ایمان  اوس  اوٚنمُت۔"
  },
  {
    "verse_id": 41,
    "translation": "نوح  علیہ  السلامن  ووٚن،  سوار  سپدِو  اَتھ  منٛز،  اللہ  تعالیٰ  سٕندی  ناوٕ  سٍتۍ  چُھ  اَمِیُک  پکُن  تہِ،  تہٕ  اَمِیُک  ٹھٔہرُن  تہِ،  میون  ربّ  چُھ  سیٚٹھاہ  غفور  و  رحیم۔"
  },
  {
    "verse_id": 42,
    "translation": "ناو  ٲس  یِمن  لُکن  ہیٚتھ  پکان،  تہٕ  اکھ  اکھ  لہر  ٲس  پہاڑٕکۍ  پٲٹھۍ  وۅتھان۔  نوحؑ  سُنٛد  فرزند  اوس  دوٗر  بِہِتھ،  ﴿نوح  علیہ  السلامن﴾  کوٚرنس  آلَو،  گوبریٛا  اَسہِ  سٍتۍ  سپَد  سوار،  کٲفرن  سٍتۍ  مَہ  روز۔"
  },
  {
    "verse_id": 43,
    "translation": "تٔمۍ  دِیُت  پوٚت  پھیرِتھ  جواب،  بٕہ  کھسہٕ  وُنی  أکِس  بالس  پیٚٹھ  یُس  مےٚ  آبہٕ  نِشہ  بچاوِ۔  نوح  علیہ  السلامن  ووٚن،  اَز  چُھنہٕ  کانٛہہ  چیز  اللہ  تعالیٰ  سٕندِ  حُکمہٕ  نِشہِ  بچاون  وول  سواے  یِہ  زِ  اللہ  تعالیٰ ہٕے  کرِ  کٲنٛسہِ  پیٚٹھ  رحم۔  اَتھ  دوران  آیِہ  اکھ  لہر  دۅشوٕنۍ  منٛزباگ،  تہٕ  سُتہِ  گوٚو  ڈُبن  والیٚن  منٛز  شٲمل۔"
  },
  {
    "verse_id": 44,
    "translation": "حکم  سپُد،  اے  زمین،  پنُن  سورُے  آب  نینٚگلاو،  تہٕ  اے  آسمان  تھکھ  کر۔  چنانچہ  آب  بیوٗٹھ  زمینس  منٛز،  فٲصلہٕ  آو  کرنہٕ  ناو  بیٖٹھ  جُودِی  پیٚٹھ۔  ﴿جُودِی  پہاڑ  چُھ  کَردِستان کِس  علاقس  منٛز  جزیرۂ  ابن  عمر  کِس  شمال  مشرقی  طرفس  کُن  تہٕ  اَز  تہِ  چُھ  جُودِی  ناوَے  مشہور﴾  تہٕ  وَننہٕ  آو  زِ  دوٗر  سپُد  ظٲلِمن  ہُند  قوم۔"
  },
  {
    "verse_id": 45,
    "translation": "نوح  علیہ  السلامن  لوے  پننِس  ربّس  ناد،  ووٚنُن،  اے  ربّ،  میون  فرزند  چُھ  میانیو  گرٕ  بٲژَو  منٛزٕ،  تہٕ  چون  وعدٕہ  چُھ  پوٚز،  تہٕ  ژٕ  چُھکھ  سارِوٕے  حٲکِمو  کھۅتہٕ  بوٚڈ  تہٕ  بہتر  حٲکم۔"
  },
  {
    "verse_id": 46,
    "translation": "درجواب  سپُد  ارشاد،  اے  نوحؑ،  سُہ  چُھنہٕ  چانیو  گرٕ  والیو  منٛزٕ،  سُہ  چُھ  اکھ  بِگریمٕژ  کٲم،  ﴿یِہ  مٲنۍ  تو  تِیُتھے  زَنتہٕ  أکِس  شخصہٕ  سٕندِ  جسمُک  کانٛہہ  تان  آسہِ  دۅدریومُت،  تہٕ  ڈاکٹرن  آسہِ  سُہ  ژٹنُک  فٲصلہٕ  کوٚرمُت۔  وۅنۍ  چُھ  سُہ  مریض  ڈاکٹرس  وَنان  زِ  یِہ  ہے  چُھ  میانہِ  جسمُک  اکھ  حصہٕ  یِہ  کیازِ  چُھکھ  ژٹان؟  تہٕ  ڈاکٹر  چُھ  امہِ  کِس  جوابس  منٛز  ونان  زِ  یِہ  چُھنہٕ  چانہِ  جسمُک  حصہٕ  روٗدمُت  تِکیازِ  یِہ  چُھ  دۅدریومُت۔  لہٰذا،  أکِس  صالح  مٲلِس  تٔمۍ  سٕندِس  نالایق  فرزندس  متعلق  یِہ  وَنُن  زِ  یِہ  چُھ  اکھ  بِگریمٕژ  کٲم۔  اَمِیُک  مطلب  چُھ  یِہ  زِ  ژےٚ  یۅسہٕ  محنت  یِہ  رَچھنس  منٛز  کٔرٕتھ  سۅ  گٔیِہ  ضایع  تہٕ  یِہ  کٲم  بِگرییِہ۔﴾  لہٰذا  مَہ  کر  ژٕ  مےٚ  تمہِ  کتھہِ  ہُند  درخواست  ییٚمِچ  حقیقت  ژٕ  زانان  چُھکھ  نہٕ،  بٕہ  چُھسے  ژےٚ  نصیحت  کران  زِ  پنُن  پان  مَہ  بناو  جٲہلن  ہٕندۍ  پٲٹھۍ۔"
  },
  {
    "verse_id": 47,
    "translation": "نوحؑ  چِھ  فوراً  عرض  کران،  اے  میانہِ  ربّہٕ،  بٕہ  چُھس  چون  پناہ  منگان۔  اَمہِ  نِشہِ  زِ  سُہ  چیز  منگے  ژےٚ  ییٚمیُک  نہٕ  مےٚ  علم  چُھ  ﴿یعنی  سُہ  درخواست  کرٕ  ییٚمہِ کہ  صحیح  آسنُک  مےٚ  علم  چُھنہٕ﴾  اگر  ژےٚ  مےٚ  معاف  کوٚرُتھ  نہٕ،  تہٕ  رحم  کوٚرُتھ  نہٕ،  تیٚلہِ  گژٕھہ  بٕہ  برباد۔"
  },
  {
    "verse_id": 48,
    "translation": "حکم  سَپدُس،  اے  نوحؑ  وَس،  سانہِ  طرفہٕ  چھےٚ  سلامتی  تہٕ  برکتہٕ  ژےٚ  پیٚٹھ،  تہٕ  تِمن  گروہن  پیٚٹھ  یِم  ژےٚ  سٍتۍ  چِھ،  تہٕ  کینہہ  گروہ  چِھ  تِتھۍ  تہِ  یِمن  أسۍ  کینٛژھس  کالس  تام  زندگی  ہُند  سامان  عطا  کرو،  پَتہٕ  وَاتہِ  تِمن  سانہِ  طرفہٕ  دَگ  تُلوُن  عذاب۔"
  },
  {
    "verse_id": 49,
    "translation": "اے  نبیؐ،  یِمہٕ  چھےٚ  غیب چِہ  خبرٕ،  یِم  أسۍ  تۅہیِہ  کُن  وَحی  چِھ  کران،  اَمہِ  برونٛہہ  نَہ  ٲسِو  توٚہۍ  تِمہٕ  زانان  تہٕ  نَہ  تُہُند  قوم،  لہٰذا  کٔرِو  صبر،  رُت  انجام  چُھ  مُتقین  ہٕندِسٕے  حقس  منٛز۔  ﴿یعنی  یِتھہٕ  پٲٹھۍ  نوحؑ  تہٕ  تٔمۍ  سٕندیٚن  سٲتھین  کامیٲبی  گٔیِہ  حٲصل،  تِتھے  پٲٹھۍ  سپدیو  تۅہیِہ  تہٕ  تُہندیٚن  سٲتھیَن  تہِ۔  لہٰذا  یِم  مصٲیب  تہٕ  تکلیف  وُنۍ  کیٚنس  تۅہیِہ  پیٚٹھ  گُزران  چِھ،  تِمو  سٍتۍ  مَہ  سپدِو  غمگین،  بلکہ  روٗزِو  ہمت  سان  تہٕ  صبرٕ  سان  پنٕنۍ  کٲم  کران۔﴾"
  },
  {
    "verse_id": 50,
    "translation": "بیٚیہِ  سوٗز  اَسہِ  عادس  کُن  تٔمۍ  سُند  بوے  ھوٗدؑ،  تٔمۍ  ووٚن،  اے  برادرانِ  قوم!  اللہ  تعالیٰ  سٕنز  عبادت  کٔرِو،  تس  ورٲے  چُھنہٕ  بیٚیہِ  کانٛہہ  تُہُند  خُدا،  تۅہیِہ  چِھو  محض  اَپٕزۍ  تُھرِمٕتۍ۔"
  },
  {
    "verse_id": 51,
    "translation": "اے  برادرانِ  قوم!  یَتھ  کامہِ  پیٚٹھ  چُھس  نہٕ  بٕہ  تۅہیِہ  نِشہِ  کانٛہہ  اجر  یژھان،  میون  اجر  چُھ  تٔمۍ  سٕندِ  ذمہٕ  ییٚمۍ  پٲدٕ  کوٚرمُت  چُھنَس،  کیا  توٚہۍ  چِھو  نا  رَژھ  تہِ  عقلہِ  کٲم  ہیوان؟"
  },
  {
    "verse_id": 52,
    "translation": "تہٕ  اے  میانہِ  قوم  کیو  لوٗکو!  پننِس  ربّس  مٔنگِو  معٲفی،  پتہٕ  پھیٖرِو  تس  کُن،  سُہ  مٕژراوِ  تُہٕندِ  خٲطرٕ  آسمانٕکۍ  دہانہٕ،  تہٕ  تُہٕندِس  موجودٕہ  قُوّتس  پیٚٹھ  کرِ  مزید  قوّتُک  اضافہٕ،  مُجرِم  بٔنِتھ  مَہ  پِھرِو  ﴿بندگی  نِشہِ﴾  بُتھ۔"
  },
  {
    "verse_id": 53,
    "translation": "تِمو  دِیُت  جواب،  اے  ھوٗدؑ،  ژٕ  چُھکھ  نہٕ  اَسہِ  نِشہِ  کانٛہہ  ٹاکارٕ  شہادت  ہیٚتھ  آمُت،  تہٕ  چٲنِس  وننس  پیٚٹھ  ہیٚکوکھ  نہٕ  أسۍ  پنٕنۍ  معبود  ترٲوِتھ،  تہٕ  ژےٚ  پیٚٹھ  چِھنہٕ  ٲسۍ  ایمان  اَنن  وٲلۍ۔"
  },
  {
    "verse_id": 54,
    "translation": "أسۍ  چِھ  یِہ  سمجھان  زِ  ژےٚ  پیٚٹھ  چھےٚ  سانیٚو  معبودَو  منٛزٕ  کٲنٛسہِ  ہٕنز  ژٔنڈ  آمٕژ۔  ﴿یعنی  ژےٚ  ٲسی  کٲنٛسہِ  دیوی  یا  دیوتاہس  یا  کٲنٛسہِ  حضرت  سٕندِس  آستانس  پیٚٹھ  کانٛہہ  گُستٲخی  کٔرمٕژ،  تمیُک  خمیازٕہ  چُھ  یُس  ژٕ  پیٚتراوان  چُھکھ،  تِکیازِ  ژٕ  چُھکھ  اورٕ  یورٕ چِہ  کتھہٕ  کران،  تہٕ  تِمے  بٔستیِہ  یِمن  منٛز  ژٕ  رات  تام  عزتہٕ  سان  روزان  اوسُکھ،  اَز  چھی  ژےٚ  تَتہِ  لیٚکَو  تہٕ  کَنیو  سٍتۍ  استقبال  سپدان﴾۔  ھوٗد  علیہ  السلامن  ووٚن،  بٕہ  چُھس  اللہ  تعالیٰ  سٕنز  شہادت  پیش  کران،  تہٕ  توٚہۍ  روٗزِو  گواہ  زِ  خُدایس  ورٲے  یِم  باقی  تۅہیِہ  خُدٲیی  منٛز  شریک  چِھو  قرار  دِتۍ مٕتۍ،  تَمہِ  نِشہِ  چُھس  بٕہ  بے زار۔"
  },
  {
    "verse_id": 55,
    "translation": "مےٚ  خلاف  یِہ  تۅہیِہ  کرُن  چُھو  سٲری  کٔرِو  رٔلِتھ،  تہٕ  مےٚ  مَہ  دِیِو  رَژھ  تہِ  مہلت۔"
  },
  {
    "verse_id": 56,
    "translation": "میون  بھروسہٕ  چُھ  خُدایس  پیٚٹھ،  یُس  میون  ربّ  تہِ  چُھ  تہٕ  تُہُند  تہِ،  کانٛہہ  جاندار  چُھنہٕ  سُہ  ییٚمۍ  سُند  ژھوگ  تٔمۍ  سٕندِس  اتھس  منٛز  آسہِ  نہٕ،  بے  شک  چُھ  میون  ربّ  سیٚزِ  وَتہِ  پیٚٹھ۔"
  },
  {
    "verse_id": 57,
    "translation": "اگر  توٚہۍ  پوٚت  پھیٖرِو  تہٕ  پھیرۍتَو،  یُس  پیغام  دِتھ  بٕہ  تۅہیِہ  کُن  سوزنہٕ  اوسُس  آمُت  سُہ  چُھ  مےٚ  تۅہیِہ  تام  واتنوومُت،  وۅنۍ  تُلہِ  میون  ربّ  تُہٕنزٕ  جایِہ  بیاکھ  قوم،  تہٕ  توٚہۍ  ہیٚکِو  نہٕ  تتھ  کانٛہہ  نقصان  واتنٲوِتھ،  یقیناً  چُھ  میون  ربّ  پرٛتھ  چیزس  پیٚٹھ  نگران۔"
  },
  {
    "verse_id": 58,
    "translation": "پتہٕ  ییٚلہِ  سون  حکم  آو،  اَسہِ  دِیُت  پننہِ  رحمت  سٍتۍ  ھوٗد  علیہ  السلامَس  تہٕ  تِمن  لُکن  نجات  یِمو  تَس  سٍتۍ  ایمان  اوس  اوٚنمُت،  تہٕ  اکہِ  سخت  عذاب  نِشہِ  بچٲوۍ  تِم۔"
  },
  {
    "verse_id": 59,
    "translation": "یِم  چِھ  عاد،  تِمو  کوٚر  پننِس  ربّ  سٕندِیٚن  آیاتن  انکار،  تٔمۍ  سٕندیٚن  رسولن  ہٕنز  کتھ  مٲنِکھ  نہٕ،  تہٕ  حق  کِس  پرٛتھ  زور  آور  دشمن  سٕنز  روٗدۍ  پیروی  کران۔"
  },
  {
    "verse_id": 60,
    "translation": "ٲخر  کار  ووٚتھ  یَتھ  دُنیا ہس  منٛز  تہِ  تِمن  پھٹکار  ﴿لعنت﴾  تہٕ  قیامت  کہ  دۅہ  تہِ۔  بوٗزِو!  عادن  کوٚر  پننِس  ربّس  سٍتۍ  کُفر،  بوٗزِو!  عاد  آے  دوٗر  چھکنہٕ،  ھوٗدؑ  سٕندِ  قومٕکۍ  لُکھ۔"
  },
  {
    "verse_id": 61,
    "translation": "تہٕ  ثمودس  کُن  سوٗز  اَسہِ  تٔمۍ  سُند  بوے  صالحؑ،  تٔمۍ  ووٚن،  اے  میانہِ  قوم  کیو  لوٗکو،  اللہ  تعالیٰ  سٕنز  عبادت  کٔرِو،  تس  ورٲے  چُھنہٕ  تُہُند  کانٛہہ  خدا،  سُے  چُھ  ییٚمۍ  توٚہۍ  زمینس  منٛز  پٲدٕ  چِھنو  کٔرِمٕتۍ،  تہٕ  ییٚتہِ  چِھنو  توٚہۍ  بسٲوِمٕتۍ،  لہٰذا  مٔنگِو  توٚہۍ  تَس  معٲفی  تہٕ  تس  کُن  پھیرِو  واپس،  یقیناً  چُھ  میون  ربّ  قریب،  تہٕ  سُہ  چُھ  دُعا ہَن  جواب  دِنہٕ  وول۔  ﴿یتھ  مختصر  کتھہِ  منٛز  چُھ  حضرت  صالح  علیہ  السلامن  شرکہٕ  کِس  ساری  کاروبارُک  موٗل  ژوٚٹمُت۔  مشرک  چِھ  سمجھان  تہٕ  ہوشیار  لُکو  چھےٚ  تِمن  یِہ  کتھ  سمجھاونٕچ  کوٗشش  کٔرمٕژ  زِ  خُدا  وند  عالَم  سُند  متبرک  دروازٕہ  چُھ  عام  انسانن  ہٕندِ  دسترس  نِشہِ  سیٚٹھاہ  دوٗر۔  تٔمۍ  سٕندِس  دربارس  تام  کتہِ  ہیٚکہِ  عام  انسان  وٲتِتھ۔  تور  تام  دُعا  واتٕنۍ  تہٕ  پتہٕ  تِہُند  جواب  میلُن  ہیٚکہِ  نہٕ  کُنہِ  پٲٹھۍ  تہِ  ممکن  ٲسِتھ  یوٚت  تام  نہٕ  پاک  رُوحن  ہُند  وسیلہٕ  ژھانڈنہٕ  یِیِہ،  تہٕ  یوٚت  تام  نہٕ  تِمن  مذہبی  منصب  دارن  ہٕندۍ  خدمات  یِن  حٲصل  کرنہٕ،  یِم  ہیوٚر  تام  نذرٕ،  نیاز  تہٕ  عرضیِہ  واتناونٕکۍ  طریقہٕ  چِھ  زانان۔  یٔہے  چھےٚ  سۅ  غلط  فہمی  ییٚمہِ  بندس  تہٕ  خُدایس  درمیان  واریاہن  لۅکٹیٚن  بَڈیٚن  معبودن  تہٕ  سفٲرش  دارن  ہُند  اکھ  جَمِ  غفیر  چُھ  کھڑا  کوٚرمُت۔  حضرت  صالحؑ  چِھ  جٲہلیت  کِس  اتھ  پوٗرٕ  طِلسِمَس  صرف  دۅیو  لفظو  سٍتۍ  ہووَر  چھکان  پھُٹرٲوِتھ۔  اکھ  یِہ  زِ  اللہ  تعالیٰ  چُھ  نکھہٕ۔  دوٚیُم  یِہ  زِ  سُہ  چُھ  دُعا ہن  جواب  دِنہٕ  وول۔  یعنی  تُہُند  یِہ  خیال  تہِ  چُھ  غلط  زِ  سُہ  چُھ  تۅہیِہ  نِشہِ  دوٗر،  تہٕ  یِتہِ  چُھ  غلط  زِ  توٚہۍ  ہیٚکِو  نہٕ  براہِ  راست  تس  ناد  لٲیِتھ  پننیٚن  دُعا ہن  ہُند  جواب  حٲصل  کٔرِتھ۔  تۅہیِہ  منٛزٕ  ہیٚکہِ  اکھ  اکھ  شخص  تس  پانس  نکھہٕ  لٔبِتھ،  تس  ہیٚکِو  لۅتہِ  پٲٹھۍ  کتھ  ؤنِتھ،  پننہِ  عرضِیِہ  ہیٚکہِ  براہِ  راست  تٔمۍ  سٕندِس  خدمتس  منٛز  پیش  کٔرِتھ،  تہٕ  پتہٕ  چُھ  سُہ  براہِ  راست  پننِس  پرٛتھ  بندٕہ  سٕندیٚن  دُعا ہن  ہُند  جواب  تہِ  پانہٕ  دِوان۔  لہٰذا،  ییٚلہِ  سلطنت کِس  سُلطان  سُند  دربارِ  عام  پرٛتھ  وقتہٕ  پرٛتھ  شخصہٕ  سٕندِ  خٲطرٕ  یلہٕ  چُھ،  تہٕ  پرٛتھ  شخصس  نکھے  چُھ  موجود،  تیٚلہِ  کَتھ  حِماقتس  منٛز  چِھو  توٚہۍ  ہیٚنہٕ  آمٕتۍ  زِ  تٔمۍ  سٕندِ  خٲطرٕ  چِھو  واسطہٕ،  ؤسیلہِ  تہٕ  سفٲرش  دار  ژھانڈان  پھیران؟﴾"
  },
  {
    "verse_id": 62,
    "translation": "تِمو  ووٚن،  اے  صالحؑ،  ییٚمہِ  برونٛہہ  اوسُکھ  ژٕ  اَسہِ  درمیان  تِیُتھ  شخص  یَس  سٍتۍ  سیٚٹھاہ  توقعات  وابستہٕ  ٲسۍ،  کیا  ژٕ  چُھکھہٕ  اَسہِ  تِمن  معبوٗدن  ہٕنزِ  بندگی  نِشہِ  رُکاوُن  یژھان  یِہٕنز  عبادت  سٲنۍ  مٲلۍ  بُڈِبب  کران  ٲسۍ؟  ژٕ  یَتھ  طریقس  کُن  اَسہِ  بُلاون  چُھکھ  تتھ  متعلق  چُھ  اَسہِ  سخت  شک  ییٚمۍ  أسۍ  دۅلابَس  منٛز  ترٲوِمٕتۍ  چِھ۔"
  },
  {
    "verse_id": 63,
    "translation": "صالح  علیہ  السلامن  ووٚن،  اے  برادرانِ  قوم،  تۅہیِہ  چُھوا  کینژھاہ  اَتھ  کتھہِ  پیٚٹھ  تہِ  غور  کوٚرمُت  زِ  اگر  بٕہ  پننِس  ربّ  سٕندِ  طرفہٕ  اکھ  صاف  شہادت  اوسُس  تھاوان،  تہٕ  تٔمۍ  کٔر  مےٚ  پننہِ  طرفہٕ  رحمت  تہِ  عطا،  تیٚلہِ  کُس  ہیٚکہِ  مےٚ  اللہ  تعالیٰ  سٕنزِ  تھپہِ  نِشہِ  بچٲوِتھ،  اگر  بٕہ  تٔمۍ  سٕنز  نافرمٲنی  کرٕ؟  توٚہۍ  کیا  بکار  یِیِو  مےٚ  اَمہِ  ورٲے  زِ  مےٚ  ترٲوِو  زیادہ  خسارس  منٛز۔"
  },
  {
    "verse_id": 64,
    "translation": "تہٕ  اے  میانہِ  قوم  کیو  لوٗکو،  وُچِھو  یِہ  اللہ  تعالیٰ  سٕنز  اوٗنٹِنۍ  چھےٚ  تُہٕندِ  خٲطرٕ  اکھ  نشٲنی،  یِہ  ترٲوِیوٗن  اللہ  تعالیٰ  سٕندِس  زمینس  منٛز  گاسہٕ  کھینہٕ  خٲطرٕ  یلہٕ،  أمِس  لٲگۍزیٚو  نہٕ  خراب  نیّتہٕ  سان  اَتھہٕ،  ہرگاہ  یِہ  کوٚرُو،  تیٚلہِ  گژِھہ  نہٕ  زیادہ  ژیر  زِ  تۅہیِہ  پیٚٹھ  یِیہِ  اللہ  تعالیٰ  سُند  عذاب۔"
  },
  {
    "verse_id": 65,
    "translation": "مگر  تِمو  مٲر  سۅ  اوٗنٹۍ،  اَتھ  پیٚٹھ  کٔرۍ  تِم  صالح  علیہ  السلامن  خبردار  زِ،  بس  وۅنۍ  روٗزِو  تریٚن  دۅہن  گرن  اندر  لَسان  بسان،  یِہ  چُھ  تِیُتھ  معیاد  یُس  نہٕ  اَپُز  ثٲبِت  سپدِ۔"
  },
  {
    "verse_id": 66,
    "translation": "ٲخر  کار  ییٚلہِ  سانہِ  فٲصلُک  وقت  ووت،  پتہٕ  بچوو  اَسہِ  پننہِ  رحمت  سٍتۍ  صالحؑ  تہٕ  تِم  لُکھ  یِمو  تَس  سٍتۍ  ایمان  اوس  اوٚنمُت،  تہٕ  تمہِ  دۅہ  چھ  رسوٲیی  نِشہِ  تھٲوۍ  تِم  محفوظ،  بے  شک  چُھ  چون  ربّٕے  دراصل  طاقتور  تہٕ  بالادست۔"
  },
  {
    "verse_id": 67,
    "translation": "روٗدۍ  تِم  لُکھ  یِمو  ظلم  اوس  کوٚرمُت،  تِم  رٔٹۍ  أکۍ  سخت  دھماکن۔  تہٕ  تِم  روٗدۍ  پننیٚن  بٔستِین  منٛز  تِتھہٕ  پٲٹھۍ  بے حیٚس  تہٕ  بے حرکت  پیٚتھ۔"
  },
  {
    "verse_id": 68,
    "translation": "زَنتہٕ  تِم  تَتہِ  زانٛہہ  بٔسیمتی  ٲسۍ  نہٕ،  بوٗزِو!  ثمودن  کوٚر  پننِس  ربس  سٍتۍ  کُفر،  بوٗزِو!  دوٗر  آے  چھکنہٕ  ثمود!۔"
  },
  {
    "verse_id": 69,
    "translation": "تہٕ  وُچِھو  ابراہیم  علیہ  السلامس  نِشہِ  وٲتۍ  سٲنۍ  فرشتہٕ  خۅش  خبر  ہیٚتھ،  ووٚنہس  ژےٚ  پیٚٹھ  ٲسِن  سلام،  ابراہیم  علیہ  السلامن  دِیتُنکھ  جواب،  تۅہیِہ  پیٚٹھ  تہِ  ٲسِن  سلام،  پتہٕ  گوٚو  نہٕ  زیادٕہ  کال  زِ  ابراہیم  علیہ  السلامن  اوٚن  اکھ  بُزِتھ  ووٚژھ  تِہندِ  ضیافت  خٲطرٕ۔  ﴿اَمہِ  نِشہِ  سپُد  معلوم  زِ  فرشتہٕ  ٲسۍ  انسٲنۍ  شکلہِ  منٛز  حضرت  ابراہیم  علیہ  السلامس  نِشہِ  آمٕتۍ  تہٕ  گۅڈٕ  گۅڈٕ  اوس  نہٕ  تِمو  پنُن  تعارُف  کرنوومُت،  اَمہِ  موجوٗب  سونچ  ابراہیم  علیہ  السلامن  زِ  یِم  چِھ  کم  تام  غیر  زان  پٔژھۍ  تہٕ  تِہندِس  یِنَس  سٍتی  کوٚرُکھ  فوراً  تِہندِ  خٲطرٕ  ضیافتُک  انتظام۔﴾"
  },
  {
    "verse_id": 70,
    "translation": "مگر  ییٚلہِ  وُچُھن  زِ  تِہٕندۍ  اَتھہٕ  چِھنہٕ  کھیٚنس  کُن  بڑان،  ﴿اَمہِ  پتہٕ  لوٚگ  حضرت  ابراہیم  علیہ  السلامس  پَے  زِ  تِم  چِھ  فرشتہٕ﴾  سُہ  پیوٚو  تِہندِ  سٍتۍ  شِکمس  منٛز  تہٕ  دِلہٕ  مٔنٛزۍ  لوٚگ  تِہندِ  سٍتۍ  خوف  محسوس  کرنہِ،  تِمو  ووٚن،  کھۅژ  مَہ،  أسۍ  چِھ  لوطؑ  سٕندِس  قومس  کُن  سوزنہٕ  آمٕتۍ۔"
  },
  {
    "verse_id": 71,
    "translation": "ابراہیمؑ  سٕنز  خاندارِنۍ  تہِ  ٲس  وۅدنہِ،  یِہ  بوٗزِتھ  ترٛوو  تَمہِ  اَسُن،  پتہٕ  دِژ  اَسہِ  تَس  اسحاقؑ  سٕنز  خۅش  خبر،  تہٕ  اسحاق  علیہ  السلامس  پتہٕ  یعقوبؑ  سٕنز  خۅش  خبر۔"
  },
  {
    "verse_id": 72,
    "translation": "تَمہِ  ووٚن،  ہاے  میٲنۍ  کم  بختی!  ﴿اَمِیُک  مطلب  چُھنہٕ  یِہ  زِ  فی  الواقع  ٲس  حضرت  سارہ  علیھا  السلام  اَتھ  پیٚٹھ  خۅش  گژھنہٕ  بجاے  اُلٹہٕ  اَتھ  پنٕنۍ  کم  بختی  سمجھان  بلکہ  چِھ  دراصل  یِم  تَمہِ  قٔسمہٕ کیو  لفظو  منٛزٕ  یِم  مستوراتہٕ  عام  پٲٹھۍ  تعجُب  کیٚن  موقعن  پیٚٹھ  وَنان  چھےٚ﴾  کیا  وۅنۍ  زیٚوِیٚا  مےٚ  شُر  ییٚلہِ  زَن  بٕہ  بُڈٕ  چَھس  گٔمٕژ،  تہٕ  میون  خاندار  تہِ  چُھ  بُڈٕ  گومُت؟  یِہ  چھےٚ  بَڈٕ  عجیب  کتھ۔"
  },
  {
    "verse_id": 73,
    "translation": "فرشتو  ووٚن،  کیا  اللہ  تعالیٰ  سٕندِس  حکمس  پیٚٹھ  چُھکھہٕ  تعجُب  کران؟  ابراہیمؑ  سٕندیو  گرٕ  والیو،  تۅہیِہ  پیٚٹھ  چھےٚ  اللہ  تعالیٰ  سٕنز  رحمت  تہٕ  تٔمۍ  سٕنزٕ  برکتہٕ،  تہٕ  پٔزپٲٹھۍ  چُھ  اللہ  تعالیٰ  سیٚٹھاہ  قٲبلِ  تعریف  تہٕ  بوٚڈ  شانہٕ  وول۔"
  },
  {
    "verse_id": 74,
    "translation": "پتہٕ  ییٚلہِ  ابراہیمؑ  سٕنز  گھبراہٹ  دوٗر  سپٕز،  تہٕ  ﴿اولاد  سٕندِ  بشارت  سٍتۍ﴾  سپُد  تٔمۍ  سُند  دل  خۅش،  پتہٕ  کوٚر  تٔمۍ  قومِ  لوٗطؑ  کِس  معاملس  منٛز  اَسہِ  سٍتۍ  جھگڑٕ  شروع۔  ﴿یَتھ  موقعس  پیٚٹھ  چُھ  لفظ   جھگڑٕ   انتہٲیی  محبت  کِس  تہٕ  شفقت  کِس  واٹھس  ظٲہر  کران  یُس  حضرت  ابراہیم  علیہ  السلامس  پننِس  ربّس  سٍتۍ  اوس۔  ییٚمہِ  سٍتۍ  چھےٚ  یِہ  تصویر  أچھن  برونٹھ  کُن  یِوان  زِ  بندس  تہٕ  خُدایس  درمیان  چُھ  واریاہس  کالس  نیاے  جٲری  روزان۔  بندٕہ  چُھ  اقرار  کران  زِ  کُنہِ  پٲٹھۍ  ٹٲلۍ  تَو  قومِ  لوطؑ  پیٚٹھہٕ  عذاب۔  اللہ  تعالیٰ  چُھ  درجواب  وَنان  زِ  یِہ  قوم  چُھ  وۅنۍ  خیرٕ  نِشہِ  بالکل  خٲلی  سپُدمُت،  تہٕ  اَمِکۍ  جُرم  چِھ  تمہِ  حدٕ  نِشہِ  گُزریمٕتۍ  زِ  اَتھ  سٍتۍ  یِیہِ  کانٛہہ  رعایت  کرنہٕ۔  مگر  بندٕہ  چُھ  زِ  سُہ  چُھ  لگاتار  وَنان  زِ،  پروردِگارٕ،  اگر  رَژھ  کھنڈ  تہِ  رٕژر  اَتھ  منٛز  موجود  چُھ،  تیٚلہِ  دِ  تہٕ  اَتھ  ہنا  بیٚیہِ  مہلت،  بنان  چُھ  زِ  اَتھ  رٕژرس  نیرِ  پَھل۔﴾"
  },
  {
    "verse_id": 75,
    "translation": "درحقیقت  اوس  ابراہیمؑ  سیٚٹھاہ  حلیم  تہِٕ  نرم  دل  انسان،  تہٕ  پرتھ  حالس  منٛز  اوس  اسہِ  کُن  رجوع  کران۔"
  },
  {
    "verse_id": 76,
    "translation": "﴿ٲخر  کار  ووٚن  سانیو  فرشتَو  تس﴾  اے  ابراہیمؑ،  اَمہِ  نِشہِ  یِہ  باز،  چٲنِس  ربّ  سُند  حکم  چُھ  سپُدمُت،  تہٕ  وۅنۍ  یِیہِ  یِمن  لُکن  پیٚٹھ  سُہ  عذاب  ضرور  یُس  کٲنٛسہِ  ہٕندِ  پھِرنہٕ  سٍتۍ  پھیٖرِتھ  ہیٚکہِ  نہٕ۔"
  },
  {
    "verse_id": 77,
    "translation": "تہٕ  ییٚلہِ  سٲنۍ  فرشتہٕ  لوط  علیہ  السلامس  نِشہِ  وٲتۍ،  تِہٕندِ  یِنہٕ  سٍتۍ  بانٛبریٛاو  سُہ،  تہٕ  دِل  سپدُس  تنگ  تہٕ  وَننہِ  لوٚگ  زِ  اَز  چُھ  سخت  مصیبتُک  دۅہ۔  ﴿یِم  فرشتہٕ  ٲسۍ  خوبصورت  لڑکن  ہٕنزِ  شکلہِ  منٛز  حضرتِ  لوط  علیہ  السلامس  نِشہِ  وٲتِمٕتۍ،  تہٕ  حضرت  لوطؑ  ٲسۍ  اَمہِ  کتھہِ  نِشہِ  بے خبر  زِ  یِم  چِھ  فرشتہٕ۔  یۅہے  وجہ  اوس  زِ  یِمن  مہمانن  ہٕندِ  یِنہٕ  سٍتۍ  سپدۍ  حضرت  لوطؑ  سخت  پریشان  تہٕ  دل  گوکھ  تنگ،  تِم  ٲسۍ  امہِ  کتھہِ  نِشہِ  باخبر  زِ  سُہ  قوم  کوٗتاہ  بدکردار  تہٕ  بے حیا  چُھ  سپُدمُت﴾"
  },
  {
    "verse_id": 78,
    "translation": "﴿یِمن  مہمانن  ہٕندِس  یِنَس  سٍتی﴾  تٔمۍ  سٕندِ  قومٕکۍ  لُکھ  دورییِہ  بے اختیار  تٔمۍ  سٕندِس  گرس  کُن،  گۅڈٕہ  پیٚٹھے  ٲسۍ  تِم  یِژھنٕے  بد کٲرِین  ہٕندۍ  عٲدی۔  لوط  علیہ  السلامن  ووٚن  تِمن،  بایو،  میانہِ  کورِ  چَھو  ہیٚکیا  موجود،  یمہٕ  چھےٚ  تُہٕندِ  خٲطرٕ  پٲکیزہ تر  ﴿اَمِیُک  مطلب  چُھنہٕ  یِہ  زِ  حضرت  لوط  علیہ  السلامن  کرِ  پننہِ  کورِ  تِمن  بدکٲری  خٲطر  پیش۔  یِمہٕ  چھےٚ  تُہٕندِ  خٲطر  پاکیزہ تر۔  یِہ  جُملہٕ  چُھنہٕ  یِتھہِ  غلط  مفہومٕچ  گنجٲیش  تھاوان۔  حضرت  لوط  علیہ  السّلامن  ہُند  مقصد  اوس  صاف  پٲٹھۍ  یِہ  زِ  پننہِ  نفسٕچ  شہوت  کٔرِو  تمہِ  فطری  تہٕ  جٲیز  طریقہٕ  پوٗرٕ،  یُس  خُداین  چُھ  مقرر  کوٚرمُت  تہٕ  اَمہِ  خٲطرٕ  چَھنہٕ  زنانن  ہٕنز  کمی۔﴾  ہنا  کٔرۍتَو  اللہ  تعالیٰ  سُند  خوف،  تہٕ  میانیٚن  مہمانن  ہٕندِس  معاملس  منٛز  متہٕ  کٔرۍتو  مےٚ  رُسوا،  کیا  تۅہیِہ  منٛز  چُھنا  کانٛہہ  رُت  انسان؟"
  },
  {
    "verse_id": 79,
    "translation": "تِمو  دِیُت  جواب،  ژےٚ  چھےٚ  خبرٕے  زِ  چانیٚن  کوریٚن  منٛز  چُھنہٕ  سون  کانٛہہ  حصہٕ،  تہٕ  ژےٚ  چھے  یِتہِ  خبر  زِ  أسۍ  کیا  چِھ  یژھان۔"
  },
  {
    "verse_id": 80,
    "translation": "لوط  علیہ  السلامن  ووٚن،  کاش  مےٚ  نِشہِ  آسِہے  تیوٗتاہ  طاقت  زِ  بٕہ  کرٕہَو  توٚہۍ  سِیوٚد،  یا  آسہِ  ہیٚم  کانٛہہ  مضبوط  سہارے  زِ  تٔمۍ  سُند  پناہ  رٹہا۔"
  },
  {
    "verse_id": 81,
    "translation": "پتہٕ  ووٚن  فرشتو  تس  زِ،  اے  لوطؑ،  أسۍ  چِھ  چٲنِس  ربّ  سٕندِ  طرفہٕ  سوزنہٕ  آمٕتۍ  فرشتہٕ،  یِم  لُکھ  ہیکہٕ نَے  نہٕ  ژےٚ  کٕہٕنۍ  نقصان  واتنٲوِتھ،  لہٰذا،  نیر  رٲتھۍ  کِیتُے  رٲژ  ہٕندِ  کُنہِ  وقتہٕ  پنُن  اہل  و  عیال  ہیٚتھ،  تہٕ  وُچِھو،  یِنہٕ  تۅہیِہ  منٛزٕ  کانٛہہ  شخص  پتھ  کُن  نظر  دِیِہ،  مگر  چٲنۍ  خاندارِنۍ  ﴿گژھہ  نہٕ  ژےٚ  سٍتۍ﴾  تِکیازِ  تَس  پیٚٹھ  تہِ  چُھ  تی  کینژھاہ  گُدرَن  وول  یُس  یِمن  لُکن  پیٚٹھ  گُدرِ،  یِہنزِ  تبٲہی  خٲطرٕ  چُھ  صُبحُک  وقت  مقرر،  وۅنۍ  کوٗتاہ  کالٕے  چُھ  صُبح  سپدنس!۔"
  },
  {
    "verse_id": 82,
    "translation": "پتہٕ  ییٚلہِ  سانہِ  فٲصلُک  وقت  نکھہٕ  ووت،  اَسہِ  کٔر  یِہ  بستی  برباد،  تہٕ  اَتھ  پیٚٹھ  برساوِ  اَسہِ  پیٚنہٕ  آمژِ  میٚژِ  ہٕنزٕ  کَنہِ  پیوٚٹُھس  پیٚٹھ۔"
  },
  {
    "verse_id": 83,
    "translation": "یِمو  منٛزٕ  پرٛتھ  کانٛہہ  کٔنۍ  تُہٕندِس  ربّ  سٕنز  نِشان  زدٕہ  ٲس،  ﴿یعنی  اکھ  اکھ  کٔنۍ  ٲس  اللہ  تعالیٰ  سٕندِ  طرفہٕ  نامزد  کرنہٕ  آمٕژ  زِ  تبٲہ  کٲری  ہنز  کیا  کٲم  چھےٚ  تَتھ  کرٕنۍ،  تہٕ  کَتھ  کَنہِ  کَس  مُجرمس  پیٚٹھ  چُھ  وَسُن﴾  تہٕ  ظٲلِمو  نِشہِ  چُھنہٕ  یِہ  سزا  دوٗر۔"
  },
  {
    "verse_id": 84,
    "translation": "تہٕ  مَدیَن  والیٚن  کُن  سوٗز  اَسہِ  تٔمۍ  سُنٛد  بوے  شُعیبؑ،  تٔمۍ  ووٚن،  اے  میانہِ  قوم  کیو  لوٗکو،  اللہ  تعالیٰ  سٕنز  عبادت  کٔرِو،  تَس  ورٲے  چُھنہٕ  کانٛہہ  خُدا،  بیٚیہِ  مَہ  ٲسِو  میننَس  تولنَس  منٛز  کَمی  کران،  اَز  چُھسَو  بٕہ  توٚہۍ  رٕتِس  حالتس  منٛز  وُچھان،  مگر  مےٚ  چُھ  ڈر  زِ  پگاہ  یِیہِ  تۅہیِہ  پیٚٹھ  سُہ  دۅہ  ییٚمیُک  عذاب  سارِنٕے  کۅم  کٔرِتھ  رَٹہِ۔"
  },
  {
    "verse_id": 85,
    "translation": "تہٕ  اے  برادرانِ  قوم،  ٹھیک  ٹھیک  میٖنِو  پوٗرٕ  تہٕ  توٗلِو  پوٗرٕ  انصاف  سان،  تہٕ  لُکن  مَہ  ٲسَو  تِہٕندیٚن  چیزن  منٛز  گھاٹہٕ  دِوان،  زمینس  منٛز  مَہ  ٲسِو  فساد  پھٔہلاوان  پھیران۔"
  },
  {
    "verse_id": 86,
    "translation": "اللہ  تعالیٰ  سُند  دِنہٕ  آمُت  بچت  چُھ  تُہٕندِ  خٲطرٕ  بہتر،  اگر  توٚہۍ  مومن  چِھو،  تہٕ  بہر  حال  چُھسنہٕ  بٕہ  تۅہیِہ  پیٚٹھ  نگرانِ  کار۔"
  },
  {
    "verse_id": 87,
    "translation": "تِمو  دِیُت  جواب،  اے  شُعیب،  کیا  چٲنۍ  نماز  چَھیِہ  ژےٚ  یِہ  ہیٚچِھناوان  زِ  أسۍ  ترٛاووکھ  تِم  سٲری  معبود  یِہٕنز  بندگی  سٲنۍ  مٲلۍ  بُڈِبب  کران  ٲسۍ؟  یا  یِہ  زِ  اَسہِ  آسہِ  نہٕ  پننہِ  مالہٕ  منٛزٕ  خرچاونُک  اختیار  کینہہ؟  بس  ژٕے  چُھکھہٕ  اکھ  با وقار  تہٕ  نیک  چلن  انسان  روٗدمُت!۔"
  },
  {
    "verse_id": 88,
    "translation": "شُعیبؑ  چُھ  وَنان،  بایو،  توٚہۍ  سوٗنچِو  پانے  زِ  اگر  بٕہ  پننِس  ربّ  سٕندِ  طرفہٕ  أکِس  ٹاکارٕہ  شہادتس  پیٚٹھ  اوسُس،  تہٕ  پتہٕ  کوٚر  تٔمۍ  مےٚ  پننہِ  طرفہٕ  جان  رزق  تہِ  عطا۔  ﴿یعنی  اگر  مےٚ  خُداین  حق  شناس  بصیرت  تہِ  دِژمٕژ  آسہِ،  تہٕ  حلال  رزق  تہِ  آسِنَم  عطا  کوٚرمُت،  تیٚلہِ  کِتھہٕ  پٲٹھۍ  ہیٚکہِ  یِہ  میانہِ  خٲطرٕ  جٲیز  ٲسِتھ  زِ  ییٚلہِ  خُداین  مےٚ  پیٚٹھ  یِہ  فضل  چُھ  کوٚرمُت،  تیٚلہِ  کرٕ  بٕہ  تُہٕنزن  گمرٲہِیَن  تہٕ  حرام  خوری یَن  حق  تہٕ  حلال  ؤنِتھ  تٔمۍ  سٕنز  ناشکری۔﴾  تہٕ  بٕہ  چُھس  نہٕ  ہرگز  یِہ  یژھان  زِ  یِمو  کتھو  نِشہِ  بٕہ  توٚہۍ  رُکاوان  چُھسَو  تِمہٕ  کامہِ  کرٕ  بٕہ  پانہٕ،  بٕہ  چُھس  اصلاح  کرُن  یژھان  یوٚت  تام  تہِ  مےٚ  پِلہِ،  تہٕ  یِکینژھاہ  یِہ  بٕہ  کرُن  چُھس  یژھان،  اَمِیُک  سورُے  دارمدار  چُھ  اللہ  تعالیٰ  سٕندِس  توفیقس  پیٚٹھ،  تٔسۍ  پیٚٹھ  کوٚر  مےٚ  بھروسہٕ،  تہٕ  پرٛتھ  معاملس  منٛز  چُھس  بٕہ  تٔسۍ  کُن  رجوع  کران۔"
  },
  {
    "verse_id": 89,
    "translation": "تہٕ  اے  برادرانِ  قوم،  مےٚ  خلاف  گٔژھ  نہٕ  تُہٕنز  یِہ  ہٹ دھرمی  یِہ  نوبت  واتناوٕنۍ،  زِ  ٲخرکار  یِیہِ  تۅہیِہ  پیٚٹھ  تہِ  سُے  عذاب  یُس  نوحؑ  سٕندِس  قومس  آو،  یا  ھوٗدؑ  سٕندِس  قومس  یا  صالحؑ  سٕندِس  قومس  پیٚٹھ  آمُت  اوس،  تہٕ  لوطؑ  سُند  قوم  چُھنہٕ  تۅہیِہ  نِشہِ  زیادہ  دوٗر  تہِ  کینہہ۔"
  },
  {
    "verse_id": 90,
    "translation": "وُچِھو!  پننِس  ربّس  مٔنگِو  معٲفی،  تہٕ  تَس  کُن  پھیٖرِو  واپس،  بے شک  چُھ  میون  ربّ  رحیم  تہٕ  پننِس  مخلوقس  سٍتۍ  چُھ  محبت  تھاوان۔"
  },
  {
    "verse_id": 91,
    "translation": "تِمو  دِیُت  جواب،  اے  شعیبؑ،  چانہِ  واریاہ  کتھہٕ  چَھنہٕ  اَسہِ  فکری  تران،  تہٕ  أسۍ  چِھ  وُچھان  زِ  ژٕ  چُھکھ  اَسہِ  درمیان  اکھ  کمزور  انسان،  چٲنۍ  برادری  نَے  آسِہے،  تیٚلہِ  آسہکھ  ژٕ  خبر  کر  اَسہِ  سنگسار  کوٚرمُت،  ژےٚ  چُھے  نہٕ  تیوٗت  بل  بوتہٕ  زِ  ژٕ  پوشکھ  اَسہِ۔"
  },
  {
    "verse_id": 92,
    "translation": "شُعیبؑ  چُھ  ونان،  بایو،  کیا  میٲنۍ  برادری  چھا  تۅہیِہ  پیٚٹھ  اللہ  تعالیٰ  سٕندِ  کھۅتہٕ  زیادہ  گوٚب،  زِ  تۅہیِہ  کوٚرُو  ﴿برادری  ہُند  خوف﴾  تہٕ  اللہ  تعالیٰ  ترٛووٗن  بِالکل  پسِ  پشت؟  زٲنِتھ  تھٲوِو  زِ  یِکینژھاہ  توٚہۍ  کران  چِھو،  سُہ  چُھنہٕ  اللہ  تعالیٰ  سٕندِ  گرِفتہٕ  نِشہِ  نیٚبر  کینہہ۔"
  },
  {
    "verse_id": 93,
    "translation": "اے  میانہِ  قوم  کیو  لوٗکو،  توٚہۍ  روٗزِو  پننِس  طریقس  پیٚٹھ  کٲم  کران،  تہٕ  بٕہ  روزٕ  پننِس  طریقس  پیٚٹھ  کران،  جلدی  لگیو  تۅہیِہ  پے  زِ  کَس  پیٚٹھ  چُھ  ذِلّتُک  عذاب  یِوان،  تہٕ  کُس  چُھ  اَپزِیور،  توٚہۍ  تہِ  کٔرِو  انتظار  تہٕ  بٕتہِ  روزٕ  تۅہیِہ  سٍتۍ  وُچھان۔"
  },
  {
    "verse_id": 94,
    "translation": "ٲخر  کار  ییٚلہِ  سانہِ  فٲصلُک  وقت  ووت،  اَسہِ  بچوو  پننہِ  رحمت  سٍتۍ  شعیبؑ  تہٕ  تٔمۍ  سٕندۍ  مومن  سٲتھی،  تہٕ  یِمو  لُکو  ظلم  اوس  کوٚرمُت  تِم  رٹۍ  أکۍ  سخت  دھماکن  تِتھہٕ  پٲٹھۍ  زِ  تِم  روٗدۍ  پننیٚن  بٔستِیَن  منٛز  بے حیٚس  تہٕ  بے حرکت  پیٚتھ۔"
  },
  {
    "verse_id": 95,
    "translation": "زَنتہٕ  زانٛہہ  کٲلۍ  تِم  تَتہِ  بَسانٕے  ٲسۍ  نہٕ۔  بوٗزِو!  مَدیَن  وٲلۍ  تہِ  آے  دوٗر  چَھکنہٕ  یِتھہٕ  پٲٹھۍ  ثمود  ٲسۍ  چَھکنہٕ  آمٕتۍ۔"
  },
  {
    "verse_id": 96,
    "translation": "تہٕ  موسیٰ  علیہ  السلام  سوز  اَسہِ  پننیٚو  نِشٲنیو  سان  تہٕ  ٹاکارٕہ  ماموٗریت کہ  سَنَدٕ  سان۔"
  },
  {
    "verse_id": 97,
    "translation": "فرعون  تہٕ  تٔمۍ  سٕندیٚن  سلطنت  کیٚن  زٕٹھیٚن  کُن،  مگر  تِمو  کٔر  فرعون  سٕندِ  حُکٕچ  پیروی،  حالانکہ  فرعون  سُند  حکم  اوس  نہٕ  سیٚزرس  پیٚٹھ  کینہہ۔"
  },
  {
    "verse_id": 98,
    "translation": "قیامت  کہ  دۅہ  آسہِ  سُہ  پننِس  قومس  برونٛہہ  برونٛہہ،  تہٕ  پننہِ  پیشوٲیی  منٛز  نِیِہ  تِمن  جہنمس  کُن،  کِژھ  بدتر  جاے  وُرُود  ﴿واتنٕچ  جاے﴾  چھےٚ  یِہ،  یَتھ  پیٚٹھ  کانٛہہ  واتہِ!۔"
  },
  {
    "verse_id": 99,
    "translation": "تہٕ  تِمن  لُکن  ؤژھ  دُنیا ہس  منٛز  تہِ  لعنت،  تہٕ  قیامت  کہ  دۅہ  تہِ  وَسیٚکھ،  کِیُتھ  بُرٕ  بدلہٕ  چُھ  یِہ،  یُس  کٲنٛسہِ  میلہِ!۔"
  },
  {
    "verse_id": 100,
    "translation": "یِہ  چھےٚ  کینژھن  بٔستِیَن  ہٕنز  دلیل،  یۅسہٕ  أسۍ  توٚہۍ  بوزناوان  چِھو،  تِمن  منٛز  چھےٚ  وُنہِ  تہِ  کینہہ  کھڑا  تہٕ  کینژھن  ہُند  موٗل  چُھ  ژھیوٚنمُت۔"
  },
  {
    "verse_id": 101,
    "translation": "اَسہِ  کوٚر  نہٕ  تِمن  پیٚٹھ  ظُلم،  تِمو  کوٚر  پٲنۍ  پانے  پانس  پیٚٹھ  سِتم،  تہٕ  تِہٕندۍ  تِم  معبود  یِمن  تِم  خُداے  ترٲوِتھ  ناد  أسۍ  لایان،  آے  نہٕ  رَژھ  تہِ  تِمن  درکار،  ییٚلہِ  اللہ  تعالیٰ  سُند  حکم  آو،  تِمو  دِیُت  نہٕ  تِمن  ہلاکت  تہٕ  بربٲدی  ورٲے  بیٚیہِ  کانٛہہ  فٲیدٕہ۔"
  },
  {
    "verse_id": 102,
    "translation": "تہٕ  تُہُند  ربّ  ییٚلہِ  کُنہِ  ظٲلم  بستی  رَٹان  چُھ  تیٚلہِ  چھےٚ  پتہٕ  تٔمۍ  سٕنز  پکڑ  یژٕھے  آسان،  پٔزپٲٹھۍ  چھےٚ  تٔمۍ  سٕنز  پکڑ  سیٚٹھاہ  سخت  تہٕ  دگ  تُلوٕنۍ  آسان۔"
  },
  {
    "verse_id": 103,
    "translation": "حقیقت  چھےٚ  یِہ  زِ  اَتھ  منٛز  چھےٚ  اکھ  نشٲنی  پرٛتھ  تس  شخصس  خٲطرٕ  یُس  ٲخرت کِس  عذابس  کھۅژِ۔  سُہ  آسہِ  اَکھ  دۅہ  ییٚلہِ  سٲری  لُکھ  جمع  آسن،  تہٕ  یِکینژھاہ  تہِ  پتہٕ  تمہِ  دۅہ  سپدِ،  سارِنٕے  ہٕنزن  أچھن  برونٛہہ  کنہِ  سپدِ۔"
  },
  {
    "verse_id": 104,
    "translation": "تمہِ  کِس  اَننس  منٛز  چِھنہٕ  أسۍ  سیٚٹھاہ  زیادٕہ  ژیر  کران  کینہہ،  بس  اَکھ  گٕنزرِتھ  ژٲرِتھ  مُدّت  چھےٚ  اَمہِ  خٲطرٕ  مقرر۔"
  },
  {
    "verse_id": 105,
    "translation": "ییٚلہِ  سُہ  یِیہِ  تیٚلہِ  آسہِ  نہٕ  کٲنٛسہِ  کتھ  کرنٕچ  مجال،  اِلاّ  یِہ  زِ  اللہ  تعالیٰ  سٕنٛدِ  اجازتہٕ  کرِ  کینہہ  عرض،  پتہٕ  آسن  کینہہ  لُکھ  تمہِ  دۅہ  بدبخت  تہٕ  کینہہ  آسن  نیک  بخت۔"
  },
  {
    "verse_id": 106,
    "translation": "یِم  بدبخت  آسن  تِم  گژھن  جہنمس  ﴿ییٚتہِ  تریشہِ  تہٕ  گرمی  ہٕندِ  شِدّت  سٍتۍ﴾  تِم  پھرٛکن  تہٕ  پھوٗنکن۔"
  },
  {
    "verse_id": 107,
    "translation": "تہٕ  أتھۍ  حالتس  منٛز  روزن  تِم  ہمیشہ  یوٚت  تام  زمین  تہٕ  آسمان  قٲیم  چِھ  ﴿محاورٕہ  رٔنگۍ  چِھ  یِم  لفظ  ہمیشگی  ہٕندِس  معنیس  منٛز  وَرتاونہٕ  یِوان﴾  اِلّا  یِہ  زِ  تُہُند  ربّ  ییژِھہ  بیٚیہِ  کینہہ،  بے شک  چُھ  تُہُند  ربّ  پوٗرٕ  اختیار  تھاوان  زِ  یِہ  ییٚژِھہ  تہِ  کرِ۔"
  },
  {
    "verse_id": 108,
    "translation": "روٗدۍ  تِم  لُکھ  یِم  نیک  بخت  نیرن،  تِم  گژھن  جنتس  تہٕ  تَتہِ  روزن  ہمیشہ،  یوٚت  تام  زمین  و  آسمان  قٲیِم  چِھ،  اِلّا  یِہ  زِ  تُہُند  ربّ  ییژِھہ  بیٚیہِ  کینہہ،  تِژھہ  بخشِش  میلہِ  تِمن  ییٚمیُک  سلسلہٕ  زانٛہہ  ژھیٚنہِ  نہٕ۔"
  },
  {
    "verse_id": 109,
    "translation": "لہٰذا،  اے  نبیؐ،  توٚہۍ  مَہ  روٗزِو  تِمن  معبودن  ہٕندِ  طرفہٕ  کُنہِ  شکس  منٛز  یِہٕنز  عبادت  یِم  کران  چِھ،  یِم  چِھ  ﴿بس  لکیرِ  ہٕند  فقیر  بٔنِتھ﴾  تِتھے  پٲٹھۍ  پوٗزا  پاٹ  کران  پکان،  یِتھہٕ  پٲٹھۍ  گۅڈٕ  یِہٕندۍ  مٲلۍ  بُڈِبب  کران  ٲسۍ،  تہٕ  أسۍ  دِمَو  بھرپوٗر  یِمن  یُہُند  حصہٕ،  اَمہِ  ورٲے  زِ  تَتھ  منٛز  آسہِ  کانٛہہ  ژٹھ  کپَٹھ۔"
  },
  {
    "verse_id": 110,
    "translation": "اَسہِ  چھےٚ  ییٚمہِ  برونٛہہ  موسیٰ  علیہ  السلامس  تہِ  کتاب  دِژِمٕژ  تہٕ  اَتھ  بارس  منٛز  تہِ  اوس  اختلاف  کرنہٕ  آمُت  ﴿یِتھہٕ  پٲٹھۍ  اَز  یَتھ  کتابہِ  ہٕندِس  بارس  منٛز  چُھ  کرنہٕ  یِوان،  یۅسہٕ  تۅہیِہ  چھےٚ  دِنہٕ  آمٕژ﴾  اگر  تُہٕندِس  ربّ  سٕندِ  طرفہٕ  گۅڈے  آسِہے  نہٕ  اکھ  کتھ  طے  کرنہٕ  آمٕژ،  تیٚلہِ  آسِہے  یِمن  اختلاف  کرن  والیٚن  درمیان  خبرکر  فٲصلہٕ  کرنہٕ  آمُت،  پَزر  چُھ  یِہ  زِ  یِم  لُکھ  چِھ  اَمہِ  طرفہٕ  شکس  تہٕ  دُل مُلِس  منٛز  پیٚمٕتۍ۔"
  },
  {
    "verse_id": 111,
    "translation": "تہٕ  یِتہِ  چُھ  پَزر  کہ  تُہُند  ربّ  دِیِہ  یِمن  یِہندِیٚن  اعمالن  ہُند  پوٗرٕ  پوٗرٕ  بدلہٕ،  پٔزپٲٹھۍ  چُھ  سُہ  یِہنزو  تمام  حرکتو  نِشہِ  باخبر۔"
  },
  {
    "verse_id": 112,
    "translation": "لہٰذا،  اے  نبیؐ،  توٚہۍ  تہٕ  تُہٕندۍ  تِم  سٲتھۍ  یِم  کفر  و  بغاوت  پیٚٹھہٕ  ایمانس  تہٕ  اطاعتس  کُن﴾  پھیرِمٕتۍ  چِھ،  روٗزِو  ٹھیک  پٲٹھۍ  راہِ  راستس  پیٚٹھ  ثٲبِت  قدم،  یِتھہٕ  پٲٹھۍ  زن  تۅہیِہ  حکم  چُھ  دِنہٕ  آمُت۔  تہٕ  بندگی  ہٕندِ  حدٕہ  نِشہِ  مَہ  کٔرِو  تجاوُز۔  یِکینژھاہ  توٚہۍ  کران  چِھو  تَتھ  پیٚٹھ  چُھ  تُہُند  ربّ  نظر  تھاوان۔"
  },
  {
    "verse_id": 113,
    "translation": "یِمن  ظٲلِمن  کُن  نٔمۍزِیٚو  نہٕ  رَژھ  تہِ،  نَتہٕ  یِیِو  جہنم  کِس  وَلگتنِس  منٛز،  تہٕ  تۅہیِہ  میلہِ  نہٕ  کانٛہہ  تِیُتھ  ولی  تہٕ  سرپرست  یُس  تۅہیِہ  خُدایس  نِشہِ  بچٲوِتھ  ہیٚکہِ،  تہٕ  کُنہِ  طرفہٕ  واتہِ  نہٕ  تۅہیِہ  مدد۔"
  },
  {
    "verse_id": 114,
    "translation": "تہٕ  وُچِھو،  نماز  کٔرِو  قٲیِم  دۅہ  کیٚن  دۅشوٕنۍ  اَندن  پیٚٹھ،  تہٕ  کینہہ  رات  سپدنس  پیٚٹھ۔  ﴿دۅہ  کیو  اَندو  نِشہِ  چُھ  مُراد  صُبح  تہٕ  مغرب،  تہٕ  کینہہ  رات  سپدنس  پیٚٹھ  چُھ  مُراد  عشاہُک  وقت۔  نمازِ  ہٕندیٚن  وقتن  ہُند  تفصیل  زانٛنہٕ  مۅکھہٕ  وُچِھو  سورۂ  بنی اسرائیل  آیت  نمبر  78،  سورۂ  طٰہٰ  آیت  نمبر  130،  تہٕ  سورۂ  روم  آیات  نمبر  17-18﴾  درحقیقت  چھےٚ  نِیکیِہ  بُرٲیِین  دوٗر  کران،  یِہ  چھےٚ  اکھ  یاد  دِہٲنی  تِمن  لُکن  خٲطرٕ  یِم  خُدایس  یاد  تھاون  وٲلۍ  چِھ۔"
  },
  {
    "verse_id": 115,
    "translation": "بیٚیہِ  کٔرِو  صبر،  اللہ  تعالیٰ  چُھنہٕ  نیکی  کرن  والیٚن  ہُند  اجر  ضایع  کران۔"
  },
  {
    "verse_id": 116,
    "translation": "پتہٕ  کیازِ  روٗدۍ  نہٕ  تِمن  قومن  منٛز  یِم  تۅہیِہ  برونٛہہ  چِھ  گُزریمٕتۍ  تِتھۍ  رٕتۍ  لُکھ  موجود،  یِم  لُکن  زمینس  منٛز  فساد  برپا  کرنہٕ  نِشہِ  رُکاوٕہن؟  یِتھۍ  لُکھ  اگر  درٛاے  تہِ  مگر  درٛاے  کم،  یِم  اَسہِ  یِمو  قومو  منٛزٕ  بچٲوۍ،  ظٲلِم  لُکھ  روٗدۍ  بس  تِمنٕے  مَزن  پتہٕ  پتہٕ،  یِہندۍ  سامان  تِمن  سۅلبہٕ گی  سان  دِنہٕ  ٲسۍ  آمٕتۍ،  تہٕ  تِم  روٗدۍ  مُجرم  بٔنِتھ۔"
  },
  {
    "verse_id": 117,
    "translation": "تُہُند  ربّ  چُھنہٕ  تِیُتھ  زِ  بستی ین  کرِ  ناحق  تباہ،  ییٚلہِ  زَن  تِہندۍ  روزن  وٲلۍ  آسن  اصلاح  کرن  وٲلۍ۔"
  },
  {
    "verse_id": 118,
    "translation": "بے  شک  اگر  تُہُند  ربّ  ییژِھہ ہے،  تیٚلہِ  ہیکہِ ہے  تمام  انسانن  اکٲے  اُمّت  بنٲوِتھ،  مگر  وۅنۍ  روزن  تِم  مختلف  طریقنٕے  پیٚٹھ  پکان۔"
  },
  {
    "verse_id": 119,
    "translation": "تہٕ  غلط  وَتہِ  پیٚٹھ  پکنہٕ  نِشہِ  بچن  صِرف  تِم  لُکھ،  یِمن  پیٚٹھ  ربّ  سٕنز  رحمت  چھےٚ،  اَمی  ﴿انتخاب  چِہ  آزٲدی  تہٕ  اختیار  تہٕ  امتحان﴾  خٲطرٕ  ٲسۍ  تٔمۍ  تِم  پٲدٕ  کٔرِمٕتۍ،  تہٕ  تُہٕندِس  ربّ  سٕنز  سۅ  کتھ  سپٕز  پوٗرٕ،  یۅسہِٕ  تٔمۍ  ؤنِمٕژ  ٲس،  زِ  بٕہ  بَرن  جہنم  جِنَو  تہٕ  انسانو  سارِوٕے  سٍتۍ۔"
  },
  {
    "verse_id": 120,
    "translation": "اے  نبیؐ،  یِم  پیغمبرن  ہٕندۍ  قصہٕ  یِم  أسۍ  توٚہۍ  بوزناوان  چِھو،  یِم  چِھ  تِم  چیز،  یِمو  سٍتۍ  أسۍ  تُہُند  دِل  چِھ  مضبوط  کران،  یِمن  منٛز  مِیوٗلُو  تۅہیِہ  حقیقتُک  علم،  تہٕ  ایمان  اَنن  والیٚن  سپٕز  نصیحت  تہٕ  بیدٲری  حٲصل۔"
  },
  {
    "verse_id": 121,
    "translation": "روٗدۍ  تِم  لُکھ  یِم  ایمان  چِھنہٕ  اَنان،  تِمن  ؤنِو  زِ  توٚہۍ  روٗزِو  پننِس  طریقس  پیٚٹھ  کٲم  کران،  تہٕ  أسۍ  چِھ  پننِس  طریقس  پیٚٹھ  کٲم  کران۔"
  },
  {
    "verse_id": 122,
    "translation": "انجامِ  کارُک  کٔرِو  توٚہۍ  تہِ  انتظار  تہٕ  أسۍ  تہِ  چِھ  مُنتظر۔"
  },
  {
    "verse_id": 123,
    "translation": "آسمانن  تہٕ  زمینس  اندر  یِکینژھاہ  چُھپِتھ  چُھ،  سورُے  چُھ  اللہ  تعالیٰ  سٕندِس  قدرت کِس  قبضس  منٛز،  تہٕ  سورُے  معاملہٕ  چُھ  تٔسۍ  کُن  یِوان  رجوع  کرنہٕ۔  لہٰذا،  اے  نبیؐ،  توٚہۍ  کٔرِو  تٔمۍ  سٕنز  عبادت  تہٕ  تٔسۍ  پیٚٹھ  تھٲوِو  بھروسہٕ،  یِکینژھاہ  توٚہۍ  لُکھ  کران  چِھو،  تُہُند  ربّ  چُھنہٕ  تمہِ  نِشہِ  بے خبر۔"
  }
]