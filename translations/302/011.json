[
  {
    "verse_id": 1,
    "translation": "الف  لام  را  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان،یہِ  چھے٘  سۅ)  کتاب  ییٚمِکۍ  آیات  مستحکم  چِھ  بناونہٕ  آمٕتۍ،پتہٕ  چِھ  حکمت  وٲلِس  باخبر (ربّ) سٕندِ  طرفہٕ  تِم  مفصل  بیان  کرنہٕ  آمٕتۍ۔"
  },
  {
    "verse_id": 2,
    "translation": "یہِ  زِاللہ  تعالیٰ  ہس  وَرٲے  مَہ  کٔرِو  تۆہۍ  کٲنسہِ  ہٕنز  عبادت،بے  شک  چُھس  بہٕ  تُہٕندِ  خٲطرٕ  تَس  (اللہ  تعالیٰ)  سٕندِ  طرفہٕ  کھۅژناون  وول  تہٕ  بشارت  دِنہٕ  وول۔"
  },
  {
    "verse_id": 3,
    "translation": "بیٚیہِ  یہِ  زِ  تۆہۍ  مٔنگِو  پننِس  ربّس  مغفرت،  پتہٕ  کٔرِو  تۆہۍ  تٔمۍ  سٕنزِ  بارگاہِ  منٛز  (پزِ  دل  سان)  توبہٕ،سُہ  تھاویٚو  تۅہیہِ  أکِس  مقرر  وقتس  تام  بہترین  متاع  سٍتۍ  عٲش  کرناوان  بیٚیہِ  دِیہِ  پۯتھ  فضیلت  وٲلِس  تٔمۍ  سٕندِ  فضیلتُک  جزا (یعنی  تٔمۍ  کٲژاہ  عمل  تہ  رےاضت  آسہ  کٔرمژ  تمہ  مطٲبق  دےس  اجر  تہ  درجات)،  تہٕ  اگر  تۅہیہِ  بُتھ  پھِرُوٗتیٚلہِ  چُھ  مے٘  تۅہیہِ  پیٚٹھ  اَکہِ  بڑِ  دۅہ  کہ  عذابُک  خوف۔  "
  },
  {
    "verse_id": 4,
    "translation": "تۅہیہِ  چُھو  اللہ  تعالیٰ  سٕے  کُن  پۆت  پھیرُن  تہٕ  سُہ  چُھ  پۯتھ  چیزس  پیٚٹھ  قدرت  تھاوان۔"
  },
  {
    "verse_id": 5,
    "translation": "زٲنِتھ  تھٲوِو!بے  شک  چِھ  تِم (کٲفر) پنٕنۍ  سیٖنہٕ  نۅمراوان  تاکہ  تِم  ہیٚکن  تس (خدایس) نِشہِ (پننیٚن  دِلن  ہُنٛد  حال) ژوٗرِ  تھٲوتھ،خبردار!ییٚمہِ  وقتہٕ  تِم  پنٕنۍ  پَلو  (جسمن  پیٚٹھ)  وَلان  چِھ  سہُ  چُھ  (تمہ  وقتہ  تہِ) تِمہٕ  سارے  کتھہٕ  زانان  یِمہٕ  تِم  کٔھٹِتھ  چِھ  تھاوان  تہٕ  یِمہٕ  تِم  ظٲہر  چِھ  کران،بے  شک  چُھ  سُہ  سیٖنن  ہٕنزٕ (کٔھٹِتھ)  کتھہٕ  وارٕ  پٲٹھۍ  زانن  وول۔"
  },
  {
    "verse_id": 6,
    "translation": "تہٕ  زمینس  منٛز  چُھنہٕ  کانٛہہ  پھیرن  وول  (جاندار)  مگر (یہِ  زِ)  تٔمۍ  سُنٛد  رزق  چُھ  اللہ  تعالیٰ  سٕے (سٕندِس  کرمہٕ  کِس  ذِمس)  پیٚٹھ  بیٚیہِ  چُھ  سُہ  تٔمۍ  سٕنٛدِ  روزنٕچ  جاے  تہٕ  یَتھ  جایہِ  سُہ  امانت  یِیہِ  تھاونہٕ  سۅ  جاے  (تہِ)  زانان،پۯتھ  کانٛہہ  کتھ  چھے٘  روشن  کتابِہ (لوحِ  محفوظس)  منٛز  (درج)۔"
  },
  {
    "verse_id": 7,
    "translation": "تہٕ  سُے  چُھ  (اللہ  تعالیٰ)  ییٚمۍ  آسمان  تہٕ  زمین  (یعنی  آسمانن  ہنٛز  تہٕ  زمین  چہ  ہیٚرِ  مہِ  تہٕ  بٔنِمہِ  کایناتہٕ)  شیٚن  دۅہن  (یعنی  تخلیق  تہٕ  ارتقأکیٚن  شیٚن  دَورن  تہٕ  مرحلن)  منٛزپٲدٕ  کٔرۍتہٕ  تٔمۍ  سٕندِ  اقتدارُک  تخت  اوس  (زمین  تخلیق  کرنہٕ  برونٛہہ)  آبس  پیٚٹھ (تہٕ  تٔمۍ  کٔرۍ  اَمہِ  نِشہِ  زندگی  ہٕنٛدۍ  تمام  آثار  تہٕ  تۆہۍ  پٲدٕ)  تاکہ  سُہ  آزماویو  تۅہیہِ  زِ  تۅہیہِ  منٛزٕ  کُس  چُھ  عملہِ  ہٕنٛدِ  اعتبارٕ  بہترتہٕ  ہرگاہ  تۆہۍ  فرمٲوِو  زِ  تۆہۍ  لُکھ  یِیِو  مرنہٕ  پتہٕ  (زندٕہ  کٔرِتھ) تُلنہٕ  تیٚلہِ  وَنن  کٲفر  یقینا (یہِ) زِ  یہِ  چُھنہٕ  ٹاکارٕہ  جادِ  وَرٲے  کِہِنۍ (تہِ)۔"
  },
  {
    "verse_id": 8,
    "translation": "تہٕ  ہرگاہ  أسۍ  تِمَو  نِشہِ  کینٛژھن  مقرردۅہن  تام  عذاب  پتھ  رَٹون  تیٚلہِ  وَنن  تِم  یقینا  زِ  سُہ  کٔمۍ  چیزن  چُھ  رُکٲوِتھ  تھوومُت؟  خبردار!ییٚمہِ  دۅہ  سُہ  (عذاب)  تِمن  پیٚٹھ  یِیہِ،سُہ  یِیہِ  نہٕ (پتہٕ) یِمَو  نِشہِ  ڈالنہٕ  تہٕ  سُہ  (عذاب) وَلہِ  تِمن  نال  یَتھ  تِم  ہزٕل  ٲسۍ  کران۔"
  },
  {
    "verse_id": 9,
    "translation": "تہٕ  ہرگاہ  أسۍ  انسان  چِھن  پننہِ  طرفہٕ  رحمتُک  مزٕہ  وُچھناوان  پتہٕ  چِھ  أسۍسۅ  (کُنہِ  وجہ  کِنۍ)  واپس  نِوان  تیٚلہِ  چُھ  سُہ  سیٚٹھاہ  دل  ملوٗل  گژھان  (تہٕ)  ناشکرگزار  بنان۔"
  },
  {
    "verse_id": 10,
    "translation": "تہٕ  ہرگاہ  أسۍ  سُہ  (کُنہِ)  نعمتُک  مزٕہ  چِھن  وُچھناوان  تَمہِ  تکلیف  پتہٕ  یُس  تس  ووتمُت  اوس،تیٚلہِ  چُھ  ضرور  ونان  زِ  مے٘  روٗدنہٕ  کانٛہہ  تکلیف،بے  شک  چُھ  سُہ  سیٚٹھاہ  خۅش  سپدن  وول  (تہٕ)  فخرکرن  وول  (بنان)۔"
  },
  {
    "verse_id": 11,
    "translation": "تِمَو  لُکو  وَرٲے  یِمَو  صبر  کۆر  بیٚیہِ  روٗدۍ  نیک  عملہٕ  کران،تِتھیٚن  لُکن  خٲطرٕ  چُھ  مغفرت  تہٕ  بۆڈ  اجر۔"
  },
  {
    "verse_id": 12,
    "translation": "ٲخرچھا  یہِ  ممکن  زِ  (تِہندس  احمقانہ  مطالبس  پیٹھ)  ترٲوِو  تو٘ہۍ  تَمہِ  منٛزٕ  کینہہ  یہِ  تۅہیہِ  کُن  وحی  چُھ  کرنہٕ  آمُت  تہٕ  اَمہِ  سٍتۍ  ہی٘یہِ  تُہُنٛد  (پاک)  سیٖنہٕ  تنگ  سپدُن (اَمہِ  خیالہٕ) زِ  کفار  چِھ  یہِ  ونان  زِ  أمِس  (رسول  صلی  اللہ  علیہ  وسلمس)  پی٘ٹھ  کیازِ  آو  نہٕ  کانٛہہ  خزانہٕ  نٲزل  کرنہٕ  یا  کیازِ  آو  نہٕ  أمِس  سٍتۍ  کانٛہہ  فرشتہٕ!  (یہِ  چُھنہٕ  ہرگز  ممکن۔ اے  رسولِ  معظم!)  تو٘ہۍ  چِھو  صرف  کھۅژناون  وٲلۍ  (کٲنسہِ  چِھو  نہٕ  دنیٲوی  لالٕچ  یا  سزا  دِنہٕ  وٲلۍ)،  تہٕ  اللہ  تعالیٰ  چُھ  پۯ  تھ  چیزس  پی٘ٹھ  رٲچھدر۔"
  },
  {
    "verse_id": 13,
    "translation": "کیا  کفار  چھا  یہِ  ونان  زِ  پیغمبرن  چُھ  یہِ  (قرآن)  پانے  کۆرمُت  تیار،فرمٲوِیوٗکھ، تۆہۍ  (تہِ)  أنۍتو  أتھۍ  ہِوۍ  تیار  کرنہٕ  آمٕتۍ  داہ  سوٗرٕہ  تہٕ  اللہ  تعالیٰ  ہس  وَرٲے  یُس  تہِ  تۆہۍ  (پننہِ  مددٕ  خٲطرٕ)  ناد  دِتھ  أنِتھ  ہیٚکِیوٗن،  أنِیوٗن  اگر  تۆہۍ  پٔزۍیٲرۍ  چِھو۔"
  },
  {
    "verse_id": 14,
    "translation": "(اے  مسلمانو!)  وۅنۍ  ہرگاہ  تِم  تُہٕنز  کتھ  مانن  نہٕ  تیٚلہِ  تھٲوِو  پَژھ  زِ  قرآن  چُھ  فقط  اللہ  تعالیٰ  سٕنٛدِ  عِلمہٕ  سٍتۍ  نٲزل  آمُت  کرنہٕ  بیٚیہِ  یہِ  زِ  تس  وَرٲے  چُھنہٕ  کانٛہہ  معبود،تیٚلہِ  کیا  (وۅنۍ)  روٗزِوٕہ  تۆہۍ  اسلامس  پیٚٹھ  (ثٲبت  قدم)۔  "
  },
  {
    "verse_id": 15,
    "translation": "یِم  لُکھ (فقط) دنیٲوی  زندگی  تہٕ  اَمہِ  کہ  زینتٕکۍ  (پٲراوٕکۍ)  طلب  گار  چِھ،  أسۍ  چِھ  تِہِندیٚن  اعمالن  ہُنٛد  پوٗرِ  پوٗر  بدلہٕ  تِمن  ییٚتھۍ  دنیاہس  منٛز  دِوان  تہٕ  تِمن  چھَنہٕ  اَتھ  (دنیاکِس  معاوضس)  منٛز  کانٛہہ  کمی  یِوان  دِنہٕ۔"
  },
  {
    "verse_id": 16,
    "translation": "یِم  چِھ  تِم  لُکھ  یہِندِ  خٲطرٕ  ٲخرتس  منٛز  کِہِنۍ (حصہٕ) چُھنہٕ (جہنم  کہ) نارٕ  وَرٲے،تہٕ  تِم  سٲری  (اعمال  گٔے  پننہِ  اُخروی  اجرٕ  کہ  حساب  کِنۍ) ضایع  یِم  تِمَو  دنیاہس  منٛز  انجام  ٲسۍ  دِتِمٕتۍ  تہٕ  سُہ (سورُے  کینہہ) سپُد  بٲطل  تہٕ  بے  کار  یہِ  تِم  کران  ٲسۍ  روٗدِمٕتۍ (تِکیازِ  تِہُنٛد  حساب  چُھ  پوٗرٕ  اجرٕ  سان  دنیاسٕے  منٛز  مۅکلاونہٕ  آمُت  تہٕ  ٲخرتس  کِیُت  روٗدنہٕ  کِہِنۍ)۔"
  },
  {
    "verse_id": 17,
    "translation": "سُہ  شخص  یُس  پننِس  ربّ  سٕنٛدِ  طرفہٕ  ٹاکارٕہ  دلیلہِ  پیٚٹھ  چُھ،  بیٚیہِ  چُھ  اللہ  تعالیٰ  سٕنٛدِ  طرفہٕ  اَکھ  گواہ  (قرآن)  تہِ  أمِس  شخصہٕ  سٕندِ  تٲیید  تہٕ  تقویت  خٲطرٕ  آمُت  تہٕ  اَمہِ  برونٛہہ  (آسہِ)  موسیٰ  (علیہ  السلام) سٕنز  کتاب  (تورات)  تہِ  یۅسہٕ  رہنما  تہٕ  رحمت  ٲس  (آمٕژ)  یِمے  لُکھ  چِھ  یَتھ  (قرآنس)  پیٚٹھ  ایمان  انان،کیا  (یہِ)  تہٕ (کٲفر)  فرقو  منٛزٕ  سُہ  شخص  یُس  ییٚمِیُک  (یعنی  قرآنُک)  منکر  چُھ (ہیٚکنہٕ  برابر  ٲسِتھ)  ییٚلہِ  زن  جہنمُک  نارتمۍ  سُنٛد  ٹھکانہٕ  چُھ،لہٰذا  (اے  بوزن  والہِ!)  ژے٘  پٔزی  زِ  ژٕ  گژھکھ  نہٕ  اَتھ  متعلق  رَژھ  تہِ  شکس  منٛز  روزُن،بے  شک  چُھ  یہِ  (قرآن)  چٲنِس  ربّ  سٕنٛدِ  طرفہٕ  حق  البتہ  اکثر  لُکھ  چِھنہٕ  ایمان  انان۔"
  },
  {
    "verse_id": 18,
    "translation": "تہٕ  تس  کھۅتہٕ  بۆڈ  ظٲلم  کُس  ہیٚکہِ  ٲسِتھ  یُس  اللہ  تعالیٰ  ہس  پیٚٹھ  اَپُز  بہتان  چُھ  کھالان،یِتھی  لُکھ  یِن  پننِس  ربّ  سٕنٛدِس  دربارس  منٛز  پیش  کرنہٕ  تہٕ  گواہ  وَننٛ،  یِمَے  چِھ  تِم  لُکھ  یِمَو  پننِس  ربّس  پیٚٹھ  اَپُز  اوس  وۆنمُت،زٲنِتھ  تھٲوِو  زِ  ظٲلمن  پیٚٹھ  چھے٘  اللہ  تعالیٰ  سٕنز  لعنت۔"
  },
  {
    "verse_id": 19,
    "translation": "یِم  لُکھ (دۆیِمیٚن)  اللہ  تعالیٰ  سٕنزِ  وَتہِ  نِشہِ  رُکاوان  چِھ  تہٕ  اَتھ  منٛز  چِھ  ہجر  ژھانڈان،تہٕ  تِمے  لُکھ  چِھ  ٲخرتس  انکار  کرن  وٲلۍ۔"
  },
  {
    "verse_id": 20,
    "translation": "یِم  لُکھ  چِھنہٕ (اللہ  تعالیٰ  ہس) زمینس  منٛز  عٲجز  کٔرِتھ  ہیٚکن  وٲلۍ  تہٕ  نَہ  چُھ  یہِندِخٲطرٕاللہ  تعالیٰ  ہس  وَرٲے  کانہہ  مددگار۔یہِندِ  خٲطرٕ  یِیہِ  عذاب  دۅگنہٕ  کرنہٕ (تِکیازِ) نَہ  اوس  تِمن  (حقٕچ  کتھ) بوزنُک  طاقت  تہٕ  نَہ  ٲسۍ (حق) وُچِھتھٕے  ہیٚکان۔"
  },
  {
    "verse_id": 21,
    "translation": "یِمے  لُکھ  چِھ  یِمَو  پننیٚن  نفسن  نقصان  واتنوو  تہٕ  یِم  بہتان  تِم  گڈان  ٲسۍ  تِم  رٲوۍتِمن (سٲری)۔"
  },
  {
    "verse_id": 22,
    "translation": "یہِ  چُھ  بالکل  حق  زِ  پٔزۍپٲٹھۍ  چِھ  تِمَے  لُکھ  ٲخرتس  منٛز  سارِوٕے  کھۅتہٕ  زیادٕہ  خسارٕہ  تُلن  وٲلۍ۔"
  },
  {
    "verse_id": 23,
    "translation": "بے  شک  یِمَو  لُکو  ایمان  اۆن  تہٕ  نیک  عملہٕ  روٗدۍ  کران  بیٚیہِ  روٗدۍ  پننِس  ربّس  برونٛہہ  کنہِ  عٲجزی  کران  یِمَے  لُکھ  چِھ  اہلِ  جنت  تِم  چِھ  تَتھ  منٛز  ہمیشہ  روزن  وٲلۍ۔"
  },
  {
    "verse_id": 24,
    "translation": "(کٲفر  تہٕ  مسلمان)  دۅشوٕنۍ  فریقن  ہٕنٛز  مثال  چھے٘  أنۍ  سٕنز  تہٕ  زٔرۍسٕنز  تہٕ  (اَتھ  برعکس)  وُچھن  وٲلۍ  سٕنز  تہٕ  بوزن  وٲلۍ  سٕنز  ہِش۔کیا  دۅشوٕنۍ  ہُنٛد  حال  چھا  برابر؟  کیا  تۆہۍ  چِھو  نا  تیٚلہِ  (تہِ)  نصیحت  قبول  کران؟"
  },
  {
    "verse_id": 25,
    "translation": "تہٕ  بے  شک  سوٗزۍ  اَسہِ  نوح (علیہ  السلام) تِہِندِس  قومس  کُن (تِمَو  وۆن  تِمنٛ)،بہٕ  چُھس  تُہٕندِ  خٲطرٕ  ٹاکارٕہ  کھۅژناون  وول (بٔنتِھ  آمُت)۔"
  },
  {
    "verse_id": 26,
    "translation": "زِ  تۆہۍ  مَہ  کٔرِواللہ  تعالیٰ  ہس  ورٲے  کٲنسہِ  ہٕنز  عبادت،مے٘  چُھ  تۅہیہِ  پیٚٹھ  سخت  دۅہ  کہ  عذابُک  (ینُک) خوف۔"
  },
  {
    "verse_id": 27,
    "translation": "پتہٕ  وۆن  تِہِندِ  قوم  کیو  کفر  کرن  والیو  سردارو  تہٕ  جٲگیردارو،اَسہِ  چُھکھ  ژٕ  پان  سٕے  ہیوٗ  اَکھ  بشر  بوزنہٕ  یِوان  تہٕ  اَسہِ  وُچھ  نہٕ  کانٛہہ (معزز  شخص) چٲنۍ  پٲروی  کران  سواے  سانیو  (معاشرٕکیو) کم  وزن  راے  تھاون  والیو  ؤسۍ  پایہِ  لُکو (یِم  زاننہٕ  ماننہٕ  وَرٲے  ژے٘  پتہٕ  پتہٕ  چھی  پکان)،تہٕ  اَسہِ  چھَنہٕ  ژے٘  منٛز  پانس  پیٚٹھ  کانٛہہ  فضیلت  تہٕ  برتری (یعنی  طاقت  تہٕ  اقتدار،مال  و  دولت  یا  چٲنِس  جماعتس  منٛز  بڑیٚن  لُکن  ہٕنز  شمولیت  الغرض  تِیُتھ  کانٛہہ  پہلو) تہِ  اَتھہِ  یِوان  بلکہ  چِھتھ  ژٕ  أسۍ  اَپزِیورسمجھان۔"
  },
  {
    "verse_id": 28,
    "translation": "(نوح  علیہ  السلامن) وۆننکھ،اے  میانہِ  قومہٕ!  ؤنۍ  تو  اگر  بہٕ  پننِس  ربّ  سٕنٛدِ  طرفہٕ  ٹاکارٕہ  ثبوٗتس  پیٚٹھ  تہِ  چُھس  تہٕ  تٔمۍ  آسہِ  مے٘  پننہِ  بارگاہِ  نِشہِ  (خاص)  رحمت  تہِ  عطا  کٔرمٕژ  مگرسۅ  آسہِ  تۅہیہِ  نِشہِ  (اَنیٚن  ہٕنٛدۍ  پٲٹھۍ)  کٔھٹِتھ  تھاونہٕ  آمٕژ،کیا  تیٚلہِ  ہیٚکوٕ  أسۍ  سۅ  تۅہیہِ  جبراً  اَٹس  کھٲلِتھ  ییٚلہِ  زن  تۆہۍتَتھ  ناپسند  چِھو  کران۔"
  },
  {
    "verse_id": 29,
    "translation": "تہٕ  اے  میانہِ  قومہٕ!بہٕ  چُھسَو  نہٕ  تۅہیہِ  اَتھ (دعوتس  تہٕ  تبلیغس) پیٚٹھ  کانٛہہ  مال  و  دولت  (تہِ)  منگان،میون  اجر  چُھ  صرف  اللہ  تعالیٰ  سٕے  (سٕندِس  کرمہٕ  کِس  ذِمس) پیٚٹھ  تہٕ  بہٕ  چُھس  نہٕ  (تُہٕندِ  خٲطرٕ)  تِم  (غریب  تہٕ  پسماندٕہ)  لُکھ  یِمَو  ایمان  چُھ  اۆنمُت  دوٗر  ژلہٕ  ناون  وول  تہِ  کینہہ  (تۆہۍ  مَہ  سمجھوٗکھ  یِم  ؤسۍ  پایہِ  یِمَے  چِھ  در  حقیقت  معزز)۔  بے  شک  چِھ  یِم  لُکھ  پننِس  ربّ  سٕنٛدِ  ملاقاتُک  شرف  حٲصل  کرن  وٲلۍ  تہٕ  مے٘  چِھو  تۆہۍ  درحقیقت  جٲہل (تہٕ  ناسمجھ)  قوم  اَتھہِ  یِوان۔"
  },
  {
    "verse_id": 30,
    "translation": "تہٕ  اے  میانہِ  قومہٕ!اگر  بہٕ  یِم  پانس  نِشہِ  دوٗر  کرکھ  تیٚلہِ  کُس  ہیٚکہِ  مے٘  اللہ  تعالیٰ  ہس  نِشہِ (یعنی  تمۍ  سنٛدِ  غضبہ  نِشہ  بچاونس  منٛز) مددکٔرِتھ،کیا  تۆہۍ  چِھو  نا  غورکران؟"
  },
  {
    "verse_id": 31,
    "translation": "تہٕ  بہٕ  چُھسَو  نہٕ  تۅہیہِ  (یہِ)  ونان  زِ  مے٘  نِشہِ  چِھ  اللہ  تعالیٰ  سٕنٛدۍ  خزانہٕ (یعنی  بہٕ  چُھس  حدٕ  کھۅتہٕ  دولت  مند)  تہٕ  نَہ  (یہِ  زِ) بہٕ  چُھس  (اللہ  تعالیٰ  سٕندِ  وننہٕ  وَرٲے)  پانہٕ  غیب  زانان  تہٕ  نَہ  چُھس  بہٕ  یہِ  ونان  زِ  (انسان  نہٕ  کینہہ)  بہٕ  چُھس  فرشتہٕ  (میٲنۍ  دعوت  چھَنہٕ  کرامتن  ہٕندِس  دعویٰ  ہس  پیٚٹھ  بٔنِتھ)  تہٕ  نَہ  چُھس  تِمن  لُکن  نسبت  یِمن  تُہٕنزٕ  نظرٕ  ؤسۍ  پایہِ  چھے٘  زانان  یہِ  ونان  زِ  اللہ  تعالیٰ  دِیہِ  نہٕ  ہرگز  تِمن  کانٛہہ  رٕژر  (یہِ  چُھ  اللہ  تعالیٰ  سُنٛد  حکم  تہٕ  پۯتھ  شخصہٕ  سُنٛدنصیب)،  اللہ  تعالیٰ  چُھ  بہتر  زانان  یِکینٛژھاہ  تِہِندیٚن  دِلن  منٛز  چُھ،  (ہرگاہ  یہِ  وَنہٕ)  بے  شک  سپدٕ  (تیٚلہِ)  بہٕ  تمی  وقتہٕ  ظٲلِمَو  منٛزٕ۔"
  },
  {
    "verse_id": 32,
    "translation": "تِم  لگۍوننہ،اے  نوح!بے  شک  کٔرٕتھ  ژے٘  اَسہِ  سٍتۍ  لڑٲے  تہٕ  ژے٘  کٔرٕتھ  اَسہِ  سٍتۍ  واریاہ  لڑٲے۔ بس  اَن  وۅنۍ  اَسہِ  پیٚٹھ  سُہ (عذاب)  ییٚمِیُک  ژٕ  اَسہِ  سٍتۍ  وعدٕہ  چُھکھ  کران  ہرگاہ  ژٕ (واقعی) پٔزۍیور  چُھکھ۔"
  },
  {
    "verse_id": 33,
    "translation": "(نوح  علیہ  السلامن) وۆننکھ،سُہ (عذاب) اَنہِ  بس  اللہ  تعالیٰ  ہٕے  تۅہیہِ  پیٚٹھ  ہرگاہ  تٔمۍ  یۆژھ  تہٕ  تۆہۍ  ہیٚکِیوٗن  نہٕ  (سُہ) عٲجز  کٔرِتھ۔"
  },
  {
    "verse_id": 34,
    "translation": "تہٕ  میٲنۍ  نصیحت (تہِ) دِیَو  نہٕ  تۅہیہِ  نفع  یۆدوے  بہٕ  تۅہیہِ  نصیحت  کرنُک  ارادٕہ  کرٕاگر  اللہ  تعالیٰ  ہن  تۆہۍ  گمراہ  کرنُک  ارادٕہ  کۆرمُت  آسہِ،سُہ  چُھ  تُہُنٛد  ربّ،تہٕ  تۆہۍ  یِیِو  تٔسۍ  کُن  واپس  پھِرنہٕ۔"
  },
  {
    "verse_id": 35,
    "translation": "(اے  حبیبِ  مکرّم!) کیا  یِم  لُکھ  چھا  ونان  زِ  پیغمبرن  چُھ  یہِ  (قرآن)  پانے  بنوومُت؟  فرمٲوِیوٗکھ،  اگر  یہ  مے٘  چُھ  بنوومُت  تیٚلہِ  آسہِ  میانہِ  جُرمُک  (وبال)  مے٘  پیٚٹھ  تہٕ  بہٕ  چُھس  تَمہِ  نِشہِ  بٔری  یُس  جرم  تۆہۍچِھو  کران۔"
  },
  {
    "verse_id": 36,
    "translation": "تہٕ  نوحس (علیہ  السلام) کُن  آیہِ  وحی  کرنہٕ  زِ  (وۅنۍ)  اَنہِ  نہٕ  ہرگز  چانہِ  قومہٕ  منٛزٕ  (بیٚیہِ)  کانٛہہ  ایمان  تِمَو  وَرٲے  یِمَو  (وُنِیستام)  ایمان  چُھ  اۆنمُت،لہٰذا  مَہ  سپدِو  تۆہۍ  تِہٕنزو  (انکار  کرنہ  چو  تہٕ  ٹسنہ  ژٹنہٕ  چو)  کامیو  سٍتۍ  دل  ملوٗل۔"
  },
  {
    "verse_id": 37,
    "translation": "تہٕ  ژٕ  بناو  سانہِ  حکمہٕ  مطٲبق  اَسہِ  برونٛہہ  کنہِ  اَکھ  ناو  تہٕ  ظٲلمن  متعلق  کٔرۍ  زیٚنہٕ  مے٘  سٍتۍ  (کانٛہہ)  کتھ،تِم  یِن  ضرورغرق  کرنہٕ۔"
  },
  {
    "verse_id": 38,
    "translation": "تہٕ  نوح  (علیہ  السلام)  روٗدۍ  ناو  بناوان  تہٕ  ییٚلہِ  تہِ  تِہِندِ  قومٕکۍ  سردار  تِمن  کِنۍ  نیرہن،  تِمن  ٲسۍ  ہزٕل  کران۔نوح  (علیہ  السلام)  ٲسۍ  (تِمن  درجواب)  ونان،  اگر (از) تۆہۍ  اَسہِ  سٍتۍ  ہزٕل  چِھو  کران  تیٚلہِ  کرو  أسۍتہِ  (پگاہ)  تۅہیہِ  سٍتۍ  ہزٕل  یِتھہٕ  پٲٹھۍ  تۆہۍہزٕل  چِھو  کران۔"
  },
  {
    "verse_id": 39,
    "translation": "لہٰذا  زٲنِو  تۆہۍ  عنقریب  زِ  کس  پیٚٹھ  یِیہِ (دُنیاہس  منٛزٕے) عذاب  یُس  تس  ذلیل  تہٕ  رسوا  کرِ  تہٕ (پتہٕ  کس  پیٚٹھ  چُھ  ٲخرتس  منٛز  تہِ) ہمیشہ  قٲیِم  روزن  وول  عذاب  وسان؟"
  },
  {
    "verse_id": 40,
    "translation": "وۅنۍییٚلہِ  سون  (عذابُک)  حُکم  آو  تہٕ  تندوٗرس  لٔج  (آب  کیٚن  ناگن  ہٕنٛدۍ  پٲٹھۍ)  وُزٕنۍ  (پتہٕ)  فرموو  اَسہِ،  (اے  نوح!)  اَتھ  ناوِ  منٛز  کرُکھ  پۯتھ  جنسہٕ  منٛزٕ  (نرتہٕ  مادٕہ)  دۅن  عددن  پیٚٹھ  مشتمل  جوٗرۍ  سوار  تہٕ  پنٕنۍ  گرِکۍ  بٲژ  تہِ  (تُلُکھ)  تِمَو  وَرٲے  یِمن  پیٚٹھ (ہلاکتُک) فرمان  گۅڈے  چُھ  صٲدر  سپُدمُت  تہٕ  ییٚمۍ  کٲنسہِ  ایمان  چُھ  اۆنمُت  (سُتہِ  تُلُن  سٍتۍ)،  تہٕ  کینٛژھو (لُکو) وَرٲے  اوس  نہٕ  تِمن  سٍتۍکٲنسہِ  ایمان  اۆنمُت۔"
  },
  {
    "verse_id": 41,
    "translation": "تہٕ  نوح  ہن  (علیہ  السلام) وۆنٛ،  تۆہۍ  لُکھ  گٔژِھو  اَتھ  منٛز  سوار  اللہ  تعالیٰ  سٕندی  ناوٕ  سٍتۍ  چُھ  اَمِیُک  پکُن  تہٕ  اَمِیُک  ٹٔھہرُن۔  بے  شک  چُھ  میون  ربّ  واریاہ  بۆڈ  بخشن  وول  سیٚٹھاہ  مہربان۔"
  },
  {
    "verse_id": 42,
    "translation": "تہٕ  سۅ  ناو  ٲس  تم  ہیتھ  پہاڑن  ہِشن  (طوٗفٲنۍ)  لہرن  منٛزپکان  زِ  نوح  ہن  (علیہ  السلام)  کۆر  پننِس  نیٚچوِس  آلَو  تہٕ  سُہ  اوس  تِمن  نِشہِ  بیۆن  (کٲفرن  سٍتۍ)  کھڑا،اے  میانہِ  گۆبرا!  اَسہِ  سٍتۍ  گژھ  سوار  تہٕ  کٲفرن  سٍتۍ  مَہ  روز۔  "
  },
  {
    "verse_id": 43,
    "translation": "تٔمۍ  وۆنٛ،  بہٕ  رَٹہٕ  وُنۍ (ناوِ  کھسنہٕ  بجایہِ) کُنہِ  پہاڑُک  سہارٕہ (یعنی  بالس  پیٚٹھ  کھسہٕ) سُہ  بچاوِ  مے٘  آبہٕ  نِشہِ۔نوح  ہن (علیہ  السلام) وۆن،  از  چُھنہٕ  اللہ  تعالیٰ  سٕندِ  عذاب  نِشہِ  کانٛہہ  بچاوَن  وول  مگر  تس  شخصس  یس  پیٚٹھ  سُے  (اللہ  تعالیٰ)  رحم  کرِ،أتھۍ  سٍتۍ  آیہِ  دۅشوٕنۍ (یعنی  مٲلِس  تہٕ  گۆبرس) درمیان (طوفٲنی) لہر  پتہٕ  گۆو  سُہ  غرق  سپدن  والیو  منٛزٕ۔"
  },
  {
    "verse_id": 44,
    "translation": "تہٕ (ییٚلہِ  نوح  سٕنزِ  ناوِ  وَرٲے  سٲری  لُکھ  غرق  سپدِتھ  ہلاک  گٔے  پتہٕ) آو  حکم  دِنہٕ،  اے  زمین!پَنُن  آب  نیٚنگلاو  تہٕ  اے  آسمان!ژٕ  کر  قرار،تہٕ  آب  آو  خشک  کرنہٕ،تہٕ  کٲم  آیہِ  مۅکلاونہٕ  تہٕ  ناو  کۆر  جودی  پہاڑس  پیٚٹھ  قرار،تہٕ  فرماونہٕ  آو  زِ  ظٲلمن  خٲطرٕ  چُھ  (رحمت  نِشہِ)  دوٗریٚر۔"
  },
  {
    "verse_id": 45,
    "translation": "تہٕ  نوح  ہن (علیہ  السلام) لوے  پننِس  ربّس  ناد  تہٕ  کۆرُن  عرض،اے  میانہِ  ربّہ!بے  شک  اوس  میون  نیچُو  (تہِ)  میانیٚو  بٲژَو  منٛزٕ  تہٕ  یقینا  چُھ  چون  وعدٕہ  پۆز  تہٕ  ژٕ  چُھکھ  سارِوٕے  کھۅتہٕ  بۆڈ  حٲکم۔"
  },
  {
    "verse_id": 46,
    "translation": "ارشاد  سپُد،اے  نوح!بے  شک  چُھنہٕ  سُہ  چانیٚن  بٲژن  منٛز  شٲمل  تِکیازِ  تٔمۍ  سٕنز  عمل  ٲس  نہٕ  جان  لہٰذا  ٲسۍ  زیٚو  نہٕ  مے٘  سُہ  سوال  کران  ییٚمِیُک  نہٕ  تۅہیہِ  علم  آسہِ،بہٕ  چُھسو  تۅہیہِ  نصیحت  کران  خبر  ژٕما  سپدکھ  (نتہٕ) نادانو  منٛزٕ۔"
  },
  {
    "verse_id": 47,
    "translation": "(نوح  علیہ  السلامن)  کۆرن  عرض،اے  میانہِ  ربّہ!  بہٕ  چُھس  اَمہِ  کتھہِ  نِشہِ  چون  پناہ  منگان  زِ  بہٕ  کرے  ژے٘  سُہ  سوال  ییٚمِیُک  نہٕ  مے٘  کینہہ  علم  آسہِ،تہٕ  ہرگاہ  ژٕ  مے٘  مغفرت  کرکھ  نہٕ  تہٕ  مے٘  پیٚٹھ  رحم  کرکھ  (نہٕ)  بہٕ  سپدٕ  (تیٚلہِ)  خسارٕہ  تُلن  والیو  منٛزٕ۔"
  },
  {
    "verse_id": 48,
    "translation": "فرماونہٕ  آو،اے  نوح!  (ناوِ  منٛزٕ)  ؤسو  بۅن  سانہ  طرفہ  سلامتی  تہٕ  برکٔژ  ہیتھ  یِم  تۅہیہِ  پیٚٹھ  چِھ  تہٕ  بیٚیہِ  چِھ  تِمن  جمٲژن  پیٚٹھ  یِم  ژے٘  سٍتۍ  چِھ،تہٕ  کینہہ  جمٲژ  آسن  (آیندٕہ  تہِ)  تِژھ  یِمن  أسۍ (دنیٲوی  نعمتو  سٍتۍ) فٲیدٕہ  واتناوَو  پتہٕ  واتہِ  تِمن  سانہِ  طرفہٕ  دگ  تُلوُن  عذاب۔"
  },
  {
    "verse_id": 49,
    "translation": "یہِ (بیان)  چُھ  (تِمَو) غیب  چو  خبرو  منٛزٕ  یِمہٕ  أسۍ  تۅہیہِ  کُن  چِھ  وحی  کران،اَمہِ  برونٛہہ  نَہ  ٲسوٕ  تۆہۍ  یِمہٕ  زانان  تہٕ  نَہ  تُہُنٛد  قوم،لہٰذا  کٔرِو  تۆہۍ  صبر۔بے  شک  چُھ  بہتر  انجام  پرہیزگارنٕے  خٲطرٕ۔"
  },
  {
    "verse_id": 50,
    "translation": "تہٕ  (اَسہِ  سوٗز)  قومِ  عادس  کُن  تِہُنٛد  بوے  ہود  (علیہ  السلام)،  تِمَو  وۆن،  اے  میانہِ  قومہٕ  !  اللہ  تعالیٰ  سٕنز  عبادت  کٔرِو  تس  وَرٲے  چُھنہٕ  تُہٕندِ  خٲطرٕ  کانٛہہ  معبود،تۆہۍ  چِھو  اللہ  تعالیٰ  ہس  پیٚٹھ  (شریک  تھاونُک)  محض  بہتان  گنڈن  وٲلۍ۔"
  },
  {
    "verse_id": 51,
    "translation": "اے  میانہِ  قومہٕ!  بہٕ  چُھسَو  نہٕ  تۅہیہِ  یَتھ  (دعوتس  تہٕ  تبلیغس)  پیٚٹھ  کانٛہہ  اجر  منگان،میون  اجر  چُھ  تٔمۍ (سٕندِ) سےٕ (کرم  چہ  ذِمہٕ  دٲری)  پیٚٹھ  ییٚمۍ  بہٕ  پٲدٕ  چُھنس  کۆرمُت،  کیا  تۆہۍ  چِھو  نا  ہیٚوان  عقلہِ  کٲم۔"
  },
  {
    "verse_id": 52,
    "translation": "تہٕ  اے  لوٗکو!تۆہۍ  مٔنگِو  پننِس  ربّس  (گناہن)  مغفرت  پتہٕ  کٔرِو  تٔمۍ  سٕنزِ  بارگاہِ  منٛز  (پَزِ  دلہٕ)  رجوع،سُہ  سوزیٚو  تۅہیہِ  آسمان  پیٚٹھہٕ  زوردار  بٲرش  تہٕ  تُہٕندِس  طاقتس  پیٚٹھ  کرِ  (مزید)  طاقتُک  اضافہٕ  تہٕ  تۆہۍ  کٔرۍزیٚو  نہٕ  مجرم  بٔنتِھ  تٔمۍ  سٕنز  روگردٲنی!۔"
  },
  {
    "verse_id": 53,
    "translation": "تِمَو  وۆن،  اے  ہود!ژٕ  چُھکھ  نہٕ  اَسہِ  نِشہِ  کانٛہہ  واضح  ثبوت  ہیٚتھ  آمُت  تہٕ  نَہ  چِھ  أسۍ  چانہِ  وَننہٕ  سٍتۍ  پنٕنۍ  معبود  تۯاوَن  وٲلۍ  تہٕ  نَہ  چِھ  أسۍ  ژے٘  پیٚٹھ  ایمان  اَنن  وٲلۍ۔"
  },
  {
    "verse_id": 54,
    "translation": "أسۍ  ہیٚکو  نہٕ  اَمہِ  وَرٲے  (کِہِنۍ)  ؤنِتھ  زِ  سانیو  معبودَو  منٛزٕ  چُھنکھ  ژٕ  کٔمۍ  تام  (دماغ  ڈلنہٕ  چہ)  بیمارِ  منٛز  مبتلا  کۆرمُت۔  ہود  ن  (علیہ  السلام)  وۆن،  بے  شک  چُھسَن  بہٕ  اللہ  تعالیٰ  گواہ  بناوان  تہٕ  تۆہۍ  تہِ  روٗزِو  گواہ  زِ  مے٘  چُھنہ  تمن  سٍتۍ  کانٛہہ  تعلق  یِم  تۆہۍ  شریک  چھووکھ  گٕنزراوان۔"
  },
  {
    "verse_id": 55,
    "translation": "تس  (اللہ  تعالیٰ  ہس)  وَرٲے  کٔرِو  تۆہۍ  سٲری  (تُہٕندیٚو  بٲطل  معبودَو  سان)  رٔلِتھ  مے٘  خلاف  (کانٛہہ)  تدبیر،  پتہٕ  مَہ  دِیِو  مے٘  مہلت  تہِ!۔"
  },
  {
    "verse_id": 56,
    "translation": "بے  شک  چُھ  مے٘  اللہ  تعالیٰ  ہس  پیٚٹھ  توکل  کۆرمُت  یُس  میون (تہِ)  چُھ  ربّ،  تُہُنٛد (تہِ) چُھ  ربّ  تہٕ  کانٛہہ  پکن  وول (جاندار) چُھنہٕ  تِیُتھ  مگرسُہ  چُھ  تس  تٔمۍ  سند  ژھاگہِ  رٔٹِتھ (یعنی  مکمل  پٲٹھۍ  چُھ  تٔمۍ  سٕندِس  قدرت  کِس  قبضس  منٛز)۔بے  شک  چُھ  میون  ربّ  (حقس  تہٕ  عدلس  منٛز) سیٚزِ  وَتہِ  پیٚٹھ (پکنہٕ  سٍتۍ  میلان)۔"
  },
  {
    "verse_id": 57,
    "translation": "پتہٕ  تہِ  ہرگاہ  تۆہۍ  بُتھ  پھِرِو  تیٚلہِ  چِھ  مے٘  پٔزۍپٲٹھۍ  تِم (تمام  احکام) تۅہیہِ  واتنٲوِمٕتۍ  یِم  ہیٚتھ  بہٕ  تۅہیہِ  نِشہِ  سوزنہٕ  چُھس  آمُت،تہٕ  میون  ربّ  بناوِ  تُہٕنزِ  جایہِ  بیٚیہِ  کُنہِ  قومس  قٲیِم  مقام،تہٕ  تۆہۍ  ہیٚکِو  نہٕ  تس  کانٛہہ  دَدارٕ  واتنٲوِتھ۔  بے  شک  چُھ  میون  ربّ  پۯتھ  چیزس  پیٚٹھ  رٲچھدر۔"
  },
  {
    "verse_id": 58,
    "translation": "تہٕ  ییٚلہِ  سون  (عذابُک)  حُکم  آو  اَسہِ  بچوو  (پتہٕ)  ہود  (علیہ  السلام)  تہٕ  تِمن  سٍتۍ  ایمان  وٲلۍ  پننہِ  رحمتہٕ  سٍتۍ،تہٕ  اَسہِ  بخُش  تِمن  سخت  عذاب  نِشہِ  نجات۔"
  },
  {
    "verse_id": 59,
    "translation": "تہٕ  یہِ  چُھ (قومِ) عاد  یِمَو  پننِس  ربّ  سٕندیٚن  آیاتن  انکار  کۆر  بیٚیہِ  کٔرٕکھ  پننیٚن  رسولن  ہٕنز  نافرمٲنی  تہٕ  پۯتھ  جٲبر  (تہٕ  تکبروٲلِس)  حق  کِس  دشمن  سٕنٛدِ  حکمٕچ  کٔرٕکھ  پٲروی۔"
  },
  {
    "verse_id": 60,
    "translation": "تہٕ  یَتھ  دنیاہس  منٛز  (تہِ)  آیہِ  تِمن  پتہٕ  لعنت  اَگادِ  کرنہٕ  تہٕ  قیامت  کہ  دۅہ  (تہِ  گژھیٚکھ  اَگادِ)۔  یاد  تھٲوِو  زِ  (قومِ)  عادن  اوس  پننِس  ربّس  سٍتۍکفرکۆرمُت۔  خبردار!  ہود  (علیہ  السلام)  سٕندِ  عاد  قومہٕ  خٲطرٕچُھ  (رحمت  نِشہِ) دوٗریٚر۔"
  },
  {
    "verse_id": 61,
    "translation": "تہٕ  (اَسہِ  سوٗز  قومِ)  ثمودس  کُن  تِہُنٛد  بوے  صالح  (علیہ  السلام)۔  تِمَو  وۆن،  اے  میانہِ  قومہٕ!  اللہ  تعالیٰ  سٕنز  عبادت  کٔرِو  تُہٕنٛدِ  خٲطرٕ  چُھنہٕ  تس  وَرٲے  کانٛہہ  معبود،تٔمی  کٔرۍ  نَو  تۆہۍ  زمین  نِشہِ  پٲدٕ  تہٕ  اَتھ  منٛز  کٔرِنَو  تۆہۍ  آباد  لہٰذا  مٔنگوِ  تۆہۍ  تس  معٲفی  پتہٕ  کٔرِو  تَس  برونٛہہ  کَنہِ  توبہٕ۔بے  شک  چُھ  میون  ربّ  قریب،  دُعاچُھ  قبول  کرن  وول۔"
  },
  {
    "verse_id": 62,
    "translation": "تِمَو  وۆن،  اے  صالح!ییٚمہِ  برونٛہہ  اوسُکھ  سٲنِس  قومس  منٛز  ژٕے  امیدن  ہُنٛد  مرکز(یعنی  ژیے  سٍتۍ  آسہٕ  سانہِ  اُمیدٕوابستہٕ)،کیا  ژٕ  چُھکھہٕ  اَسہِ  تِمن  (پۅتلیٚن)  ہٕنز  پوٗزا  کرنہٕ  نِشہِ  ٹھاکھ  کران  یہِٕنز  پوٗزا  سٲنۍ  مٲلۍ  بُڈِ  بب  کران  چِھ  روٗدِمٕتۍ؟  تہٕ  یَتھ  (توحیدس)  کُن  ژٕ  اَسہِ  ناد  چُھکھ  دِوان  یقینا  چِھ  أسۍ  تَتھ  متعلق  بٔڑِس  اضطراب  پٲدٕ  کرن  وٲلِس  شکس  منٛز۔"
  },
  {
    "verse_id": 63,
    "translation": "صالح  ہن  (علیہ  السلام)  وۆن،  اے  میانہِ  قومہٕ!  ہَناکٔرۍتَوغور  اگر  بہٕ  پننِس  ربّ  سٕندِ  طرفہٕ  ٹاکارٕہ  دلیلہِ  پیٚٹھ  (قٲیِم)  چُھس  تہٕ  مے٘  چھے٘  تٔمۍ  سٕنٛدِ  طرفہٕ  (خاص)  رحمت  نصیب  سپٕزمٕژ،  (اَمہِ  پتہٕ  تٔمۍ  سٕنٛدۍ  احکام  تۅہیہِ  تام  نَہ  واتنٲوِتھ)  اگر  بہٕ  تٔمۍ  سٕنز  نافرمٲنی  کرٕ  تیٚلہِ  کُس  شخص  چُھ  یُس  اللہ  تعالیٰ  ہس  نِشہِ  (یعنی  تمۍسٕندِ  عذاب  نِشہ)  بچاونس  منٛز  مے٘  مدد  کرِ؟  لہٰذا  ہیٚکوِ  نہٕ  نقصان  واتناونہٕ  وَرٲے  تۆہۍمے٘  (بیٚیہِ) کُنہِ  چیزس  منٛز  اضافہٕ  کٔرِتھ۔"
  },
  {
    "verse_id": 64,
    "translation": "تہٕ  اے  میانہِ  قومہٕ!یہِ  چھے٘  اللہ  تعالیٰ  سٕنز (خاص  طریقہٕ  پٲدٕ  کرنہٕ  آمٕژ) اونٹِنۍ (یۅسہٕ) تُہٕندِ  خٲطرٕ  چھے٘  نشٲنیٚ  لہٰذا  تھٲوِیوٗن  یہِ  آزاد (یہِ) روزِ  اللہ  تعالیٰ  سٕندِس  زمینس  منٛز  کھیٚوان  تہٕ  أمِس  واتنٲوۍ  زیٚو  نہٕ  کانٛہہ  تکلیف  نَتہٕ  رَٹیو  تۅہیہِ  جلدٕے (واقع  سپدن  وول) عذاب۔"
  },
  {
    "verse_id": 65,
    "translation": "پتہٕ  کٔرسۅ  تِمَو (ٹٕکہٕ  نٲرژٔٹِتھ) ذبح،صالح  ہن  (علیہ  السلام) وۆن،  تۆہۍکٔرِو  (وۅنۍ)  پننیٚن  گھرن  منٛز  (صرف)  تریٚن  دۅہن  (تام)  عٲش،یہِ  چُھ  وعدٕہ  یُس  (زٕہٕنٛۍ)  اَپُز  نیرِنہٕ۔"
  },
  {
    "verse_id": 66,
    "translation": "پتہٕ  ییٚلہِ  سون  (عذابُک)  حکم  آواَسہِ  بچٲوۍصالح  (علیہ  السلام)  بیٚیہِ  یِم  تِمن  سٍتۍ  ایمان  اَنن  وٲلۍ  ٲسۍ  پننہِ  رحمت  کہ  بٲعث  تہٕ  تَمہِ  دۅہ  چہ  خٔجِل  زٔدی  نِشہِ (تہِ  بخشُکھ  نجات)۔  بے  شک  چُھ  تُہُنٛد  ربّٕے  طاقت  ور  غٲلب۔"
  },
  {
    "verse_id": 67,
    "translation": "تہٕ  ظٲلم  لُکھ  رٔٹۍ  ہٲبت  ناک  آوازِ  پتہٕ  ٲسۍ  تِم  صبحٲے  تِتھہٕ  پٲٹھۍ  زِ  پننیٚن  گرن  منٛز  روٗدۍ (مۅردٕ  حالتس  منٛز) دُبہٕ  پیٚتھ۔"
  },
  {
    "verse_id": 68,
    "translation": "زَنتہٕ  تِم  تِمن  منٛز  بٔسۍمٕتی  ٲسۍ  نہٕ،یاد  تھٲوِو!  (قومِ)  ثمودن  اوس  پننِس  ربّس  سٍتۍ  کفرکۆرمُت۔خبردار!  (قومِ)  ثمودس  خٲطرٕچُھ  (رحمت  نِشہِ)  دوٗریٚر۔"
  },
  {
    "verse_id": 69,
    "translation": "تہٕ  بے  شک  آے  سٲنۍ  سوزنہٕ  آمٕتۍ  فرشتہٕ  ابرہیمس  (علیہ  السلام)  نِشہِ  خۅش  خبر  ہیٚتھ،تِمَو  کٔرسلام،  ابراہیمن  (علیہ  السلام)  تہِ  ؤنۍ (درجواب) سلام،پتہٕ  کۆر  نہٕ (ابرہیم  علیہ  السلامن) ژیر  اۆت  تام  زِ  (تِہٕنز  خٲطر  دٲری  خٲطرٕ)  اۆنُکھ  اَکھ  بُزمُت  وۆژھ۔"
  },
  {
    "verse_id": 70,
    "translation": "پتہٕ  ییٚلہِ  (ابراہیم  علیہ  السلامن) وُچھن  زِ  تِہِندۍ  اَتھہٕ  چِھنہٕ  اَتھ  (کھیٚنس)  کُن  وۅتھان،تٔمۍ  زٲنۍ  تِم  غارزان  تہٕ  (پننِس) دِلس  منٛز  لگۍ  تِمَو  نِشہِ  ہنا  خوف  محسوس  کرنہ،تِمَو  وۆن،  تۆہۍ  مَہ  کھوٗژِو!أسۍ  چِھ  قومِ  لوطس  کُن  سوزنہٕ  آمٕتۍ۔"
  },
  {
    "verse_id": 71,
    "translation": "تہٕ  تِہٕنز  خاندارِنۍ (سارہ) ٲس  (نکھے)  وۅدٕنۍ،  تَس  آو  اَسُن،  پتہٕ  دِژ  اَسہِ  تِمن  (یعنی  تِہِنزِ  خاندارِنہِ)  اسحاق  (علیہ  السلام)  سٕنز  تہٕ  اسحاق (علیہ  السلام)  سٕنٛدِ  پتہٕ  یعقوب  (علیہ  السلام)  سٕنز  بشارت۔"
  },
  {
    "verse_id": 72,
    "translation": "سۅ  لٔج  وننہ،  ہاے  یہِ  کیا!کیا  مے٘  زیٚوِیا  شُر  ییٚلہِ  زن  بہٕ  بُڑٕ (گٔمٕژ) چھَس  تہٕ  میون  یہِ  خاندار (تہِ) چُھ  بُڑٕ؟  بے  شک  چُھ  یہِ  عجیب  چیز۔"
  },
  {
    "verse_id": 73,
    "translation": "فرشتو  وۆن،  کیا  ژٕ  چھَکھہٕ  اللہ  تعالیٰ  سٕندِس  حکمس  پیٚٹھ  تعجب  کران؟  اے  گرٕوالیو!تۅہیہِ  پیٚٹھ  چھے٘  اللہ  تعالیٰ  سٕنز  رحمت  تہٕ  تٔمۍ  سٕنزٕ  برکت،بے  شک  چُھ  سُہ  تعریفن  قٲبل  تھَدِ  پایُک۔"
  },
  {
    "verse_id": 74,
    "translation": "وۅنۍ  ییٚلہِ  ابراہیمس (علیہ  السلام) خوف  ژۆل  تہٕ  تِمن  نِشہِ  وٲژ  بشارت،پتہٕ  لٔگۍ  اَسہِ  (یعنی  فرشتن)  سٍتۍ  قومِ  لوطس  متعلق  ژُونہِ۔"
  },
  {
    "verse_id": 75,
    "translation": "بے  شک  ٲسۍ  ابراہیم  (علیہ  السلام)  سیٚٹھاہ  بُردبار،آہ  و  زٲری  کرن  وٲلۍ،پۯتھ  حالس  منٛز  اَسہِ  کُن  رجوع  کرن  وٲلۍ۔"
  },
  {
    "verse_id": 76,
    "translation": "(فرشتو  وۆن)،  اے  ابراہیم!اَمہِ  (کتھہِ) نِشہِ  کٔرِو  درگزر  (یعنی  یہِ  کتھ  تۯٲوِو)،  بے  شک  چُھ  وۅنۍ  تُہٕندِس  ربّ  سُند (عذابُک)  حُکم  ووتمُت،تہٕ  تِمن  چُھ  عذاب  واتنس  تیار  یُس  واپس  ہیٚکہِ  نہٕ  پھِرنہٕ  یِتھ۔"
  },
  {
    "verse_id": 77,
    "translation": "تہٕ  ییٚلہِ  سٲنۍ  سوزنہٕ  آمٕتۍ  فرشتہٕ  لوطس  (علیہ  السلام)  نِشہِ  آے  (پتہٕ)  سپٕدۍ  تِم  تِہِندِ  یِنہٕ  کِنۍ  پریشان  تہٕ  تِہِندِ  بٲعث  گۆو (تِہُنٛد) طاقت  کم  تہٕ  لٔگۍ  وَننہِ،یہِ  چُھ  سیٚٹھاہ  سخت  دۅہ  (فرشتہٕ  ٲسۍ  سیٚٹھاہ  مٲرۍ  مٔندۍ  تہٕ  حضرت  لوط  علیہ  السلامس  اوس  پننہِ  قوم  کہ  بُرٕ  عادتُک  پَے  لہٰذا  سپٕدۍ  تَمہِ  فتنہٕ  کہ  اندیشہِ  کِنۍ  پریشان  یُس  ممکن  اوس)۔"
  },
  {
    "verse_id": 78,
    "translation": "(پتہٕ  سَپُد  تی  ییٚمِیُک  تِمن  اندیشہ  اوس) تہٕ  لوط (علیہ  السلام)  سُنٛد  قوم  آو  (پٔژھیٚن  ہٕنز  خبر  بوزٲنی)  تِمن  نِشہِ  دَوان  دَوان،  تہٕ  تِم  ٲسۍ  گۅڈے  بُرٕ  کامہِ  کران۔لوطن  (علیہ  السلام)  وۆن،  اے  میانہِ  (نافرمان)  قومہٕ!یِمہٕ  چھَومیانہِ  (قوم  چہ)  کورِ،  یِمہٕ  چھے٘  تُہٕندِ  خٲطرٕ (بطریقِ  نکاح)  پاک  تہٕ  حلال،لہٰذا  کھوٗژِو  تۆہۍ  اللہ  تعالیٰ  ہس  تہٕ  میانیٚن  پژھیٚن  منٛز  مَہ  کرِو  مے٘  (پننہِ  بے  حیٲیی  ہٕنٛدِ  بٲعث)  رُسوا!  کیا  تۅہیہِ  منٛزٕ  چُھنا  کانٛہہ  نیک  سیرت  انسان؟"
  },
  {
    "verse_id": 79,
    "translation": "تِمَو  وۆن،  ژے٘  چھے  وارٕ  پٲٹھۍ  پَے  زِ  اَسہِ  چُھنہٕ  چانیٚن (قوم  چن) کوریٚن  سٍتۍ  کانٛہہ  غرض،تہٕ  ژٕ  چُھکھ  پٔزۍپٲٹھۍزانان  یِکینٛژھاہ  أسۍ  یژھان  چِھ۔"
  },
  {
    "verse_id": 80,
    "translation": "لوطن  (علیہ  السلام) و  ۆن،  کاش!مے٘  منٛز  آسِہے  تۅہیہِ  سٍتۍ  مقابلہ  کرنٕچ  ہمت  یا  ہیٚکہٕ  ہا  بہٕ  (اَز)  کُنہِ  مضبوط  قلعس  منٛز  پناہ  نِتھ  (یعنی  چھَپن  جاے  حٲصل  کٔرِتھ)۔  "
  },
  {
    "verse_id": 81,
    "translation": "(پتہٕ)  لٔگۍ (فرشتہٕ) وَننہِ،اے  لوط!أسۍ  چِھ  چٲنِس  ربّ  سٕنٛدۍ  سوزنہٕ  آمٕتۍ۔  یِم  لُکھ  ہیٚکن  نہٕ  ژے٘  تام  ہرگز  وٲتِتھ،وۅنۍ  نیٖرِو  تۆہۍ  پنٕنۍ  گرٕکۍ  بٲژ  ہیٚتھ  رٲژ  ہٕنٛدِس  کینٛژھس  حصس  منٛز  تہٕ  تۅہیہِ  منٛزٕ  گژِھہ  نہٕ  کانٛہہ  پۆت  نظر  دِیُن  مگرپنٕنۍ  خاتون (تُلۍ  زیٚن  نہٕ  سٍتۍ)  پٔزۍپٲٹھۍ  چُھ  تس  (تہِ)  سُے  (عذاب)  واتن  وول  یُس  یِمن  واتہِ۔  بے  شک  چُھ  یہُِند (عذابُک) مقرر  وقت  صُبح (ہُک  وقت)،کیا  صُبح  چُھنا  نزدیک؟"
  },
  {
    "verse_id": 82,
    "translation": "پتہٕ  ییٚلہِ  سون  (عذابُک)  حُکم  ووت،اَسہِ  بنوو  اَمہِ  بستی  ہُنٛد  پیٚٹھِم  حصہٕ (تَلُک  پیٚٹھ  کٔرِتھ) بٔنِم  حصہٕ  تہٕ  اَسہِ  وٲلۍ  تتھ  پیٚٹھ  پل  تہٕ  پے  نہٕ  آمژِ  میٚژِ  ہٕنزٕ  کنہِ  یِمہٕ  پیۆٹھُس  پیٚٹھ (تہہ  بہ  تہہ) پیٚوان  روزٕ۔  "
  },
  {
    "verse_id": 83,
    "translation": "یِمہٕ  تُہٕندِس  ربّ  سٕنٛدِ  طرفہٕ  نشان  زدٕہ  آسہٕ  کرنہٕ  آمژٕ،تہٕ  یہِ (کنیٚن  ہُنٛد  عذاب) چُھنہٕ  (وُنہِ  تہِ) ظٲلمو  نِشہِ  دوٗر  کینہہ۔"
  },
  {
    "verse_id": 84,
    "translation": "تہٕ  (اَسہِ  سوٗز) مدیَن  (کیٚن  لُکن)  کُن  تِہُنٛد  بوے  شعیب (علیہ  السلام)  تٔمۍ  وۆن،  اے  میانہِ  قومہٕ!اللہ  تعالیٰ  سٕنز  عبادت  کٔرِو  تُہٕندِ  خٲطرٕ  چُھنہٕ  تس  وَرٲے  کانٛہہ  معبود،تہٕ  میننس  تولنس  منٛز  مَہ  ٲسِو  کمی  کران  بے  شک  چُھسَو  بہٕ  تۆہۍ  پاپر  جاہ  وُچھان  تہٕ  بہٕ  چُھس  تۅہیہِ  پیٚٹھ  تِتھہِ  دۅہ  کہ  عذابُک  خوف  کران  (محسوس)  یُس  (تۅہیہِ)  نال  ولن  وول  چُھ۔"
  },
  {
    "verse_id": 85,
    "translation": "تہٕ  اے  میانہِ  قومہٕ!  تۆہۍ  ٲسِو  مینُن  تہٕ  تولُن  انصاف  سان  پوٗرٕکران  تہٕ  لُکن  مَہ  ٲسِو  تِہِندۍ  چیز  چھۆنۍ  توٗلِتھ  دِوان  تہٕ  فسادکرن  وٲلۍ  بٔنتِھ  مَہ  ٲسِو  ملکس  منٛز  تبٲہی  تُلان۔"
  },
  {
    "verse_id": 86,
    "translation": "یہِ  اللہ  تعالیٰ  سٕندِ  دِنہٕ  آمتہِ  منٛزٕ  پتھ  کُن  روزِ (تی) چُھ  تُہٕندِ  خٲطرٕ  بہتر  اگر  تۆہۍ  ایمان  وٲلۍ  چِھو  تہٕ  بہٕ  چُھس  نہٕ  تۅہیہِ  پیٚٹھ  رٲچھدر۔"
  },
  {
    "verse_id": 87,
    "translation": "تِمَو  وۆن!اے  شعیب!  کیا  چٲنۍ  نماز  چھَیہِ  ژے٘  یۅہے  حکم  دِوان  زِ  أسۍ  تراووکھ  تِم  (معبود)  یہٕنز  بندگی  سٲنۍ  مٲلۍ  بُڈِ  بب  چِھ  کران  روٗدِمٕتۍ،نَتہِ  یہِ  زِیِکینٛژھاہ  أسۍ  پننیٚن  مالن  متعلق  یَژھو  (تہِ)  کرَو  (نہٕ)؟  بے  شک  چُھکھ  ژٕے  یوت  (اکھ)  بۆڈ  بُردبار،  ہدایت  یافتہٕ (روٗدمُت)۔"
  },
  {
    "verse_id": 88,
    "translation": "شعیبن  (علیہ  السلام)  وۆن،  اے  میانہِ  قومہٕ!  ؤنۍ  تو  اگر  بہٕ  پننِس  ربّ  سٕنٛدِ  طرفہٕ  ٹاکارٕہ  وَتہِ  پیٚٹھ  چُھس  تہٕ  تٔمۍ  چُھ  مے٘  پننہِ  بارگاہِ  منٛزٕرُت  رزق  (تہِ)  عطا  کۆرمُت  (تیٚلہِ  کیازِ  کرٕ  نہٕ  حقُک  تبلیغ)،  تہٕ  بہٕ  چُھس  نہٕ  یہِ  (تہِ)  یژھان  زِ  تۅہیہِ  پتہٕ  لٔگِتھ  لاگہٕ  (حقس  خلاف)  پانہٕ  تی  کینٛژھاہ  کرُن  ییٚمہِ  نِشہِ  بہٕ  تۅہیہِ  ٹھاکھ  چُھسَو  کران،بہٕ  چُھس  یۆت  تام  مے٘  پِلان  چُھ  (تُہُنٛد)  اصلاحٕے  یژھان،  تہٕ  میون  توفیق  چُھ  اللہ  تعالیٰ  سٕندی  (مددٕ)  سٍتۍ،  مے٘  چُھ  تٔسۍ  پیٚٹھ  بھروسہٕ  کۆرمُت  تہٕ  تٔسۍ  کُن  چُھس  رجوع  کران۔"
  },
  {
    "verse_id": 89,
    "translation": "تہٕ  اے  میانہِ  قومہٕ!یِنہٕ  تۅہیہِ  مے٘  سٍتۍ  دشمنی  تہٕ  مخالفت  اَتھ  حدس  تام  ہٕس  دِیہِ  زِ (ییٚمہِ  کہ  بٲعث)  تۅہیہِ  پیٚٹھ  واتہِ  سُہ  (عذاب)  یُس (عذاب) قومِ  نوح  یا  قومِ  ہود  یا  قومِ  صالح  ہس  ووتمُت  اوس،تہٕ  قومِ  لوطُک  (زمانہٕ)  چُھنہٕ  تۅہیہِ  نِشہِ  زیادٕہ  دوٗر (گۆمُت  کینہہ)۔"
  },
  {
    "verse_id": 90,
    "translation": "تہٕ  تۆہۍ  مٔنگِو  پننِس  ربّس  مغفرت  پتہٕ  کٔرِو  تس  برونٛہہ  کَنہِ (پَزِ  دلہٕ) توبہٕ،بے  شک  چُھ  میون  ربّ  سیٚٹھاہ  مہربان  محبت  کرن  وول۔"
  },
  {
    "verse_id": 91,
    "translation": "تِمَو  وۆن،  اے  شعیب!چانہِ  اکثر  کتھہٕ  چھَنہٕ  اَسہِ  فِکرِ  تران  تہٕ  أسۍ  چِھتھ  ژٕ  پننِس  معاشرس  منٛز  اَکھ  کمزور  شخص  زانان تہٕ  ہرگاہ  ژے٘  عیال  ٲسِہی  نہٕ  تیٚلہِ  کرہوتھ  ژٕ  أسۍ  سنگسار  تہٕ  (اَسہِ  چُھے  تَمہِ  کُے  لحاظ  نَتہٕ) چُھکھ  نہٕ  ژٕ  سانہِ  نظرِ  منٛز  کانٛہہ  عزت  وول۔"
  },
  {
    "verse_id": 92,
    "translation": "شعیبن (علیہ  السلام) وۆن،  اے  میانہِ  قومہٕ!کیا  میون  خاندان  چھا  تۅہیہِ  نزدیک  اللہ  تعالیٰ  سٕنٛدِ  کھۅتہٕ  زیادٕہ  عزت  وول،تہٕ  تۅہیہِ  چُھوون  سُہ (یعنی  اللہ  تعالیٰ  زنتہٕ) پانس  پسِ  پشت  تروومُت۔بے  شک  چُھ  میون  ربّ  تُہٕنزن (تمام) کامیٚن  پننِس  احاطس  منٛز  رٔٹِتھ۔"
  },
  {
    "verse_id": 93,
    "translation": "تہٕ  اے  میانہِ  قومہٕ!تۆہۍ  روٗزِو  پننہِ  جایہِ  کٲم  کران  بہٕ  چُھس  پنٕنۍ  کٲم  کران۔تۅہیہِ  لگیو  عنقریب  پَے  زِ  کس  پیٚٹھ  یِیہِ  سُہ  عذاب  یُس  خٔجِل  کٔرِتھ  تۯاوِ  تہٕ  کُس  چُھ  یُس  اَپزِیور  چُھ؟  تہٕ  تۆہۍ  تہِ  روٗزِو  پراران  تہٕ  بہٕ  (تہِ) چُھس  تۅہیہِ  سٍتۍ  پراران۔"
  },
  {
    "verse_id": 94,
    "translation": "تہٕ  ییٚلہِ  سون  (عذابُک)  حُکم  آوپتہٕ  بچٲوۍ  اَسہِ  شعیب (علیہ  السلام)  تہٕ  تِمن  سٍتۍ  ایمان  اَنن  وٲلۍ  پننہِ  رحمت  کہ  بٲعث  تہٕ  ظٲلم  رٔٹۍ  خوفناک  آوازِ،  پتہٕ  ٲسۍ  تِم  صُبحس  اَتھ  حالس  منٛز  زِ  پننیٚن  گرَن  منٛزروٗدۍ  (مۅردٕ  حالتس  منٛز)  وُکرٲوِتھ  پیتھ۔"
  },
  {
    "verse_id": 95,
    "translation": "زنتہٕ  تِم  تِمن  منٛز  زانٛہہ  بٔسۍمٕتی  ٲسۍ  نہٕ۔  بوٗزِو!  مَدیَن  (کیٚن  لُکن)  خٲطرٕ  چھے٘  ہلاکت  یِتھہٕ  پٲٹھۍ  (قومِ)  ثمود  ہلاک  سَپُدمُت  اوس۔"
  },
  {
    "verse_id": 96,
    "translation": "تہٕ  بے  شک  سوٗزۍ  اَسہِ  موسیٰ (علیہ  السلام  تہِ) پننہِ  نشٲنِیہِ  تہٕ  ٹاکارٕہ  ثبوت  ہیٚتھ۔"
  },
  {
    "verse_id": 97,
    "translation": "فرعونس  تہٕ  تٔمۍ  سٕندیٚن  سردارن  نِشہِ،  پتہٕ  کٔر  (قوم  کیو)  سردارو  فرعون  سٕنٛدِ  حکمٕچ  پٲروی،ییٚلہِ  زن  فرعون  سُنٛد  حکم  صحیح  اوس  نہٕ۔"
  },
  {
    "verse_id": 98,
    "translation": "سُہ  پکہِ  قیامت  کہ  دۅہ  پننِس  قومس  برونٛہہ  برونٛہہ،ٲخر  کار  واتناویکھ  جہنم  کِس  نارس  منٛز،  تہٕ  سۅ  (جاے)  یَتھ  منٛز  دٲخل  کرنہٕ  یِن  کٲژاہ  بُرٕ  جاے  چھے٘۔"
  },
  {
    "verse_id": 99,
    "translation": "تہٕ  یَتھ  دنیاہس  منٛز (تہِ) چھے٘  تِمن  لعنت  آمٕژ  پتہٕ  تھاونہٕ  تہٕ  قیامت  کہ  دۅہ  (تہِ  روزِ  تِمن  پتے)،کٲژاہ  خراب  ڈٲلۍ  چھے٘  یۅسہٕ  تِمن  دِنہٕ  آیہِ۔"
  },
  {
    "verse_id": 100,
    "translation": "(اے  رسول  معظم!)  یِم  چِھ  (تِمن)  بستی  ین  ہٕندۍ  کینہہ  حالات  یِم  أسۍ  تۅہیہِ  بوزناوان  چِھو  تِمَو  منٛزٕ  چھے٘  کینہہ  برقرار  تہٕ (کینہہ) گٔیہِ  نیست  و  نابود۔"
  },
  {
    "verse_id": 101,
    "translation": "تہٕ  اَسہِ  اوس  نہٕ  تِمن  پیٚٹھ  ظلم  کۆرمُت  البتہ  کۆر  تِمَو  (پانے)  پننیٚن  نفسن  پیٚٹھ  ظلم،لہٰذا  آے  نہٕ  تِم  اَپٕزۍ  معبود  یِمن  تِم  اللہ  تعالیٰ  ہس  وَرٲے  پوٗزان  ٲسۍتِمن  رَژھ  تہِ  بکار،  ییٚلہِ  تُہٕندِس  ربّ  سُنٛد  (عذابُک)  حُکم  آو  تہٕ  تِم  (دیوتا)  ہیٚکۍ  صرف  تِہِندِس  ہلاکتس  تہٕ  بربٲدی  منٛزٕے  یوت  ہُریٚرکٔرِتھ۔"
  },
  {
    "verse_id": 102,
    "translation": "تہٕ  یِتھے  پٲٹھۍ  چھے٘  تُہٕندِس  ربّ  سٕنز  گرفت  سپدان  ییٚلہِ  سُہ  بستی  یَن  تَتھ  حالس  منٛز  چُھ  تھپھ  تۯاوان  زِ  تِمہٕ  چھے٘  ظٲلم  (بنیمژٕ)  آسان۔  بے  شک  چھے٘  تٔمۍ  سٕنز  تھپھ  دگ  تُلوٕنۍ  تہٕ  سخت  آسان۔"
  },
  {
    "verse_id": 103,
    "translation": "بے  شک  چِھ  یِمن  (واقعاتن)  منٛز  تس  شخصہٕ  سٕندِ  خٲطرٕ  عبرت  یُس  ٲخرت  کِس  عذابس  کھۅژان  چُھ۔یہِ  (قیامتُک  دۅہ)  چُھ  سُہ  دۅہ  ییٚمہِ  خٲطرٕ  تمام  لُکھ  یِن  جمع  کرنہٕ  تہٕ  یۅہے  چُھ  سُہ  دۅہ  ییٚلہِ  سٲری  یِن  حٲضر  کرنہٕ۔"
  },
  {
    "verse_id": 104,
    "translation": "تہٕ  أسۍ  چِھن  نہٕ  یہِ  پَتھ  رَٹان  البتہ  مقرر  وقتہٕ  خٲطرٕ (یُس  گۅڈے  طے  چُھ)۔"
  },
  {
    "verse_id": 105,
    "translation": "ییٚلہِ  سُہ  دۅہ  یِیہِ،  کانٛہہ  شخص  (تہِ)  ہیٚکہِ  نہٕ  تٔمۍ  سٕنٛدِ  اجازت  وَرٲے  کتھ  کٔرِتھ،  پتہٕ  آسن  تِمن  منٛز  کینہہ  بدبخت  تہٕ  کینہہ  نیک  بخت۔"
  },
  {
    "verse_id": 106,
    "translation": "وۅنۍ  یِم  لُکھ  بدبخت  آسن  (تِم)  آسن  جہنمس  منٛز  پیٚتھ،  تِہِندِس  مقدّرس  منٛز  آسہِ  تَتہِ  باکہٕ  تراونہِ  تہٕ  چِکہٕ  دِنہِ۔"
  },
  {
    "verse_id": 107,
    "translation": "تِم  روزن  تَتھ  منٛز  ہمیشہ  یۆت  تام  آسمان  تہٕ  زمین  (یِم  تَمہِ  وقتہٕ  آسن)  قٲیِم  روزَن  البتہ  یِکینٛژھاہ  تُہُنٛد  ربّ  یژِھہ۔  بے  شک  یُس  ارادٕہ  تُہُنٛد  ربّ  فرماوان  چُھ  کران  چُھ۔"
  },
  {
    "verse_id": 108,
    "translation": "تہٕ  یِم  لُکھ  نیک  بخت  آسن (تِم) آسن  جنتس  منٛز  تِم  روزن  تَتھ  منٛز  ہمیشہ  یۆت  تام  آسمان  تہٕ  زمین  (یِم  تَمہِ  وقتہٕ  آسن)  قٲیِم  روزن  البتہ  یِکینٛژھاہ  تُہُنٛد  ربّ  یژھِہ،  یہِ  آسہِ  سۅعطا  (ڈٲلۍ)  یۅسہٕ  زانٛہہ  ژھیٚنہٕ  گژِھہ  نہٕ۔"
  },
  {
    "verse_id": 109,
    "translation": "لہذا  (اے  بوزن  والہِ!)  ژٕمَہ  گژھ  تِہِندِس  بارس  منٛز  کُنہِ  (تہِ)  شکس  منٛز  مبتلا  یہِٕنز  یِم  لُکھ  پوٗزا  چِھ  کران۔یِم  لُکھ  چِھنہٕ  (کُنہِ  دلیلہِ  ہٕندِس  تہٕ  بصیرت  کِس  بنیادس  پیٚٹھ)  بندگی  کران  البتہ  چِھ  (صرف  تِتھہٕ  پٲٹھۍ  کران)  یِتھہٕ  پٲٹھۍ  یِمن  برونٛہہ  یہِندۍ  مٲلۍ  بُڈِ  بب  بندگی  چِھ  کران  آمٕتۍ۔  تہٕ  بے  شک  دِمَو  أسۍ  یِمن  یقینا  یہُِنٛدپوٗرٕ  (عذابُک)  حصہٕ  یَتھ  منٛز  نہٕ  کانٛہہ  کمی  یِیہِ  کرنہٕ۔"
  },
  {
    "verse_id": 110,
    "translation": "تہٕ  بے  شک  دِژ  اَسہِ  موسیٰ  ہس  (علیہ  السلام)  کتاب  پتہٕ  آو  تَتھ  منٛز  اختلاف  کرنہٕ،  تہٕ  اگر  تُہٕندِس  ربّ  سٕنٛدِ  طرفہٕ  اَکھ  کتھ  گۅڈے  آسِہے  نہٕ  صٲدر  سپٕزمٕژ  تیٚلہِ  آسِہے  تِمن  درمیان  ضرور  فٲصلہٕ  آمُت  کرنہٕ،  تہٕ  پٔزۍپٲٹھۍ  چِھ  تِم  یمہِ  (قرآن)  کِس  بارس  منٛز  اضطراب  پٲدٕ  کرن  وٲلِس  شکس  منٛز  مبتلا۔"
  },
  {
    "verse_id": 111,
    "translation": "بے  شک  دِیہِ  تُہُنٛد  ربّ  تِمن  سارِنٕے  تِہِنزن  عملن  ہُنٛد  پوٗرِپوٗر  بدلہٕ،تِم  یِکینٛژھاہ  کران  چِھ  یقینا  چُھ  سُہ  تَمہِ  نِشہِ  وارٕپٲٹھۍ  باخبر۔"
  },
  {
    "verse_id": 112,
    "translation": "لہٰذا  روٗزِو  تۆہۍ  ثٲبت  قدم!  یِتھہٕ  پٲٹھۍ  زَن  تۅہیہِ  حکم  چُھو  دِنہٕ  آمُت  تہٕ  سُتہِ (روٗزِن  ثٲبت  قدم)  ییٚمۍ  تۅہیہِ  سٍتۍ (اللہ  تعالیٰ  ہس  کُن) رجوع  چُھ  کۆرمُت،تہٕ  (اے  لوٗکو!) تۆہۍ  کٔرۍ  زیٚو  نہٕ  سرکشی،بے  شک  یِکینٛژھاہ  تۆہۍ  کران  چِھو  سُہ  چُھ  تَتھ  وارٕ  پٲٹھۍ  وُچھان۔"
  },
  {
    "verse_id": 113,
    "translation": "تہٕ  تۆہۍ  پھِیرۍ  زیٚو  نہٕ  تِتھیٚن  لُکن  کُن  یِم  ظلم  چِھ  کران  نَتہٕ  تۯاویٚو  تۅہیہِ  (جہنمُک)  نار  تَھپھ  تہٕ  تُہٕندِ  خٲطرٕ  آسہِ  نہٕ  اللہ  تعالیٰ  ہس  وَرٲے  کانٛہہ  مددگار  تہٕ  پتہٕ  یِیہِ  نہٕ  تۅہیہِ  (تہِ)  مددکرنہٕ۔"
  },
  {
    "verse_id": 114,
    "translation": "تہٕ  تۆہۍ  کٔرِو  دۅہ  کیٚن  دۅشوٕنۍ  اَندن  منٛز  تہٕ  رٲژ  ہٕنٛدیٚن  کینٛژھن  حِصن  منٛزنماز  قٲیِم۔بے  شک  چھے٘  نیک  کامہِ  بُرٲیِیَن  مٹاوان۔  یہِ  چھے٘  نصیحت  مانن  والیٚن  خٲطرٕ  نصیحت۔"
  },
  {
    "verse_id": 115,
    "translation": "تہٕ  تۆہۍ  کٔرِو  صبر  بے  شک  چُھنہٕ  اللہ  تعالیٰ  نیکو  کارن  ہُنٛد  اجر  ضایع  کران۔"
  },
  {
    "verse_id": 116,
    "translation": "پتہٕ  کیازِ  سپٕدۍ  نہٕ  تۅہیہِ  بروٗنٹھِمیو  اُمّتو  منٛزٕ  کینہہ  رٕتۍ  تہٕ  گاٹٕلۍیِم  لُکن  کرہَن  زمینس  منٛز  فساد  تُلنہٕ  نِشہِ  ٹھاکھ  صرف  تِمَو  منٛزٕ  کینٛژھو  لُکو  وَرٲے  یِمن  اَسہِ  نجات  دِیُت،تہٕ  ظٲلِمو  کٔر  عٲش  و  عشرتچ  (تَمی  وَتہِ  ہٕنز) پٲروی  یَتھ  منٛز  تِم  پیٚتھ  ٲسۍ  تہٕ  تِم  ٲسۍ  (عٲدی)  مجرم۔"
  },
  {
    "verse_id": 117,
    "translation": "تہٕ  تُہُنٛد  ربّ  چُھنہٕ  تِیُتھ  زِ  سُہ  کرِ  بستی  یَن  ظلم  کٔرِتھ  ہلاک  اتھ  حالس  منٛز  زِ  تَمِکۍ  روزن  وٲلۍ  آسن  نیکوکار۔"
  },
  {
    "verse_id": 118,
    "translation": "تہٕ  اگر  تُہُنٛد  ربّ  یژھِہ  ہے  تیٚلہِ  بناوِہے  تمام  لُکن  اَکٲے  اُمّت (مگر  تٔمۍ  کۆر  نہٕ  جبراً  یہِ  کینہہ  بلکہ  دِژٕن  سارِنٕے  مذہب  پانناونس  منٛزآزٲدی) تہٕ  یِم  لُکھ  روزن (وۅنۍ) ہمیشہ  اختلاف  کران۔"
  },
  {
    "verse_id": 119,
    "translation": "تس  شخصس  وَراے  ییٚمِس  پیٚٹھ  تُہُنٛد  ربّ  رحم  فرماو  تہٕ  اَمی  موجوٗب  چِھ  تٔمۍ  یم  پٲدٕ  کٔرِمٕتۍ،  تہٕ  تُہٕندِس  ربّ  سُنٛد  فرمان  سپُد  پوٗرٕ  بے  شک  برن  بہٕ  جہنم  جِنو  تہٕ  انسانو  (منٛزٕ  بٲطلس  ساتھ  دِنہٕ  والیٚو)  سٍتۍ  ضرور۔"
  },
  {
    "verse_id": 120,
    "translation": "تہٕ  أسۍ  چِھورسولَو  ہٕنزو  خبرومنٛزٕ  سٲری  حالات  تۆہۍ  بوزناوان  ییٚمہِ  سٍتۍ  أسۍ  تُہٕندِس  (پاک)  دِلس  حوصلہٕ  چِھ  دِوان،  تہٕ  تۅہیہِ  نِشہِ  چھے٘  یَتھ  (سوٗرس)  منٛز  حق  تہٕ  نصیحت  آمٕژ  بیٚیہِ  چُھ  اہلِ  ایمانن  خٲطرٕ  عبرت  (تہٕ  یاددہٲنی  تہِ)۔  "
  },
  {
    "verse_id": 121,
    "translation": "تہٕ  تۆہۍ  فرمٲوِو  تِمن  لُکن  یِم  ایمان  چِھنہٕ  اَنان،  تۆہۍ  روٗزِو  پننہِ  جایہِ  عمل  کران،  (تہٕ)  أسۍ  چِھ  (پننہِ  جایہِ)  عمل  کران۔"
  },
  {
    "verse_id": 122,
    "translation": "تہٕ  تۆہۍ (تہِ) پٕۯٲرِو  أسۍ (تہِ) چِھ  پۯاران۔"
  },
  {
    "verse_id": 123,
    "translation": "تہٕ  آسمانن  ہُنٛد  تہٕ  زمینُک  (سورُے)  غیب  چُھ  اللہ  تعالیٰ  سٕے  خٲطرٕ  تہٕ  تٔسۍ  کُن  چھے٘  ہرکانٛہہ  کٲم  واتناونہٕ  یِوان  لہٰذا  روٗزِو  تٔمۍ  سٕنز  عبادت  کران  تہٕ  تٔسۍ  پیٚٹھ  تھٲوِو  توکل  کٔرِتھ،تہٕ  تُہُنٛد  ربّ  چُھنہٕ  تۅہیہِ  سارِنٕے  لُکن  ہٕنزو  عملو  نِشہِ  غٲفل  کینہہ۔"
  }
]