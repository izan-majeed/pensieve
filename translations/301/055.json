[
  {
    "verse_id": 1,
    "translation": "رحمت  وٲلِس  خداے  سٕنزٕ  چھےٚ  بے  شمار  نعمژٕہ۔  (اَجہِ  روٗحٲنی،  اَجہِ  جسمٲنی،  اَجہِ  دُنیوی،  اَجہِ  اُخروی۔  روحانی  نعمتو  اندرٕہ  گٔیہِ  اَکھ  نعمت  کہ)"
  },
  {
    "verse_id": 2,
    "translation": "تٔمی  ہیٚچھنٲوۍ  قرآنِ  مجید۔  (یعنی  تٔمی  کوٚر  نٲزل  قرآنِ  مجید  یُتھ  تٔۂندۍ  بندٕہ  تس  پٮ۪ٹھ  ایمان  أنِتھ،  تمُیک  علم  حٲصل  کٔرِتھ،  تَمہِ  موجوب  عمل  کٔرِتھ  تمِک  نفع  تہٕ  فٲیدٕہ  تُلن۔  تٔمۍ  سٕنز  بیاکھ  نعمت  گٔیہِ  جسمٲنی  یۅسہٕ  موقوف  علیہ  چھےٚ  روحٲنی  نعمتٕچ،  سۅ  گٔیہِ  یہِ  نعمت  کہ)"
  },
  {
    "verse_id": 3,
    "translation": "تٔمی  کوٚر  پٲدٕہ  انسان۔"
  },
  {
    "verse_id": 4,
    "translation": "توپتہٕ  ہیچھنووُن  سُہ  کتھہٕ  کرنہِ۔  (یعنی  دِلُک  حال  تہٕ  خیال  ظٲہر  کرُن  کتھو  سٍتۍ  تہٕ  اَتھو  سٍتۍ،  تقریر  و  تحریر  سٍتۍ۔  تٔمی  سٍتۍ  چھُ  سُہ  قرآنِ  مجید  پانہٕ  پران  تہٕ  بیٚیَن  پرناوان،  بیاکھ  نعمت  گٔیہِ  آفٲقی  سۅ  گٔیہِ)"
  },
  {
    "verse_id": 5,
    "translation": "آفتاب  تہٕ  زوٗن  چھےٚ  پکان  اکہِ  منظم  حسابہٕ  موجوب۔  (ییٚمہِ  سٍتۍ  دۅہ  تہٕ  رات  وجودس  منٛز  یِوان  چھِ۔  یِمن  سٍتۍ  بندن  ہٕنزِ  بندگی  تہٕ  عبادتس  سٮ۪ٹھاہ  تعلق  چھُ۔)"
  },
  {
    "verse_id": 6,
    "translation": "تارک  تہٕ  تھرِ  تہٕ  کُلۍ  یعنی  گۅڈٕ  روٚستُے  کُلۍ  تہٕ  گۅڈٕ  وٲلۍ  کُلۍ  چھِ  مشغول  پننِس  مولیٰ  سٕندِس  سجدس  سٍتۍ۔"
  },
  {
    "verse_id": 7,
    "translation": "تٔمی  حضرتِ  رحمانن  کوٚر  تھوٚد  تہٕ  بلند  آسمان،  تٔمۍ  کٔر  قٲیم  دنیاہس  اندر  ترٛکٕر۔"
  },
  {
    "verse_id": 8,
    "translation": "یُتھنہٕ  توٚہۍ  تولنس  اندر  کمی  و  زیادتی  کٔرِو۔  (اَمہِ  نعمتُک  شکر  گوٚو  یہِ  زِ)"
  },
  {
    "verse_id": 9,
    "translation": "بیٚیہِ  تھٲوِو  قٲیِم  انصاف  موجوب  پرٛتھ  چیزُک  وزن،  بیٚیہِ  مہٕ  ٲسِو  کران  کمی  تولنس  اندر  کُنہِ  قٕسمہٕ۔"
  },
  {
    "verse_id": 10,
    "translation": "بیٚیہِ  تھوو  تٔمی  زمین  مخلوقن  ہٕندِ  فٲیدٕہ  خٲطرٕ  وہرٲوِتھ۔"
  },
  {
    "verse_id": 11,
    "translation": "یتھ  زمینس  منٛز  چھِ  کم  کم  میوٕہ،  بیٚیہِ  کھٔزٕر  کُلۍ  یِمن  ہٕندۍ  میوٕہ  چھِ  آسان  گۅژریٚن  تہٕ  غِلافن  منٛز  ؤلِتھ۔"
  },
  {
    "verse_id": 12,
    "translation": "بیٚیہِ  چھُ  اَتھ  زمینس  منٛز  پرٛتھ  قسمُک  غلہٕ،  یتھ  غلس  سٍتۍ  چارواین  ہٕندِ  کھیٚنہٕ  خٲطرٕ  گاسہٕ  تہِ  چھُ  آسان،  بیٚیہِ  پرٛتھ  قسمٕکۍ  خۅشبو  دار  پوش  یِمو  سٍتۍ  دماغ  چھُ  سپدان  معطر۔"
  },
  {
    "verse_id": 13,
    "translation": "پَس  کتھ  کتھ  نعمتس  پروردگارٕ  سٕندِس  کٔرِو  توٚہۍ  انکار  اے  جِنو  تہٕ  انسانو؟  (أکِس  حدیث  شریفس  کُن  نظر  کٔرِتھ  فرموو  عٲلمو  کہ  ییٚلہِ  کانٛہہ  شخصَہ  یہِ  آیۂ  کریمہٕ  بوزِ،  تٔمۍ  سُند  گژِھہ  جواب  دیُن  ﴿لَا  بِشیٔ  مِن  نِعمِکَ  رَبّنا  نُکذّبُ  فَلکَ  الحَمد﴾  اے  سانہِ  پروردگارٕ  چانیو  نعمتو  اندرٕ  کُنہِ  نعمتس  ہیٚکو  نہٕ  أسۍ  انکار  کٔرِتھ،  پس  سٲری  حمد  شوٗبنے  ژے۔)"
  },
  {
    "verse_id": 14,
    "translation": "بیاکھ  نعمت  گٔیہِ  کہ  تٔمی  کوٚر  پٲدٕ  أمِس  انسان  سُنٛد  اصلِ  اوّل  یعنی  آدمؑ  تتھ  میٚژِ  یۅسہٕ  ہوٚکھِتھ  کترِ  ہٕندۍ  پٲٹھۍ  ترٛنٛو  ترٛنٛو  کرآن  ٲس  تہٕ  وزان  ٲس۔"
  },
  {
    "verse_id": 15,
    "translation": "بیٚیہِ  کوٚر  تٔمۍ  پٲدٕ  جِنن  ہُنٛد  اصلِ  اوّل  نارچہِ  ریٚہہِ  یتھ  نہٕ  دٕہ  شٲمل  آسان  چھُ۔  (یِمن  دۅشوُنۍ  مخلوقن  کوٚر  وجودٕچ  نعمت  عطا  تٔمی  پروردگارن۔)"
  },
  {
    "verse_id": 16,
    "translation": "اے  جِنو  تہٕ  انسانو  خداے  سٕنزو  نعمتو  اندرٕ  کتھ  کتھ  نعمتس  کٔرِو  توٚہۍ  انکار؟"
  },
  {
    "verse_id": 17,
    "translation": "بیٚیہِ  چھُ  سُے  معبودِ  برحق  دۅن  مَشرقن  تہٕ  دۅن  مغربن  ہُنٛد  مٲلکِ  حقیقی۔  (آفتاب  چھُ  وندس  تہٕ  ریٚتہٕ  کٲلِس  مختلف  جایَو  نِشہِ  طلوع  کران  تہٕ  کھسان،  بیٚیہِ  مختلف  جایو  کِنۍ  لوسان  تہٕ  غروب  سپدان،  تمی  اعتبارٕ  آو  وَننہٕ  مَشرِقَین  تہٕ  مَغرِبَین۔  آفتاب  کہ  مختلف  جایو  کھسُن  لوسُن،  اَمہِ  سٍتۍ  چھُ  موسم  بدلان،  تتھ  اندر  چھِ  بے  شمار  فٲیدٕہ  تہٕ  مصلحٔژ  زمین  کیٚن  لوٗکن  ہٕندِ  خٲطرٕ۔  اَمہِ  سارِکُے  مٲلک  تہٕ  اختیارہ  وول  چھُ  سُے  پروردگار۔)"
  },
  {
    "verse_id": 18,
    "translation": "پننِس  پروردگار  سٕندیو  نعمتو  اندرٕ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 19,
    "translation": "تٔمی  پروردگارن  پکنٲوۍ  زٕہ  دریاو،  اَکھ  میوٗٹھ  تہٕ  بیاکھ  ژوش۔"
  },
  {
    "verse_id": 20,
    "translation": "یِمے  زٕہ  دریاو  چھِ  اَکھ  أکِس  سٍتۍ  ظٲہرۍ  پٲٹھۍ  مِیلِتھ  پکان  مگر  حقیقتس  منٛز  چھِ  یِمن  درمیان  اَکھ  ٹھوٚرَہ  یُس  نہٕ  یِمن  اَکھ  أکِس  پٮ۪ٹھ  غلبہٕ  دِوان  چھُ  کرنہٕ۔  (میوٗٹھ  سپدِہے  ژوش  یا  ژوش  سپدِہے  میوٗٹھ۔  یہِ  نعمت  تہِ  چھےٚ  قدرتُک  اَکھ  بوٚڈ  نشانہٕ۔)"
  },
  {
    "verse_id": 21,
    "translation": "پننِس  پروردگار  سٕنزو  نعمتو  اندرٕہ  کتھ  نعمتس  ہیٚکِو  توٚہۍ  انکار  کٔرِتھ  اے  جِنو  تہٕ  انسانو؟"
  },
  {
    "verse_id": 22,
    "translation": "یِمو  دۅشوٕے  دریاوَو  منٛز  چھِ  نیران  اَکھ  مۅختہٕ  بیٚیہِ  لٔدرٕہ۔"
  },
  {
    "verse_id": 23,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  ہیٚکِو  توٚہۍ  انکار  کٔرِتھ  اے  جِنو  تہٕ  انسانو؟"
  },
  {
    "verse_id": 24,
    "translation": "تٔمۍ  سٕنزے  چھےٚ  تِمہٕ  ناوٕہ  تہٕ  جہازٕہ  یِمہٕ  تھزٕہ  تہٕ  بجہِ  چھےٚ  سمندرس  منٛز  کۅہن  سُمبہِ۔  (یِمن  پٮ۪ٹھ  سوار  سپدِتھ  توٚۍ  اَکہِ  مُلکہٕ  نِشہِ  بیٚیِس  مُلکس  واتان  چھِو،  ضروریات  تہٕ  مالِ  تجارت  واتناوان  چِھو۔  ﴿یَخرُجُ  مِنھُما﴾  اندرٕہ  گوٚو  اشارٕہ  تِمن  نعمتن  کُن  یِمہٕ  سمندرٕ  تہٕ  دریاوو  تلہٕ  نیران  چھےٚ۔  ﴿وَلَہ  الجَوارِ  المُنشاٰت﴾  اندرٕہ  چھُ  اشارٕہ  تِمن  نعمتن  کُن  یِمہٕ  آبہٕ  پٮ۪ٹھۍ  کِنۍ  سطح  نِشہِ  حٲصل  سپدان  چھِ۔  آبہٕ  پٮ۪ٹھۍ  کِنۍ  تہِ  نعمژٕ،  آبہٕ  تٔلۍ  تہِ  نعمژٕ۔)"
  },
  {
    "verse_id": 25,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  ہیٚکِو  توٚہۍ  انکار  کٔرِتھ  اے  جِنو  تہٕ  انسانو؟  (اوٚتانۍ  یِمن  نعمتن  ہُنٛد  ذکر  کرنہٕ  آو،  لٲزم  چھُ  تِمن  نعمتن  گژِھہ  توحید  و  طاعتہٕ  سٍتۍ  شُکر  دپُن،  کفر  و  معصیت  سٍتۍ  گژِھہ  نہٕ  ناشکری  و  ناسپٲسی  کرٕنۍ۔  کیازِ  یَتھ  عالمس  چھُ  فنا  سپدُن،  ییٚمہِ  پتہٕ  چھُ  بیاکھ  عالم  یِوُن  یَتھ  عالمس  ایمان  و  کفرس  پٮ۪ٹھ  جزا  و  سزا  یِیہِ  دِنہٕ۔  یُہے  مضمون  چُھ  اللہ  تعالیٰ  فرماوان)"
  },
  {
    "verse_id": 26,
    "translation": "یِم  جِن  تہٕ  انسان  اَتھ  روۓ  زمینس  پٮ۪ٹھ  چھِ  موجود  تِم  سٲری  چھِ  گلوُنۍ  تہٕ  فٲنی  سپدٕوُنۍ۔"
  },
  {
    "verse_id": 27,
    "translation": "باقی  روزوُن  چھُ  فقط  تُہندِس  پروردگارٕ  سُنٛد  ذاتِ  پاک  یُس  عظمت  وول  تہٕ  احسان  وول  چھُ۔  (یِم  چھِ  زٕہ  صفت  اللہ  تعالیٰ  سٕندۍ،  اَکھ  چھُ  ذٲتی  بیاکھ  چھُ  اضٲفی۔  اکثر  اہلِ  عظمت  چھِ  پننِس  عظمتسٕے  سٍتۍ  آسان،  بیٚیَن  کُن  چھِنہٕ  کانٛہہ  توجّہ  کران  مگر  معبودِ  برحق  چھُ  باوجودِ  کمالِ  عظمت،  صاحبِ  اکرام  تہٕ  پننیٚن  بندن  پٮ۪ٹھ  چھےٚ  تٔۂنز  رحمت  و  فضل  جٲری۔  چونکہ  امہِ  مضمونٕچ  خبر  دِنۍ  چھُ  موجبِ  ہدایت،  لہٰذا  چھےٚ  یِتہِ  نعمتو  اندرٕہ  اَکھ  اُخروی  نعمتَہ۔)"
  },
  {
    "verse_id": 28,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟  (اَمہِ  پتہٕ  چھُ  اکہِ  خاص  طریقہٕ  تٔۂندِس  عظمت  و  اِکرامس  متعلق  مضمون  بیان  یِوان  کرنہٕ۔)"
  },
  {
    "verse_id": 29,
    "translation": "سُہ  چھُ  تِیُتھُے  با عظمت  کہ  تٔسۍ  نِشہِ  چھِ  منگان  پنٕنۍ  پنٕنۍ  حاجت  تِم  سٲری  یِم  آسمانن  اندر  چھِ  بیٚیہِ  یِم  زمینن  اندر  چھِ،  سٲری  چھِ  محتاج  تٔسۍ  کُن،  سُہ  چھُ  سارِنٕے  ہُنٛد  محتاج  اِلیہ۔  یۅہے  چیز  چھُ  دلالت  کران  تٔۂندس  کمالِ  عظمتس  پٮ۪ٹھ۔  صاحبِ  اکرام  آسُن  تٔمۍ  سُنٛد  چھُ  نَنان  ییٚمہِ  سٍتۍ  کہ  پرٛتھ  وقتہٕ  چھُ  سُہ  کامہِ  اندرٕے،  یعنی  عالمن  اندر  یِکینژھاہ  واقع  چھُ  سپدان  تہِ  چُھ  تٔۂندی  تصرف  سٍتۍ۔  (تِمنٕے  تصرفاتن  اندر  آے  تِم  تصرفات  تہِ  یِم  دلالت  چھِ  کران  تٔۂندِس  اِکرام  و  احسانس  پٮ۪ٹھ  مثلاً  پٲدٕہ  کرُن،  عافیت  و  صحت  عطا  کرُن،  رزق  عطا  کرُن،  اولاد  عطا  کَرٕن،  ہدایت  تہٕ  علم،  توفیقِ  عمل۔  پس  باوجودِ  عظمت  یُتھ  اکرام  و  احسان  کرُن  یِتہِ  گٔیہِ  نعمتٕے۔)"
  },
  {
    "verse_id": 30,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 31,
    "translation": "أسۍ  دِمو  پوٗرٕ  توجّہ  تۅہیہِ  حساب  ہیٚنس  کُن  اے  جِنو  تہٕ  انسانو۔  (یہِ  برونٹھُے  تۅہیہِ  اَمِچ  خبر  دِنۍ  یِتہِ  چَھو  سٲنۍ  نعمت  تہٕ  مہربٲنی  یُتھ  تۅہیہِ  تیٲری  ہُنٛد  خیال  پٲدٕ  گژِھہ۔)"
  },
  {
    "verse_id": 32,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 33,
    "translation": "اے  جِنن  تہٕ  انسانن  ہٕنزو  جماعژو  ہرگاہ  تۅہیہِ  طاقت  تہٕ  قدرت  چُھ  توٚہۍ  کیا  ہیٚکیو  آسمان  و  زمین  کیو  کِنارو  نِشہِ  نیبر  نِیرتھ،  تَلا  نِیرتو  أسۍ  تہِ  وُچھو۔  ہرگز  ہیٚکِو  نہٕ  توٚہۍ  نِیرِتھ  کُنہِ  طاقتہٕ  سٍتۍ۔  سُہ  طاقت  چُھیی  نہٕ  تۅہیہِ،  نہ  ہیٚکِو  دنیاہس  اندر  نِیرِتھ  نہ  ژٔلِتھ  کُنہِ  طرفس  کُن۔  (یٔہے  حالت  آسہِ  تُہٕنز  قیامت  کہ  دۅہ  تَتہِ  ہیٚکِو  نہٕ  توٚہۍ  کُن  ژٔلِتھ۔  یہِ  کتھ  باوٕنۍ  تہِ  چَھو  سٲنۍ  نعمت۔)"
  },
  {
    "verse_id": 34,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟  (توٚہۍ  چِھو  حساب  دِنس  اندر  تہِ  عٲجزٕے  عذاب  و  عقابس  اندر  تہِ  عٲجزی۔)"
  },
  {
    "verse_id": 35,
    "translation": "اے  جنو  تہٕ  انسانو  اندرٕ  مجرمو!  تۅہیہِ  پٮ۪ٹھ  یِن  قیامت  کہ  دۅہ  ترٛاونہٕ  نارٕکۍ  شعلہٕ  بیٚیہِ  دٕہ  یُتھ  نہٕ  تۅہیہِ  نِشہِ  کانٛہہ  تہِ  ہیٚکہِ  دفع  کٔرِتھ۔  یہِ  وَنُن  تہِ  چھُو  ذریعۂ  ہدایت  آسنہٕ  کہ  اعتبارٕہ  نعمتٕے۔"
  },
  {
    "verse_id": 36,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 37,
    "translation": "اَدٕہ  ییٚلہِ  قیامت  یِیہِ  تتھ  منٛز  آسمان  پَھٹن،  پس  سپدِ  آسمانُک  رنگ  وۅزُل  دالہٕ  ہیوٗ۔  (اَمِچ  خبر  دِنۍ  تہِ  چھُ  اَکھ  نعمتَہ)"
  },
  {
    "verse_id": 38,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 39,
    "translation": "پَس  یِیہِ  نہٕ  تمہِ  دۅہ  گۅڈنی  پرٛژھنہٕ  تہٕ  سوال  کرنہٕ  اطلاع  حٲصل  کرنہٕ  خاطر  کٲنسہِ  انسانس  تہٕ  کٲنسہِ  جِنس۔  (کیازِ  اللہ  تعالیٰ  ہَس  چھےٚ  خبرٕے  سارِنٕے  ہٕنز۔  اَمِچ  خبر  دِنۍ  تہِ  چھُ  اَکھ  نعمتَہ)"
  },
  {
    "verse_id": 40,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 41,
    "translation": "پرزٕہ  ناونہٕ  یِن  مجرم  لوٗکھ  پننیو  علاماتو  سٍتۍ،  تِہُنٛد  بُتھ  آسہِ  کِرٛہُن،  أچھۍ  آسنکھ  کاژرِ،  توپتہٕ  یِن  رٹنہٕ  تِم  کلہٕ  کہ  مستہٕ  سٍتۍ  بیٚیہِ  کھۅرو  سٍتۍ،  توپتہٕ  یِن  دٲرِتھ  دِنہٕ  جہنمس  اندر۔  (اَمِچ  خبر  دِنۍ  تہِ  چھُ  اَکھ  نعمتَہ)"
  },
  {
    "verse_id": 42,
    "translation": "پننِس  پروردگار  سٕندیٚو  نعمتو  اندرٕہ  کمہِ  کمہِ  نعمتُک  کٔرِو  توٚہۍ  انکار  اے  جِنو  تہٕ  انسانو؟  (جہنمس  منٛز  ترٛاونہٕ  پتہٕ  یِیَکھ  وَننہٕ)"
  },
  {
    "verse_id": 43,
    "translation": "یۅہے  کیا  گوٚو  سُہ  جہنم  یتھ  مجرم  یعنی  توٚہۍ  انکار  کران  ٲسوٕ۔"
  },
  {
    "verse_id": 44,
    "translation": "پھیران  تہٕ  اورٕ  یور  آسن  کران  تتھ  جہنمس  تہٕ  تمہِ  چہِ  رسرِ  وٲنِس  اندر  یُس  سٮ۪ٹھاہ  گرم  آسہِ  گرمی  ہٕندِس  ٲخری  درجس  منٛز  گرم  آسہِ۔  (اکہِ  ساعتہٕ  جحیمُک  عذاب  بیٚیہِ  ساعتہٕ  حمیمُک  عذاب۔  اَمِچ  برونٹھُے  خبر  دِنۍ  تہِ  چھےٚ  اَکھ  نعمتَہ)"
  },
  {
    "verse_id": 45,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 46,
    "translation": "وۅنۍ  یُس  شخص  کھۅژِ  پننِس  پروردگارس  برونٹھہٕ  کنہِ  اِستادٕہ  سپدنس  پرٛتھ  ساعتہٕ  کھوژِتھ  رۅزِ  پتھ  گناہو  نِشہِ  تہٕ  نافرمانیو  نِشہِ،  تٔۂندِ  خٲطرٕ  چھِ  زٕہ  عٲلی  شان  جنت،  یہِ  گوٚو  خاص  بندن  ہٕندِ  خٲطرٕ۔"
  },
  {
    "verse_id": 47,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 48,
    "translation": "تمنٕے  جنتن  اندر  آسن  سٮ۪ٹھاہ  لنجہِ  دار  کُلۍ،  تِمے  لنجہِ  آسن  بٔرِتھ  میٚوو  سٍتۍ۔"
  },
  {
    "verse_id": 49,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 50,
    "translation": "تِمنٕے  دۅن  باغن  اندر  آسن  زٕہ  ناگہٕ  راد  یِمن  ہُنٛد  آب  دوٗر  تانۍ  جٲری  آسہِ۔"
  },
  {
    "verse_id": 51,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 52,
    "translation": "تمنٕے  دۅن  باغن  اندر  آسن  پرٛتھ  میوس  زٍز  قٕسم،  (کُنہِ  ساعتہٕ  اَکہِ  قٕسمہٕ  کہ  میوٕہ  سٍتۍ  مزٕہ  حٲصل  کران،  کُنہِ  ساعتہٕ  بیٚیہِ  میوُک  لطف  حٲصل  کران۔)"
  },
  {
    "verse_id": 53,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 54,
    "translation": "تکیہِ  دِتھ  آسن  تِم  جنتی  تِمن  فرشن  تہٕ  وتھرٕنیٚن  پٮ۪ٹھ  یِمن  ہُنٛد  اَستَرے آسہِ  تافتہٕ  یعنی  زٲوِیُل  پوٹ،  ابرچ  چھَنہٕ  کتھے  سُہ  کیا  آسہِ۔  یِمن  دۅشوٕنۍ  جنتن  ہُنٛد  میوٕہ  آسہِ  تِمن  جنتی ین  سٮ۪ٹھاہ  نزدیک،  (پرٛتھ  حالس  اندر  آسن  تمُیک  لطف  تُلان  وۅدنہِ  تہِ،  بِہِتھ  تہِ،  شوٚنگِتھ  تہِ،  تکلیف  و  مشقت  ورٲے  آسہِ  تِمن  چانٛٹیٚن  نکھہٕ  واتان۔)"
  },
  {
    "verse_id": 55,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 56,
    "translation": "تِمن  باغن  ہٕنزن  لریٚن  تہٕ  بنگلن  منٛز  آسن  نظرٕ  بۅن  کُن  تھووُنہِ  زنانہٕ  یعنی  یِمہٕ  زنانہٕ  نہٕ  پننِس  خاندارس  ورٲے  کٲنسہِ  شخصس  کُن  أچھی  تُلان  چھےٚ۔  نَہ  آسہِ  تِمن  نزدیک  آمُت  پننیٚن  خاندارن  برونٹھ  نہ  کانٛہہ  انسان  تہٕ  نَہ  کانٛہہ  جِن۔"
  },
  {
    "verse_id": 57,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 58,
    "translation": "رنگ  تِمن  زنانن  ہُنٛد  آسہِ  تِیُتھ  صاف  تہٕ  شفاف  زن  تِمہٕ  آسن  یاقوت  تہٕ  لٔدرٕہ  ہِشہِ  سۅرخَا  سۅرخ۔"
  },
  {
    "verse_id": 59,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 60,
    "translation": "کیا  رٕژِ  عبادت  و  اطاعتُک  بدلہٕ  چھا  کُنہِ  رٕژِ  موٚزوٗرِ  تہٕ  ثوابہٕ  ورٲے؟  (یِمو  جنتی یَو  کٔر  دنیاہس  اندر  رٕژ  عبادت،  تمُیک  بدلہٕ  آکھ  عطا  کرنہٕ  ٲخرتس  اندر۔  رُت  ثواب  یِنہٕ  کٲنسہِ  ہٕنزو  أچھو  وُچھمُت  آسہِ،  کٲنسہِ  ہٕندیو  کنو  بوٗزمُت  آسہِ،  کٲنسہِ  ہٕندِس  دِلس  راے  گٔمٕژ  آسہِ،  یہِ  چھُ  محض  خداے  سُنٛد  فضل  و  کرم۔)"
  },
  {
    "verse_id": 61,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 62,
    "translation": "ہۅمَو  دۅیو  باغو  ورٲے  چھِ  بیٚیہِ  زٕہ  باغ  تِمو  کھۅتہٕ  ؤسِتھ  عام  باایمانن  ہٕندِ  خٲطرٕ،  پرٛتھ  باایمانس  زٍز  باغ۔"
  },
  {
    "verse_id": 63,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 64,
    "translation": "تِم  دۅشوے  باغ  آسن  شوخ  سبز  کریہنیرٕہ  سان  سخت  سبز  آسنہٕ  مۅکھہٕ۔"
  },
  {
    "verse_id": 65,
    "translation": "پننِس  پروردگار  سٕنزو  نعمتو  اندرٕہ  کتھ  کتھ  نعمتس  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 66,
    "translation": "تِمن  دۅن  باغن  منٛز  چھِ  زٕہ  ناگ  یِمن  ہُنٛد  آب  چھُ  زورٕہ  سان  ہیوٚرکُن  شولہٕ  ماران۔"
  },
  {
    "verse_id": 67,
    "translation": "ادٕہ  کتھ  کتھ  نعمتس  پننِس  پروردگار  سٕنزو  نعمتو  اندرٕہ  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 68,
    "translation": "تِمن  دۅن  باغن  اندر  آسن  میوٕہ،  کھٔزٕر  بیٚیہِ  دٲن۔"
  },
  {
    "verse_id": 69,
    "translation": "ادٕہ  کتھ  کتھ  نعمتس  پننِس  پروردگار  سٕنزو  نعمتو  اندرٕہ  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 70,
    "translation": "تِمن  باغن  ہٕنزن  لریٚن  اندر  چھےٚ  رٕژٕہ  زنانہٕ  خوبصورت۔"
  },
  {
    "verse_id": 71,
    "translation": "ادٕہ  کتھ  کتھ  نعمتس  پننِس  پروردگار  سٕنزو  نعمتو  اندرٕہ  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 72,
    "translation": "تِمے  زنانہٕ  آسن  أچھ  ویٚچھہِ  کٔرِتھ  نوٗرٲنی  بُتھۍ  کٔرِتھ  خٍمن  اندرٕے  روزن  واجِنہِ،  اورٕہ  یور  پھیرٕوُنہِ  آسن  نہٕ۔"
  },
  {
    "verse_id": 73,
    "translation": "ادٕہ  کتھ  کتھ  نعمتس  کٔرِو  توٚہۍ  انکار  پننِس  پروردگار  سٕنزو  نعمتو  اندرٕہ  اے  جِنو  تہٕ  انسانو؟"
  },
  {
    "verse_id": 74,
    "translation": "ہمبستری  آسہِ  نہٕ  کٔرمٕژ  تِمن  سٍتۍ  یِمن  برونٹھ،  نہ  کٲنسہِ  انسانن  نہ  کٲنسہِ  جِنن۔"
  },
  {
    "verse_id": 75,
    "translation": "ادٕہ  کتھ  کتھ  نعمتس  کٔرِو  توٚہۍ  انکار  پننِس  پروردگار  سٕنزو  نعمتو  اندرٕہ  اے  جِنو  تہٕ  انسانو؟"
  },
  {
    "verse_id": 76,
    "translation": "تِمے  آسن  تکیہ  دِتھ  سبز  مخملی  قالینن  پٮ۪ٹھ  بِہِتھ  بیٚیہِ  نپہٕ  نپہٕ  کروُنیٚن  رٕتیٚن  فرشن  پٮ۪ٹھ  بِہِتھ۔"
  },
  {
    "verse_id": 77,
    "translation": "ادٕہ  کتھ  کتھ  نعمتس  پننِس  پروردگار  سٕنزو  نعمتو  اندرٕہ  کٔرِو  توٚہۍ  انکار  اے  جِنو  تہٕ  انسانو؟"
  },
  {
    "verse_id": 78,
    "translation": "بابرکت  چھُ  نامِ  پاک  تُہندِس  پروردگار  سُنٛد  یا  رسول  اللہؐ  یُس  پروردگار  عظمت  وول  تہٕ  احسان  وول  چھُ۔  (یِمہٕ  سارے  دُنیٲوی  نعمژٕ  چھےٚ  تسٕنزے،  یہِ  ییٚلہِ  نامِ  پاکٕچ  برکت  گٔیہِ،  اَمہِ  اندرٕہ  گژِھہ  زانُن  کہ  ناوٕہ  وول  کِیُتھ  آسہِ،  تٔہندِ  ذاتِ  پاکچہٕ  برکت  کِژٕھہ  آسن  کٲژاہ  آسن۔  ظاہراً  چھُ  سپدان  معلوم  کہ  باایمان  جنن  تہٕ  انسانن  دۅشوُنۍ  چھُ  واتُن  جنتس۔  دۅشوُنۍ  سپدن  حٲصل  جنتہٕ  چہِ  نعمژٕ،  دۅشوُنۍ  یِن  عطا  کرنہٕ  جنتہٕ  چہِ  حوٗرٕ۔  ﴿لَم  یَطمِثھنّ  اِنس  قَبلَھم  وَ  لَا  جَآن﴾  اندرٕ  چھُ  مُراد  کہ  یِمہٕ  حوٗرٕ  انسان  جنتی یَن  یِن  عطا  کرنہٕ  تِمن  حورن  نزدیک  آسہِ  نہٕ  آمُت  تِمن  انسان  جنتی یَن  برونٹھ  کانٛہہ  انسان،  کیازِ  تِمہٕ  حورٕ  آسن  انساننٕے  ہٕندِ  خٲطرٕ  مخصوص  آمژٕ  کرنہٕ۔  یِتھے  پٲٹھۍ  جِن  جنتی  یَن  یِمہٕ  حوٗرٕ  عطا  یِن  کرنہٕ  تِمن  حورن  آسہِ  نہٕ  نزدیک  آمُت  تِمن  جِن  جنتی یَن  برونٹھ  کانٛہہ  جِنَہ،  کیازِ  تِمہٕ  حورٕہ  آسن  جِن  جنتی یَن  ہٕندی  خٲطرٕ  مخصوص  آمژٕ  کرنہٕ۔  گۅڈنِکۍ  زٕہ  جنت  یِمن  ہٕنز  ذکر  گۅڈٕ  آیہِ  کرنہٕ  تِمن  ہٕندِ  افضل  تہٕ  بہتر  آسنس  کُن  آو  ترجمس  اندرے  اشارٕہ  کرنہٕ۔  وۅنۍ  چھِ  تمہِ  چہِ  دلیلہٕ  بیان  یِوان  کرنہٕ۔  تفسیرِ  دُرِّ منثورس  منٛز  ﴿جَنتانِ  مِن  ذَھب  لِلمُقرّبِین  وَ  جَنتانِ  مِن  وّرِق  لِاَصحَابِ  الیَمِین﴾  یعنی  تِم  زٕہ  جنت  چھِ  سۅنہٕ  سٕندۍ،  تِہُند  سورے  سامانہٕ  چُھ  سۅنہٕ  سُندے،  تِم  چِھ  مُقرّبِینن  ہٕندِ  خٲطرٕ۔  بیٚیہِ  زٕہ  جنت  چھِ  رۅپہٕ  سٕندۍ،  تِہُند  سورُے  سامانہٕ  چھُ  رۅپہٕ  سُندُے۔  تِم  چھِ  اصحابِ  یَمینَن  ہٕندِ  خٲطرٕ۔)"
  }
]