[
  {
    "verse_id": 1,
    "translation": "یِم  چھِ  حروفِ  مقطعات،  خداے  سٕے  چھُ  معلوم  یِمن  حرفن  ہنٛد  معنی،  یہِ  قرُآنِ  مجید  چُھ  کتاباہ  یۅسہٕ  اسہِ  تۅہیہِ  کُن  نٲزِل  کٔر  یا  رسول  اللہؐ،  یُتھ  توٚہۍ  امیُک  مضمون  بیان  کٔرِتھ  لوٗکھ  کٔڈِیوکھ  کُفرٕ  چو  گٹو  منٛزٕ  ایمان  و  توحید  کِس  نورس  کُن،  تُہٕندِس  پروردِگارٕ  سٕندِ  حُکمہٕ  سٍتۍ،  تس  غٲلِب  تہٕ  تعریف  کرنہٕ  آمتِس  خداے  سٕنزِ  وتہِ  کُن۔"
  },
  {
    "verse_id": 2,
    "translation": "یُس  معبودِ  برحق  چُھ  یسُند  تہِ  سورُے  چُھ  یہِ  آسمانن  تہٕ  زمینن  منٛز  چُھ،  ییٚلہِ  یہِ  کتاب  خدایس  کُن  وتھ  ہاوان  چھےٚ۔  وٲل  تہٕ  افسوس  تِمن  کٲفرن  عذابِ  شدیدُک  یِم  نہٕ  یہِ  وتھ  اختیار  کرن۔  "
  },
  {
    "verse_id": 3,
    "translation": "بلکہِ  یِم  پسند  چھِ  تھاوان  دنیاہٕچ  زندگی  ٲخرتس  پٮ۪ٹھ،  بیٚیہِ  یِم  پتھ  چھِ  رٹان  لوٗکن  راہِ  راستس  خداے  سٕنزِ  وتہِ  پٮ۪ٹھ  پکنہٕ  نِشہِ،  بیٚیہِ  چھِ  ژھانڈان  تہٕ  تلاش  کران  سیٚزِ  وتہِ  منٛز  ہجیٚر  لوٗکن  اندر  شُبہات  تراوان۔  تِمے  لوٗکھ  چھِ  زیچھہِ  گمرٲہی  اندر  مُبتلا  یعنی  یۅسہٕ  گُمرٲہی  پزِ  نِشہِ  سٮ۪ٹھاہ  دوٗر  چھےٚ۔  یعنی  کٲفرن  چُھ  شُبہٕ  کہِ  یہِ  قرآنِ  مجید  کیازِ  چُھ  عربی  پٲٹھۍ،  تمہِ  کُے  جواب  چُھ  اللہ  تعالیٰ  فرماوان۔"
  },
  {
    "verse_id": 4,
    "translation": "بیٚیہِ  سوزنہٕ  اسہِ  کانہہ  پیغمبراہ  مگر  تمِی  زیٚوِ  کلام  تہِ  بیان  کر  وُن  یۅسہ  تِہٕندِ  قومٕچ  زیٚو  ٲس  یُتھ  سُہ  تِمن  وارٕ  بیان  کرِ  خداے  سٕندۍ  احکام،  تہِ  کٔرِتھ  تہِ  یَس  اللہ  تعالیٰ  یژھان  چُھ  تس  چُھ  گمراہ  کران،  سُہ  چُھنہٕ  تِم  احکام  مانان۔  یس  یژھان  چُھ  تس  چُھ  وتھ  ہاوان  راہِ  راستس  کُن،  سُہ  چُھ  تِم  احکام  قبول  کران  تہٕ  مانان،  سُے  چُھ  غٲلِب  تہٕ  حِکمت  وول۔"
  },
  {
    "verse_id": 5,
    "translation": "بیٚیہِ  سوز  اسہِ  موسیٰ  علیہ  السلام  پنٕنۍ  آیات  ہیٚتھ،  حکُم  کوٚرُس  اسہِ  کہِ  کڈُن  پنُن  قوم  کُفرٕ  چو  گٔٹو  منٛزٕایمان  کِس  نورس  کُن،  بیٚیہِ  پاوُکھ  ژیٚتس  نعمژن  تہٕ  مہربٲنین  ہٕندۍ  دۅہ  بیٚیہِ  تکلیفن  تہٕ  مُصیبتن  ہٕندۍ  دۅہ،  پٔزۍ  پٲٹھۍ  تتھ  ژیٚتس  پاونس  منٛز  چھِ  بٔڈۍ  نِشانہٕ  پرتھ  صبٕر  کروٕنہِ  تہٕ  شُکر  کروٕنہِ  سٕندِ  خٲطرٕ۔"
  },
  {
    "verse_id": 6,
    "translation": "بیٚیہِ  پٲوِو  ژیٚتس  ییٚلہِ  موسیٰ  علیہ  السلامن  دوٚپ  پننِس  قومس  اے  قوم  یاد  کٔرِو  خداے  سٕنٛز  نعمت  یۅسہٕ  تۅہیہِ  عطا  کٔر  نو  ییٚلہِ  نجات  دیُت  نَو  فرعون  سٕندِ  قوم  نِشہِ،  یِم  تۅہیہِ  واتناون  ٲسۍ  کڈُر  عذاب،  ماران  ٲسۍ  تُہٕندین  نیٚچوین،  بیٚیہِ  ٲسۍ  زِندٕہ  تھاوان  تُہٕنٛزن  کورین  یِمہٕ  بٔڈِتھ  زنانہٕ  بنہن،  اتھ  منٛز  ٲس  تُہٕندِ  خٲطرٕ  بٔڈ  آزمٲیشہِ  تُہٕندِ  س  پروردِگارٕ  سٕندِ  طرفہٕ۔"
  },
  {
    "verse_id": 7,
    "translation": "بیٚیہِ  کٔرِو  یاد،  اے  بنی  اسرایلو  ییٚلہِ  اعلان  کوٚر  تُہٕندۍ  پروردِگارن  اگر  توٚہۍ  شکُر  گز  ٲری  کٔرِو،  تیٚلہِ  ہُرراوَو  بہٕ  نعمت،  ہرگاہ  کُفرانِ  نعمت  کٔرِوتیٚلہِ  چُھ  میون  عذاب  سٮ۪ٹھاہ  سخت،  سُہ  عذاب  گوٚو  نعمت  اتھہٕ  ہیٚنۍ۔"
  },
  {
    "verse_id": 8,
    "translation": "بیٚیہِ  فرموو  موسیٰ  علیہ  السلامن  پننِس  قومس  ہرگاہ  توٚہۍ  کُفر  کٔرِو  یا  کُفرانِ  نعمت  کٔرِو  توٚہۍ  تہٕ  بیٚیہِ  یِم  سٲرِی  زمینس  منٛز  چھ  جِنو  تہٕ  انسانو  أندرٕ  کانہہ  پراواہ  چُھنہٕ  تمیُک،  کیازِ  اللہ  تعالیٰ  چُھ  بالکل  بے  نِیاز  تمام  مخلوقن  نِشہِ۔  سُہ  چُھ  سزا  وارِ  حمدو  ثنا  حمُد  دٔپِتنس  کانہہ  یا  متہٕ  دٔپِتنس۔"
  },
  {
    "verse_id": 9,
    "translation": "اے  کٲفِرو  کیاہ  تۅہیہِ  چھَنا  وٲژمٕژ  خبر  تِمن  لوٗکن  ہٕنٛز  یِم  تۅہیہِ  برونٹھ  ٲسۍ،  مثلاً  نوح  علیہ  السلام  سٕندِ  قومٕچ،  یا  قومِ  عاد،  ہُود  علیہ  السلام  سٕندِ  قومٕچ  یا  قومِ  ثمود،  صالح  علیہ  السلام  سٕندِ  قومٕچ  خبر۔  بیٚیہِ  تِمن  لوٗکن  ہٕنٛز  یِم  تِمن  پتہٕ  آے،  تِم  ٲسۍ  بے  شُمار  تیتۍ  زِ  تِہٕنز  گرنٛد  زانہِ  نہٕ  بہ  تفصیل  کانہہ  تہِ  خدایس  ورٲے،  تِمن  نِشہِ  وٲتۍ  پیغمبر  تِہٕنزٕ  ننہِ  دلیلہٕ  ہیٚتھ،  خداے  سٕنزٕ  کتابہٕ  ہیٚتھ،  پس  واتناوِ  تِمو  اَتھہٕ  پنٕنۍ  تِہِندین  ٲسن  اندر  یعنی  تِم  کرنٲوِکھ  ژھوپہٕ۔  وننہٕ  دیُت  ہکھ  نہٕ  کینہہ،  دپنہِ  لٔگۍ  أسۍ  چھِ  انکار  کران  تتھ  سٲرِسےٕ  یہِ  ہیٚتھ  توٚہۍ  سوزنہٕ  آمٕتۍ  چھِو  یعنی  توحید  وایمان،  بیٚیہِ  چُھ  اسہِ  شک  تمہِ  دینُک  یتھ  کُن  اسہِ  توٚہۍ  ناد  دِوان  چھِو  یُس  شک  تردُد  پٲدٕ  کرٕوُن  چُھ۔"
  },
  {
    "verse_id": 10,
    "translation": "تِہٕندیو  پیغمبرو  ووٚن  تِمن،  کیاہ  معبودِ  برحقس  منٛز  تہِ  چھا  شکھٕے،  تہِ  بنہِ  نہٕ  ہرگز  تِکیازِ  تُہٕندِ  توحید  چہِ  دلیلہٕ  چھےٚ  ظٲہر  تہٕ  ننہِ،  پس  یُس  پٲدٕ  کرٕ  وُن  چُھ  آسمانن  تہٕ  زمینن  ہُند،  سُے  چُھ  تۅہیہِ  ناد  دِوان  ایمانس  کُن  تہٕ  اسلامس  کُن  یُتھ  تۅہیہِ  برونٹھمین  گُنہن  مغفرت  کرِ،  بیٚیہِ  یُتھ  مہلت  دِیہِ  تۅہیہِ  عُمرِ  ہٕندِس  أکِس  مُقرر  کرنہٕ  آمتِس  وقتس  تانۍ،  تِم  لٔگۍ  دپنہِ  توٚہۍ  چھِو  نہٕ  مگر  اَسِی  ہِوۍ  انسان۔  تۅہیہِ  اندر  کیاہ  زیادتی  چھےٚ  ییٚمہِ  سٍتۍ  أسۍ  تُہُند  ونُن  مانو،  بظٲہر  چھِو  توٚہۍ  یژھان  اسہِ  پتھ  رٹُن  تِمن  معبودن  ہٕندِ  عبادت  نِشہِ  یِمن  ہٕنٛز  عبادت  سٲنۍ  مٲلۍ  بٕڈۍ  بب  کران  ٲسۍ۔  ہرگاہ  فی  الحقیقت  توٚہۍ  پوٚز  ونان  چِھو،  تیٚلہِ  أنِو  اسہِ  نِشہِ  کانہہ  نٔنۍ  دلیلاہ۔"
  },
  {
    "verse_id": 11,
    "translation": "تِمو  پننیو  پیغمبرو  ووٚن  ہکھ  بے  شک  أسۍ  چھِنہٕ  توٚہی  ہِوۍ  انسان،  مگر  اللہ  تعالیٰ  چُھ  پنُن  فضل  تہٕ  مہربٲنی  کران  پننیو  بندو  أندرٕ  یس  پٮ۪ٹھ  یژھان  چُھ،  سٲنِس  اختیارس  منٛز  چھَنہٕ  یہِ  کتھ  کہِ  أسۍ  کیاہ  اَنو  تۅہیہِ  نِشہِ  پانے  کانہہ  دلیلاہ  نٔنۍ  خداے  سٕندِ  حُکمہٕ  ورٲے،  باایمانن  پزِ  خداے  سٕے  پٮ۪ٹھ  توکل  کرُن۔"
  },
  {
    "verse_id": 12,
    "translation": "اسہِ  کُس  چیز  ہیٚکہِ  پتھ  رٔٹِتھ  خدایس  پٮ۪ٹھ  توکل  کرنہٕ  نِشہِ،  حالانکہِ  اسہِ  ہاوِ  تمِی  سارے  رٕژٕ  وتہٕ  یِمن  منٛز  دںیا  وٲخرتُک  نفع  چُھ۔  ہرگاہ  تۅہیہِ  سون  ونُن  ناپسند  یِتھ  اسہِ  توٚہۍ  تکلیفٕے  دِیو  کانہہ  غم  چُھنہٕ،  أسۍ  کرو  ضرور  صبٕر  تُہٕندین  سارنٕے  تکلیفن  پٮ۪ٹھ،  توکل  کرن  والین  پزِ  خداے  سٕے  پٮ۪ٹھ  توکل  کرُن۔"
  },
  {
    "verse_id": 13,
    "translation": "بیٚیہِ  دوٚپ  کٲفرو  پننین  پیغمبرن  أسۍ  کڈَو  توٚہۍ  ضرور  پننیو  شہرو  منٛزٕ  نتہٕ  پھیرِو  واپس  سٲنِس  دینس  کُن،  پس  سوز  اللہ  تعالیٰ  ہن  وحی  تِمن  پیغمبرن  کُن  کہِ  پرواہ  مہ  بٔرِو  کینہہ،  بہٕ  چُھس  قسم  ہٲوِتھ  فرماوان  کہِ  بہٕ  گالکھ  یِم  ظٲلِم۔"
  },
  {
    "verse_id": 14,
    "translation": "تِہٕندِ  گالنہٕ  پتہٕ  بساوو  تُہِی  تِہٕندین  شہرن  اندر،  یہِ  مہر  بٲنی  چھےٚ  تِمن  لوٗکن  ہٕندِ  خٲطرٕ  یِم  کھو  ژن  مےٚ  برونٹھ  کنہِ  جواب  دِہی  خٲطرٕ  وۅدٕنۍ  روزنس،  بیٚیہِ  کھوژِ  میانہِ  عذاب  کِس  وعیدس۔"
  },
  {
    "verse_id": 15,
    "translation": "توپتہٕ  مٔنج  فتح  پیغمبرو۔  اللہ  تعالیٰ  ہن  کٔر  تِمن  فتح  عطا۔  توپتہٕ  گو  تِہُند  پرتھ  کانہہ  سرکش  دُشمن  ناامید  تہٕ  خوار۔"
  },
  {
    "verse_id": 16,
    "translation": "تس  جبارِ  عنیدہ  سٕندِ  خٲطرٕ  چُھ  دنیٲوِی  عذاب  علاوٕہ  بروںٹھ  نارِ  جہنم  یتھ  منٛز  تِم  واتن،  بیٚیہِ  یِیہِ  چاونہٕ  سُہ  تتھ  جہنمس  منٛز  سُہ  آب  یتھ  سٍتۍ  جہنمین  ہُند  پٲل  تہٕ  پاک  آسہِ۔"
  },
  {
    "verse_id": 17,
    "translation": "دامہٕ  دامہٕ  آسہِ  سُہ  چیٚوان  سخت  ٹیٚوٹھ  آسنہٕ  مۅکھہٕ۔  سُہ  آسہِ  نہٕ  تتھ  نیٚنگلِتھٕے  ہیٚکان  پھکہٕ  لد  تہٕ  بد  مزٕہ  آسنہٕ  مۅکھہٕ،  بیٚیہِ  آسہِ  تس  موتٕچ  سختی  محسوس  سپدان  بدنہٕ  منٛزٕ  پرتھ  جایہِ۔  والہٕ  گۅڈَو منٛزٕ  تانۍ،  مگر  مران  آسہِ  نہٕ،  تمہِ  پتہٕ  آسیٚس  امہِ  کھوتہٕ  سخت  عذاب۔"
  },
  {
    "verse_id": 18,
    "translation": "مثال  تِمن  لوٗکن  ہٕنٛز  یِمو  انکار  کوٚر  تہٕ  کُفر  کوٚر  پننِس  پروردِگارس،  تِہٕنزٕ  رٕژٕ  عملٕہ  چھےٚ  تتھ  سوٗرٕ  ڈیرس  ہِشہِ  یتھ  واو  چھکراوِ  سخت  واوٕکہِ  دۅہ،  تِم  ہیکہٕ  نٕے  نہٕ  تِمن  محلن  ہُند  کانہہ  فٲیدٕہ  حٲصِل  کٔرِتھ،  دور  دراز  گُمرٲہی  یۅ  سہٕ  رشد  وہدایت  نِشہِ  سٮ۪ٹھاہ  دور  چھےٚ۔"
  },
  {
    "verse_id": 19,
    "translation": "ژٕ  چُھکھنا  وُچھان  اے  وُچھوٕنہِ  کہِ  پٔزۍ  پٲٹھۍ  اللہ  تعالیٰ  ہن  کٔرۍ  آسمان  تہِ  تہٕ  زمین  تہِ  پٲدٕ۔  پٔزۍ  پٲٹھۍ  ییٚمہِ  سٍتۍ  تِہُند  قادرِ  مُطلق  آسُن  ثٲبِت  سپدان  چُھ،  ہرگاہ  سُہ  یژِھہ  تۅہیہِ  سارِنٕے  کرِ  فنا۔  توپتہٕ  کرِ  پٲدٕ  تۅہیہِ  بدل  بیٚین  مخلوقن۔"
  },
  {
    "verse_id": 20,
    "translation": "یہِ  کتھ  چھنہٕ  تس  نِشہِ  کینہہ  دشوار۔"
  },
  {
    "verse_id": 21,
    "translation": "بیٚیہِ  نیرن  قیامت  کہ  دۅہ  قبرِ  مںٛزٕ  سٲرِی  مخلوق  خدایس  برونٹھ  کنہِ  جمع  سپدٕنہٕ  خٲطرٕ،  پس  ونن  کمزور  تہٕ  تابع  لوٗکھ  زوراوارن  تہٕ  زِٹھین،  بیشک  أسۍ  ٲسۍ  نا  دنیاہس  اندر  تۅہیہِ  تابع،  پس  ہیٚکِوٕہ  توٚہۍ  خداے  سٕندِ  عذاب  نِشہِ  کانہہ  حِصاہ  اسہِ  نِشہِ  دور  کٔرِتھ،  تِم  زِٹھۍ  دپنکھ  ہر  گہے  اسہِ  رٕژ  وتھ  ہٲومٕژ  آسِہا  اللہ  تعالیٰ  ہن،  ضرور  ہاوٕہو  أسۍ  تہِ  تۅہیہِ  سۅے  وتھ،  برابر  چھُ  وۅنۍ  اَسہِ  جزع  و فزع  کرو  أسۍ،  یا  صبر  کرو  أسۍ،  بہر  حال  چھَنہٕ  اسہِ  مۅکلٕنٕچ  کانہ  صورتھاہ  ییٚمہِ  عذاب  نِشہِ۔"
  },
  {
    "verse_id": 22,
    "translation": "بیٚیہِ  ونیٚکھ  شیطان  تمہِ  وقتہٕ  ییٚمہِ  وقتہٕ  حکمِ  خدا  جٲری  سپدِ  جنتین  ہٕندِ  خٲطرٕ  جنتس  منٛز  واتنُک،  جہنمین  ہٕندِ  خٲطرٕ  جہنمس  منز  واتنُک۔  توپتہٕ  لگن  سٲری  جہنمی  ابلیسس  ملامت  کرنِہ۔  سُہ  دپیٚکھ،  پٔزۍ  پٲٹھۍ  اللہ  تعالیٰ  ہن  فرمایو  تۅہیہِ  وعدٕہ۔  سُے  پوٚز  وعدٕہ  بیٚیہِ  کٔرِومیٚتہِ  تۅہیہِ  سٍتۍ  وعدٕہ  مگرسُہ  درٛاو  اَپُز  وعدٕہ،  بیٚیہِ  ٲس  نہٕ  مےٚ  نِشہِ  تۅہیہِ  پٮ۪ٹھ  کانہہ  دلیلاہ  تہٕ  حُجتھاہ  یا  طاقتاہ  تہٕ  غلباہ  ییٚمہِ  سٍتۍ  بہٕ  توٚہۍ  مجبور  کرٕ  ہو،  صرِف  سپُد  یُتُے  کہِ  مےٚ  دیُت  تۅہیہِ  کُفرس  کُن  ناد۔  تۅہیہِ  کٔرٕو  تتھ  سونچنہٕ  ورٲے  اِجاہت  تسلیم،  پس  مہ  کٔرِو  توٚہۍ  مےٚ  تمِچ  ملامت  بلکہِ  کٔرِو  ملامت  پننین  پانن،  ووٚنۍ  ہیٚکو  نہٕ  بہٕ  توٚہۍ  عذاب  نِشہِ  مۅکلٲوِتھ  تِکیازِ  تۅہیہِ  کٔرٕو  میٲنِس  وننس  پٮ۪ٹھ  عمل  خداے  سُند  فرمان  مونو  نہٕ۔  نہ  ہیٚکِو  توٚہۍ  مےٚ  عذاب  نِشہِ  مۅکلٲوِتھ،  بہٕ  چُھس  اِنکار  کران  تہٕ  اظہارِ  بیزٲری  کران  تُہٕندِس  مےٚ  شریکِ  خدا  ماننس  پٮ۪ٹھ  أزِکہِ  برونٹھ  دنیاہس  اندر،  یتھ  کتھہِ  اندر  چُھنہٕ  کانہہ  شک  کہِ  مُشرکن  ہٕندِ  خٲطرٕ  چُھ  کڈُر  عذاب۔"
  },
  {
    "verse_id": 23,
    "translation": "بیٚیہِ  یِن  واتناونہٕ  تِم  لوٗکھ  یِمو  ایمان  اوٚن  بیٚیہِ  کریٚکھ  رٕژٕ  عملہٕ  تِمن  جنتن  اندر  یِمو  منٛز  جۅیہِ  پکان  آسن،  ہمیشہِ  روزن  تِمن  جنتن  اندر  خداے  سٕندِ  حُکمہٕ  سٍتۍ،  دُعا  تِہُند  آسہِ  جنتن  اندر  بلفظ  سلام۔  دنیاہس  منٛز  چُھ  سلام  سلامتی  ہُند  دُعا  جنتن  اندر  آسہِ  سلام  سلامتی  ہُند  مُبارک  باد۔  تِمن  جنتین  یِیہِ  یِتھہٕ  پٲٹھۍ  سلام  کرنہٕ۔  السلام  علیکُم۔"
  },
  {
    "verse_id": 24,
    "translation": "کیاہ  تۅہیہِ  چُھنا  معلوم  کہِ  اللہ  تعالیٰ  ہن  کِژھ  رٕژ  تہٕ  موقعچ  مِثال  کٔر  بیان  کلمہ  طیبٕچ  یعنی  کلمہ  توحیدٕچ۔  فرمووُن  سُہ  چُھ  أکِس  رٕتِس  تہٕ  پاکیزٕہ  کُلِس  ہیوٗ۔  تمہِ  اندر  چُھ  مُراد  کھزٕر  کُل  ییٚمیُک  موٗ  ل  چُھ  مُحکم  زمینس  منٛز،  ییٚمِکۍ  شاخ  چھِ  آسمانن  اندر۔"
  },
  {
    "verse_id": 25,
    "translation": "یُس  پنُن  میوٕہ  چُھ  دِوان  پرتھ  فصلس  اندر  خداے  سٕندِ  حُکمہٕ  سٍتۍ۔  یِتھے  پٲٹھۍ  چُھ  کلمہ  توحید  لاالہ  الا  اللہ  امیُک  موٗل  یعنی  اعتقاد  یُس  با  ایمان  سٕندِس  دِلس  اندر  مضبوط  تہٕ  محکم  چُھ۔  امہِ  کُلِکۍ  شاخ  گٔے  رٕژٕ  عملہٕ  یِمہٕ  اتھ  ایمانس  پٮ۪ٹھ  چھٚے  مرتب  سپدان۔  یِمہٕ  قبولیت  چہِ  درگاہہِ  اندر  آسمانن  کُن  واتان  چھےٚ۔  توپتہٕ  چُھ  تتھ  پٮ۪ٹھ  رضاے  الٰہیُک  دایمی  میوٕہ  لگان۔  بیٚیہِ  چُھ  اللہ  تعالیٰ  امہِ  قسمٕچہِ  مثالٕہ  بیان  کران  لوٗکن  ہٕندِ  خٲطرٕ  یُتھ  تِم  معٲنی  مقصود  وارٕہ  بوزن۔  "
  },
  {
    "verse_id": 26,
    "translation": "یچھ  تہٕ  گندٕہ  کُلِچ  مثال  چھےٚ۔  یچھ  کٔلِمٕچ  مِثال۔  یعنی  شرکہٕ  کہِ  کٔلمٕچ  مِثال  چھےٚ  تمہِ  یچھ  کُلِچ  مثال  یتھ  نہٕ  زمینس  منٛز  موٗل  لٔگِتھ  آسہِ۔  سُہ  آسہِ  زمینہٕ  منٛزٕہ  پٮ۪ٹھۍ  پیٹٚھی  موٗلہٕ  نیران۔  سۅکھ  تہٕ  قرار  آسہِ  نہٕ  تتھ  کُلِس  کُنہِ  جایہِ۔  سُہ  گو  ٹٹہ  وانٛگُن۔"
  },
  {
    "verse_id": 27,
    "translation": "مضبوط  چُھ  اللہ  تعالیٰ  کران  باایمانن  تمہِ  مضبوط  کُلہِ  سٍتۍ  ﴿یعنی  کلمہ  توحیدٕ  سٍتۍ﴾  دنیاچہِ  زندگی  منٛز  تہِ  ٲخرت  چہِ  زندگی  منٛز  تہِ،  گُمراہ  چُھ  کران  ظٲلمن  یعنی  کٲفرن  تمہِ  منحوس  تہٕ  گندٕہ  کلمہ  سٍتۍ۔  بیٚیہِ  چُھ  سُہ  تی  کران  یہِ  یژھان  چُھ۔"
  },
  {
    "verse_id": 28,
    "translation": "آیا  تۅہیہِ  وُچھو  نا  تِمن  لوٗکن  کُن  یعنی  مکہ  کین  کٲفرن  کُن  یِمو  نعمت  چہِ  شکُر  گزٲری  بدل  کُفرانِ  نعمت  کوٚر  بیٚیہِ  واتنوُکھ  پنُن  قوم  ہلاکت  کِس  گرس  منٛز۔  کیازِ  تِمن  تہِ  کٔرٕکھ  کُفرٕچ  تعلیم۔"
  },
  {
    "verse_id": 29,
    "translation": "سُہ  گوٚو  جہنم  یتھ  منٛز  تِم  واتن۔  کٲژاہ  یچھ  جاے  چھےٚ  سۅ  قرارٕچ۔"
  },
  {
    "verse_id": 30,
    "translation": "بیٚیہِ  ٹھہۅہرو  تِمو  معبودِ  برحقس  شریک  یُتھ  لوٗکن  ڈالن  تِہٕنزِ  وتہِ  نِشہِ،  توٚہۍ  فرمٲوِیوکھ  یا  رسول  اللہؐ  تُلِو  تمتع  دنیاہس  اندر  کینہہ  کالاہ  کُفرس  پٮ۪ٹھ  روزنٕہ  سٍتۍ۔  پٔزۍ  پٲٹھۍ  بہر  حال  چُھ  تۅہیہِ  پتو  لاکہِ  واتُن  نارسٕے  کُن۔"
  },
  {
    "verse_id": 31,
    "translation": "توٚہۍ  فرمٲوِو  میانین  باایمان  بندن  کہِ  تِم  کٔرِن  خداے  سٕنزن  نعمتن  شُکر  گزٲری۔  یتھہٕ  پٲٹھۍ  کہِ  تِم  تھاون  برپا  نٮ۪ماز  پابندی  سان،  بیٚیہِ  کرن  خرٕچ  تمہِ  مالہٕ  منٛزٕ  یُس  اسِی  تِمن  عطا  کوٚر  پوشیدٕہ  پٲٹھۍ  تہٕ  نٔنی  پٲٹھۍ  تہٕ  سُہ  دۅہ  یِنہٕ  برونٹھ  ییٚمہِ  دۅہ  نہٕ  خرید و فروخت  آسہِ،  نہ  دوستی  ہُند  سلسلہٕ  آسہِ۔"
  },
  {
    "verse_id": 32,
    "translation": "معبودِ  برحق  گو  سُے  ییٚمۍ  آسمان  تہٕ  زمین  پٲدٕ  کوٚر،  بیٚیہِ  ییٚمۍ  آسمان  کہِ  طرفہٕ  ترٛوو  رُود،  پس  کٔڈِن  تمِی  سٍتۍ  میٚوٕہ  تہٕ  پھل،  سُے  کوٚرُن  تُہُند  رزق۔"
  },
  {
    "verse_id": 33,
    "translation": "بیٚیہِ  تھاوین  تُہٕندِس  اختیارس  اندر  ناوٕ  تہٕ  جہازٕ،  یُتھ  تِم  تُہٕندِی  حُکمہٕ  سٍتۍ  دریاون  اندر  اورٕ  یور  پکن،  بیٚیہِ  کرین  تُہُندِس  اختیارس  اندر  کۅلہٕ  جۅیہِ  تہٕ  دریاو،  بیٚیہِ  کوٚرُن  تُہُندِ  نفع  خٲطرٕ  مُسخر  آفتاب  تہٕ  زوٗن  یِم  ہمیشہ  پکان  چھِ  پننہِ  کامہِ  سٍتۍ،  بیٚیہِ  کٔرِن  مُسخر  تُہٕندِ  خٲطرٕ  رات  تہٕ  دۅہ۔"
  },
  {
    "verse_id": 34,
    "translation": "بیٚیہ  دیُت  نو  تۅہیہِ  تمہِ  منٛزٕ  یہِ  تۅہیہِ  موٚنگوٗس  پننہِ  یژھنہٕ  موجوب،  بیٚیہِ  ہرگاہ  توٚہۍ  شُمار  تہٕ  گرنٛد  ہیٚیو  کرٕنۍ  خداے  سٕنزن  نعمژن  توٚہۍ  ہیٚکیو  نہٕ  تِمن  شُمار  کٔرِتھ۔  پٔزۍ  پٲٹھۍ  انسان  چُھ  سخت  بے  انصاف  نا  شُکر  گُزار۔"
  },
  {
    "verse_id": 35,
    "translation": "بیٚیہِ  پٲوِو  ژیٚتس  ییٚلہِ  حضرتِ  ابراہیم  علیہ  السلامن  حضرتِ  اسماعیل  تہٕ  حضرتِ  حاجرہ  خداے  سٕندِ  حُکمہٕ  میدانِ  مکس  منٛز  أنِتھ  تتہِ  ترٲوۍ،  تمِی  وقتہٕ  موٚنگُکھ  دعا،  اے  میانہِ  پروردِگارٕ  یہِ  شہر  ﴿یعنی  مکہ  شریف﴾  کرتن  امن  وول  شہراہ،  بیٚیہِ  تھاوتہٕ  دوٗر  مےٚ  تہٕ  میانین  خاص  اولادن  تہِ  پۅتلین  ہٕنٛدِ  عبادت  کرنہٕ  نِشہِ۔"
  },
  {
    "verse_id": 36,
    "translation": "پروردِگارا  پٔزۍ  پٲٹھۍ  ڈٲلۍ  یِمو  پۅتلیو  واریاہ  لوٗکھ  یعنی  یِم  بنے  تِہٕنزِ  گُمرٲہی  ہُند  سبب،  وۅنۍ  یُس  تِمو  أندرٕ  میٲنۍ  متابعت  تہٕ  پیروی  کرِ  سُہ  چُھ  میون،  بیٚیہِ  ییٚمۍ  میٲنۍ  نافرمٲنی  کٔر،  ژٕ  کر  تِمن  ہدایت  کٔرِتھ  مغفرت،  تِکیازِ بیشک  ژٕ  چُھکھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 37,
    "translation": "پروردِگاراہ  پٔزۍ  پٲٹھۍ  مےٚ  بسوو  پنُن  فرزند  اسماعیل  علیہ  السلام  تُہٕندِ  واسطہٕ  تٔمۍ  سٕندۍ  اولاد  یتھ  مٲدانس  منٛز  یُس  نہٕ  زراعت  وول  چُھ  چٲنِس  تعظیمہٕ  وٲلِس  گرس  خانہ  کعبس  نکھتل  یُس  برونٹھہٕ  پٮ۪ٹھہٕ  ییٚتہِ  نس  موجود  اوس  یتھ  لوٗکھ  ہمیشہٕ  تعظیم و ادب  کران  روزن۔  پنُن  فرزند  بسوو  مےٚ  اتھ  نکھتل،  پروردِگاراہ  یُتھ  تِم  نٮ۪ماز  برپا  تھاون  نٮ۪مازِ  ہُند  خاص  اہتمام  کرن۔  وٕنۍ  کین  چُھ  یہِ  مٲدان  خۅشِک،  بالکل  بے  آب  وگیاہ،  پس  کر  ژٕ  بعض  لوٗکن  ہُند  دِل  مٲیل  تِمن  کُن،  یُتھ  تِمن  سٍتۍ  آباد  سپدن۔  چونکہِ  ییٚتہِ  چُھنہٕ  زراعت  وغٲرٕ  کینہہ  تہِ  لہٰذا  کھیاوُکھ  تِم  میٚوٕہ  پننہِ  قدرت  سٍتۍ  یُتھ  تِم  چٲنۍ  شُکر  گزٲری  کرن۔"
  },
  {
    "verse_id": 38,
    "translation": "پروردِگاراہ  یہِ  سون  دعا  چُھ  محض  محتٲجی  تہٕ  عبودیتس  پٮ۪ٹھ  مبنی  ورنہ  ژٕ  چُھکھ  زانان  تہِ  سورُے  یہِ  أسۍ  پوشیدٕہ  تھاوان  چھِ  بیٚیہِ  تہِ  سورُے  یہِ  أسۍ  ظٲہر  کران  چھِ،  بیٚیہِ  چُھنہٕ  پوشیدٕہ  اللہ  تعالیٰ  ہس  نِشہِ  کانہہ  چیزاہ  زمینس  اندر  تہٕ  آسمانس  اندر۔"
  },
  {
    "verse_id": 39,
    "translation": "حمُد  بوٚوِن  تس  معبودِ  برحقس  ییٚمۍ  مےٚ  عطا  کٔرۍ  بُڈِتھ  زٕہ  فرزندٕ۔  اکھ  اسماعیل  ییٚلہِ  بہٕ  نمتہٕ  ﴿90﴾  وۅہر  اوسُس۔  بیاکھ  فرزند  اسحاق  ییٚلہِ  بہٕ  اکھ  ہتھ  تہٕ  باہ  وۅہر  ﴿112﴾  اوسُس،  پٔزۍ  پٲٹھۍ  میون  پروردِگار  چُھ  سٮ۪ٹھاہ  بوزوُن  منگنس  یعنی  دعا  قبول  کروُن۔"
  },
  {
    "verse_id": 40,
    "translation": "پروردِگاراہ  مےٚ  کر  تہٕ  نٮ۪ماز  گزار،  بیٚیہِ  کرُکھ  میانیو  فرزندو  أندرٕ  تہِ  بعض  نٮ۪ماز  گزار،  پروردِ  گاراہ  بیٚیہِ  کر  تہٕ  میٲنۍ  یِم  دُعا  قبول۔"
  },
  {
    "verse_id": 41,
    "translation": "پروردِگاراہ  مغفرت  کر  میٲنِس  مٲلِس  تہٕ  ماجہِ  بیٚیہِ  سارِنٕے  باایمانن  ییٚمہِ  دۅہہ  حساب  قٲیم  سپدِ  یعنی  قیامتک  دۅہ۔"
  },
  {
    "verse_id": 42,
    "translation": "بیٚیہِ  مہ  کر  ژٕ  گُمانہٕ  اے  مُخاطب  اللہ  تعالیٰ  ما  چُھ  بے  خبر  تِمو  کامیو  نِشہِ  یِمہٕ  کامہِ  کٲفر  تہٕ  مُشرک  کران  چھِ،  سُہ  چُھنہٕ  تِمن  مہلت  دِوان  مگر  تتھ  دۅہس  تانۍ  ییٚمہِ  دۅہ  درٕ  لگن  تِمن  لوٗکن  ہٕنزٕ  أچھ  تمہِ  دۅہُک  خوفناک  تہٕ  خطرناک  عذاب  وُچھِتھ۔"
  },
  {
    "verse_id": 43,
    "translation": "دوران  آسن  تِم  حِساب  کِس  موقفس  کُن  کلہٕ  پنٕنۍ  تھوٚد  رٔٹِتھ۔  أچھ  آسنکھ  نہٕ  وٹنے  یِوان  تِم  آسنکھ  درٕ  لجمژٕ  ہیٚورکُن،  بیٚیہِ  آسنکھ  دِل  خٲلی  عقلہِ  نِشہِ،  بالکل  بدحواس  آسن  گٲمٕتۍ۔"
  },
  {
    "verse_id": 44,
    "translation": "بیٚیہِ  کھوژٕ  نٲوِیوکھ  توٚہۍ  لوٗکھ  یا  رسول  اللہؐ  تتھ  دۅہس  ییٚمہِ  دۅہ  یِمن  پٮ۪ٹھ  عذاب  واتہِ،  عذاب  وُچھِتھ  ونن  یِم  ظٲلِم  پروردِگاراہ  مُہلت  دِتہٕ  اسہِ  کم  کالس  تانۍ،  تتھ  مُدتس  اندر  کرٕہو  أسۍ  تہِ  سورُے  یہِ  ژٕ  فرماوہکھ۔  بیٚیہِ  کرٕ  ہو  متابعت  تہٕ  پیروی  چانین  پیغمبرن  ہٕنٛز۔  وننہٕ  ییکھ  اسہِ  دِژے  نا  تۅہیہِ  دنیاہس  اندرمہلت،  کیاہ  توٚہۍ  ٲسِو  نا  قسم  ہاوان  ازکہِ  برونٹھ  دنیاہس  اندر  کہِ  تۅہیہِ  چھُونہٕ  أندرٕ  نیر  نُے  زانہہ۔"
  },
  {
    "verse_id": 45,
    "translation": "بیٚیہِ  ٲسِو  نا  توٚہۍ  بسان  تِمن  لوٗکن  ہٕندین  شہرن  اندر  یِمو  ظلُم  کوٚر  پٲنۍ  پانس  سٲنۍ  نافرمٲنی  کٔرِتھ،  بیٚیہِ  ننیو  ونا  تۅہیہِ  اسہِ  کیاہ  معاملہٕ  کوٚر  تِمن  سٍتۍ،  اتھ  نافرمٲنی  پٮ۪ٹھ  کیُتھ  سزا  دیُت  اسہِ  تِمن  لوٗکن،  بیٚیہِ  کرِ  نا  اسہِ  بیان  تۅہیہِ  تِہٕنزٕ  مِثالہٕ  تہٕ  تِہٕندۍ  قصہٕ۔"
  },
  {
    "verse_id": 46,
    "translation": "پٔزۍ  پٲٹھۍ  تِمو  کرے  پنٕنۍ  سٲری  تدبیر  بیشک  تمہِ  قٔسمٕکۍ  یِمو  سٍتۍ  کۅہ  تہِ  پننہِ  جایہِ  ڈلہن  مگر  تِم  سٲری  تدبیر  سپٕدۍ  بیکار۔  "
  },
  {
    "verse_id": 47,
    "translation": "اے  مُخاطبہٕ  ژٕ  مہ  کر  ہرگِز  یہِ  گُمان  کہِ  اللہ  تعالیٰ  کیاہ  چُھ  بدل  کر  وُن  پننِس  وعدس  یُس  تٔمۍ  پننین  پیغمبرن  سٍتۍ  کوٚر،  پٔزۍ  پٲٹھۍ  اللہ  تعالیٰ  چُھ  غٲلِب  اِنتقام  ہیٚنہٕ  وول۔  تس  ہیٚکہِ  نہٕ  پتھ  رٔٹِتھ  انتقام  تہٕ  بدلہٕ  ہیٚنہٕ  نِشہِ  کانہہ۔"
  },
  {
    "verse_id": 48,
    "translation": "ییٚمہِ  دۅہہٕ  بدلاونہٕ  یِیہِ  یہِ  زمین  بیٚیِس  زمینس  سٍتۍ  بیٚیہِ  یہِ  آسمان  بیٚیِس  آسمانس  سٍتۍ،  سٲرِی  لوٗکھ  نیرن  پننیو  جایو  أندرٕ  کُنِس  قہرٕ  وٲلِس  خدایس  بروںٹھ  کنہِ  جواب  دِنہٕ  خٲطرٕ۔  "
  },
  {
    "verse_id": 49,
    "translation": "بیٚیہِ  وُچُھوکھ  توٚہۍ  نافرمان  ہانکلن  تہٕ  ہتھ  کرین  منٛز  اکھ  أکِس  سٍتۍ  بند  کرنہٕ  آمٕتۍ۔"
  },
  {
    "verse_id": 50,
    "translation": "کُرتٕنہِ  تِہٕنزٕ  آسن  تار  کولچہِ،  ولہِ  تِہٕندین  بُتھین  نار۔"
  },
  {
    "verse_id": 51,
    "translation": "یُتھ  اللہ  تعالیٰ  بدلٕہ  دِیہِ  پرتھ  أکِس  مُجرِمس  تمہِ  سارِ  کُے  یہِ  تٔمۍ  کوٚر  مُت  آسہِ  دنیاہس  اندر،  پٔزۍ  پٲٹھۍ  اللہ  تعالیٰ  چُھ  جلٕد  حساب  ہیوٕوُن۔"
  },
  {
    "verse_id": 52,
    "translation": "یہِ  قرآنِ  مجید  یا  سورٕہ  شریف  چُھ  کٲفی  نصیحت  خٲطرٕ،  بیٚیہِ  یُتھ  تِمن  امہِ  سٍتۍ  بیٖم  کرنہٕ  یِیہِ۔  بیٚیہِ  یُتھ  تِم  زانن  اللہ  تعالیٰ  چُھ  معبودِ  برحقاہ  کُنُے۔  بیٚیہِ  یُتھ  امہِ  سٍتۍ  نصیحت  رٹن  عقلہِ  وٲلۍ۔"
  }
]