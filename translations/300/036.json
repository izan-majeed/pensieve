[
  {
    "verse_id": 1,
    "translation": "یٰس۔"
  },
  {
    "verse_id": 2,
    "translation": "قسم  چُھ  باحِکمت  قرآنُک۔"
  },
  {
    "verse_id": 3,
    "translation": "توٚہۍ  چِھو  یقیناً  رسولَو  منزٕ۔"
  },
  {
    "verse_id": 4,
    "translation": "سِیٔزِ  وَتہِ  پیٚٹھ  چِھو۔"
  },
  {
    "verse_id": 5,
    "translation": "﴿تہٕ  یِہ  قرآن﴾  چُھ  غٲلِب  تہٕ  رحیم  ہستی  ہُند  نٲزِل  کرنہٕ  آمُت۔"
  },
  {
    "verse_id": 6,
    "translation": "تاکہ  توٚہۍ  کٔرِیوٗن  خبردار  تِیُتھ  اَکھ  قوم  ییٚمیکۍ  مٲلۍ  بُڈِبب  خبردار  ٲسۍ  نہٕ  کرنہٕ  آمٕتۍ،  تہٕ  امہِ  وجہ  کِنۍ  چِھ  تِم  غفلتس  منٛز۔"
  },
  {
    "verse_id": 7,
    "translation": "یِمو  منٛزٕ  چِھ  اکثر  لُکھ  عذاب  کہ  فٲصلٕکۍ  حقدار  بنیمٕتۍ،  اَمی  موجوب  چِھنہٕ  تِم  ایمان  انان۔  ﴿یِہ  چھےٚ  تِمن  لُکن  ہٕنز  ذکر  یِم  نبی  صلی  اللہ  علیہ و سلمن  ہٕندِس  دعوتس  مُقابلہٕ  ضِدس  تہٕ  ہٹ  دھرمی  ٲسۍ  کٲم  ہیٚوان،  تہٕ  یِمو  فٲصلہٕ  اوس  کوٚرمُت  زِ  حضور  صلی  اللہ  علیہ و سلمن  ہٕنٛز  کتھ  چَھنہٕ  کُنہِ  تہِ  حالس  منٛز  مانٕنۍ۔  تِمن  متعلق  چُھ  فرماونہٕ  آمُت  زِ،  یِم  لُکھ  چِھ  عذاب  کہ  فٲصلٕکۍ  حقدار  بنیمٕتۍ،  اَمی  موجوٗب  چِھنہٕ  یِم  ایمان  اَنان۔﴾"
  },
  {
    "verse_id": 8,
    "translation": "اَسہِ  چِھ  تِہنزن  گردنیٚن  منٛز  طوق  ترٲوِمٕتۍ،  یِمو  سٍتۍ  تِم  ہۅنگنٚین  تام  گٔنڈِتھ  چِھ  تھاونہٕ  آمٕتۍ،  امہِ  موجوب  چِھ  تِم  کلہٕ  تھوٚد  تُلِتھ  کھڑا۔  ﴿طوق  نِشہِ  چُھ  مُراد  تِہٕنز  پنٕنۍ  ہٹ  دھرمی  یۅسہٕ  تِہندِ  خٲطرٕ  حق  قبول  کرنس  منٛز  ٹھوٚر  چھےٚ  بنان۔  ہۅنگنٚین  تام  گٔنڈِتھ  آسُن  تہٕ  کلہٕ  تھوٚد  تُلِتھ  کھڑا  آسُن،  امہِ  نِشہِ  چُھ  مُراد  کٲر  تٔھز  رٹٕنۍ  یۅسہٕ  تکبر  تہٕ  غرورُک  نتیجہ  چھےٚ  آسان﴾"
  },
  {
    "verse_id": 9,
    "translation": "اسہِ  چُھ  اکھ  دیوار  تِمن  بروٗنٛٹھۍکِنۍ  کھڑا  کوٚرمُت،  تہٕ  اکھ  دیوار  چُھ  تِمن  پٔتۍکِنۍ۔  اسہِ  چُھ  تِمن  وُرُن  کوٚرمُت،  وۅنۍ  چُھنہٕ  تِمن  کِہِنۍ  فکرِ  تران۔  ﴿اکھ  دیوار  بروٗنٹھۍ  کِنۍ  تہٕ  اکھ  پٔتۍ  کِنۍ  کھڑا  کرنہٕ  نِشہِ  چُھ  مُراد  یِہ  زِ  اَمی  غرورُک  تہٕ  ہٹ  دھرمی  ہُند  فطری  نتیجہ  سپُد  یِہ  زِ  نَہ  چِھ  یِم  لُکھ  پٔتِمہِ  تواریخہٕ  منٛز  سبق  رٹان  تہٕ  نہ  چِھ  مستقبل  کیٚن  نتیجن  پیٚٹھ  زانٛہہ  غور  کران۔  یِہندیٚو  تعصباتَو  چُھ  یِمن  پرٛتھ  طرفہٕ  تِتھہٕ  پٲٹھۍ  وُرُن  کوٚرمُت  تہٕ  یِہنزو  غلط  فہمیو  چِھ  یِہنزن  أچھن  پیٚٹھ  تِتھۍ  پردٕہ  ترٲوِمٕتۍ  زِ  یِمن  چِھنہٕ  تِم  ٹاکارٕ  حقٲیق  اتھہِ  یِوان  یِم  ہر  کٲنٛسہِ  نیک  خصلت  تہٕ  بےٚتعصب  انسانس  چِھ  اَتھہِ  یِوان۔﴾"
  },
  {
    "verse_id": 10,
    "translation": "یِہندِ  خٲطرٕ  چُھ  یکساں،  توٚہۍ  کٔرِتوکھ  یِم  خبردار  یا  متہٕ  کٔرِ  توکھ،  یِم  مانن  نہٕ۔"
  },
  {
    "verse_id": 11,
    "translation": "توٚہۍ  ہیٚکِیوٗن  سُے  شخص  خبردار  کٔرِتھ  یُس  نصیحتچٕ  پیروی  کرِ،  تہٕ  وُچھنہٕ  ورٲے  کھۅژِ  خُداے  رحمانس۔  تس  دِیو  مغفرتچٕ  تہٕ  بہترین  اجرٕچ  بشارت۔"
  },
  {
    "verse_id": 12,
    "translation": "أسۍ  چِھ  یقیناً  اکہِ  دۅہ  مۅردٕہ  زندہ  کرن  وٲلۍ،  یِمہٕ  کامہِ  تہِ  تِمو  کرِمٕژ  چھےٚ  تِمہٕ  سارے  چِھ  أسۍ  لیٚکھان،  تہٕ  یِم  آثار  تِمو  پتھ  کُن  چِھ  ترٲوِمٕتۍ  تِم  تہِ  چِھ  أسۍ  ثبت  کران،  پرٛتھ  کانٛہہ  چیز  چُھ  اسہِ  أکِس  کھُلہٕ  کتابہِ  منٛز  درج  کٔرِتھ  تھوومُت۔"
  },
  {
    "verse_id": 13,
    "translation": "یِم  بوزنٲوِیوٗکھ  مِثالہِ  رٔنگۍ  تمہِ  بستی  ہٕندیٚن  لُکن  ہُند  قصہٕ،  ییٚلہِ  تتھ  منٛز  رسول  ٲسۍ  آمٕتۍ۔"
  },
  {
    "verse_id": 14,
    "translation": "اسہِ  سوٗزۍ  تِمن  کُن  زٕہ  رسول  تہٕ  تِمو  پھِیُر  دۅشوٕنۍ  بُتھ،  پتہٕ  سوٗز  ترییم  اسہِ  مددٕ  خٲطرٕ،  تہٕ  تِمو  سارِوٕیَو  ووٚن  أسۍ  چِھ  تۅہیِہ  کُن  رسول  سٕندِ  حیثیت  سوزنہٕ  آمٕتۍ۔"
  },
  {
    "verse_id": 15,
    "translation": "بستی  ہٕندیو  لُکو  ووٚن  توٚہۍ  چِھو  نہٕ  کِہِنۍ  مگر  چِھو  اسہِ  ہِوۍ  کینہہ  انسان،  تہٕ  خُداے  رحمانن  چُھنہٕ  ہرگز  کانٛہہ  چیز  نٲزِل  کوٚرمُت،  توٚہۍ  چِھو  محض  اَپُز  ونان۔"
  },
  {
    "verse_id": 16,
    "translation": "رسُولَو  ووٚن،  سون  رب  چُھ  زانان  زِ  أسۍ  چِھ  ضرور  تۅہیِہ  کُن  رسول  بنٲوِتھ  سوزنہٕ  آمٕتۍ،"
  },
  {
    "verse_id": 17,
    "translation": "تہٕ  اسہِ  پیٚٹھ  چَھنہٕ  صاف  صاف  پیغام  واتناونہٕ  ورٲے  بیٚیہِ  کانٛہہ  ذمہٕ  دٲری۔"
  },
  {
    "verse_id": 18,
    "translation": "بستی  وٲلۍ  لٔگۍ  وَننہِ،  أسۍ  چِھو  توٚہۍ  پننہِ  خٲطرٕ  فالِ  بد  ﴿منحوس﴾  سمجھان،  اگر  توٚہۍ  باز  پھیٖرِونہٕ  تیٚلہِ  کرَو  أسۍ  توٚہۍ  سنگسار،  تہٕ  اسہِ  نِشہِ  میلیو  تۅہیِہ  بوٚڈ  درد  ناک  سزا۔"
  },
  {
    "verse_id": 19,
    "translation": "رسُولو  دِیُت  جواب،  تُہُند  فالِ  بد  ﴿نحوست﴾  چُھو  تۅہیِہ  پانس  سٍتۍ  لٔگِتھ۔  کیا  یِمہٕ  کتھہٕ  چِھوا  توٚہۍ  امہِ  موجوب  کران  زِ  تۅہیِہ  آیَو  نصیحت  کرنہٕ؟  اصلی  کتھ  چھےٚ  یِہ  زِ  توٚہۍ  چِھو  حدٕ  درٛامٕتۍ  لُکھ۔"
  },
  {
    "verse_id": 20,
    "translation": "اَتھ  دوران  آو  شہرکہِ  دوٗر  دراز  کوٗنہٕ  پیٚٹھہٕ  اکھ  شخص  دَوان  دَوان  تہٕ  ووٚنُن،  اے  میانہِ  قوم  کیو  لوٗکو،  رُسولن  ہٕنز  پیروی  کٔرِو۔"
  },
  {
    "verse_id": 21,
    "translation": "پیروی  کٔرِو  تِمن  لُکن  ہٕنز  یِم  تۅہیِہ  نِشہِ  کانٛہہ  اجر  چِھنہٕ  یژھان،  بیٚیہِ  چِھ  ٹھیک  وَتہِ  پیٚٹھ۔"
  },
  {
    "verse_id": 22,
    "translation": "ٲخر  کیازِ  کرٕ  نہٕ  بٕہ  تس  ہستی  ہٕنز  بندگی  ییٚمۍ  بٕہ  پٲدٕ  چُھنَس  کوٚرمُت،  تہٕ  یس  کُن  تۅہیِہ  سارِنٕے  چُھو  پوٚت  پھیٖرِتھ  گژُھن؟"
  },
  {
    "verse_id": 23,
    "translation": "کیا  سُہ  ترٲوِتھ  بناوکھہٕ  بٕہ  باقی  معبود؟  حالانکہ  اگر  خُداے  رحمان  مےٚ  کانٛہہ  نقصان  واتناوُن  ییژِھہ،  نہ  ہیٚکہِ  تِہُند  شفاعت  مےٚ  بکار  یِتھ  تہٕ  نہ  ہیٚکن  تِم  مےٚ  یلے  تراونٲوِتھ۔"
  },
  {
    "verse_id": 24,
    "translation": "اگر  بٕہ  یِہ  کرٕ  تیٚلہِ  گژٕھہ  بٕہ  ٹاکارٕ  گُمرٲہی  منٛز  مبتلا۔"
  },
  {
    "verse_id": 25,
    "translation": "مےٚ  اوٚن  تُہٕندِس  ربس  پیٚٹھ  ایمان،  توٚہۍ  تہِ  مٲنِو  میٲنۍ  کتھ۔"
  },
  {
    "verse_id": 26,
    "translation": "﴿ٲخر  کار  کوٚر  سُہ  تِمو  لُکو  قتل﴾  تہٕ  أمِس  شخصس  آو  وَننہٕ  زِ،  دٲخل  گژھ  جنتس  منٛز۔  تٔمۍ  ووٚن،  کاش  میٲنِس  قومَس  آسِہے  یِہ  معلوم  زِ،"
  },
  {
    "verse_id": 27,
    "translation": "میٲنۍ  ربّن  کمہِ  چیزکہ  بدولتہٕ  کٔر  مےٚ  مغفرت،  تہٕ  کوٚرنس  بٕہ  باعزت  لُکن  منٛز  دٲخل۔"
  },
  {
    "verse_id": 28,
    "translation": "امہِ  پتہٕ  وول  نہٕ  اَسہِ  تٔمۍ  سٕندِس  قومَس  پیٚٹھ  آسمانہٕ  پیٚٹھہٕ  کانٛہہ  لشکر۔  اسہِ  اوس  نہٕ  لشکر  سوزنُک  کانٛہہ  حاجت۔"
  },
  {
    "verse_id": 29,
    "translation": "بس  سپُد  اکھ  دھماکہٕ،  تہٕ  اچانک  روٗدۍ  تِم  سٲری  ژھیٚتہٕ  گٔژِھتھ۔"
  },
  {
    "verse_id": 30,
    "translation": "افسوس  بندن  ہٕندِس  حالس  پیٚٹھ،  یُس  رسول  تہِ  تِمن  نِشہِ  آو  تس  روٗدۍ  تِم  ٹسنے  کران۔"
  },
  {
    "verse_id": 31,
    "translation": "کیا  تِمو  وُچھ  نا  زِ  تِمن  برونٛہہ  کٲتیاہ  قوم  چِھ  اسہِ  ہلاک  کٔرمٕتۍ،  تہٕ  امہِ  پتہٕ  آے  نہٕ  تِم  زانٛہہ  یِمن  کُن  واپس؟"
  },
  {
    "verse_id": 32,
    "translation": "یِم  سٲری  یِن  اکہِ  دۅہ  اسہِ  برونٛہہ  کُن  حٲضر  کرنہٕ۔"
  },
  {
    "verse_id": 33,
    "translation": "یِمن  لُکن  چھےٚ  مۅردٕہ  زمین  اکھ  نِشٲنی۔  اسہِ  دِژ  اَتھ  زندگی  تہٕ  امہِ  منٛزٕ  کوٚڈ  زِراعت  یُس  یِم  کھیٚوان  چِھ۔"
  },
  {
    "verse_id": 34,
    "translation": "اسہِ  کٔرۍ  اتھ  منٛز  کھزٕر  تہٕ  دچِھ  باغ  پٲدٕ،  تہٕ  امہِ  منٛزٕ  کٔرۍ  ناگ  جٲری،"
  },
  {
    "verse_id": 35,
    "translation": "تاکہ  یِم  کھیٚن  اَمِکۍ  پھل۔  یِہ  سورُے  کینہہ  چُھنہٕ  تِہندیٚن  پننیٚن  اَتھن  ہُند  پٲدٕ  کرنہٕ  آمُت  کینہہ۔  اَمہِ  پتہٕ  تہِ  چِھنا  یِم  شُکر  ادا  کران؟"
  },
  {
    "verse_id": 36,
    "translation": "پاک  چھےٚ  سۅ  ذات  ییٚمۍ  سارِنٕے  قسمن  ہٕندۍ  جورٕ  کٔرۍ  پٲدٕ،  خواہ  تِم  زمین  کیو  کُلیو  کٹیو  منٛزٕ  ٲسِتن،  یا  ٲسِتن  خۅد  تِہندِ  پننہِ  جنسہٕ  ﴿یعنی  انسٲنی  زُریاتہٕ﴾  منٛزٕ،  یا  ٲسِتن  تِمو  چیزو  منٛزٕ،  یِہٕنز  نہٕ  یِمن  پے  تہِ  چھےٚ۔"
  },
  {
    "verse_id": 37,
    "translation": "یِہندِ  خٲطرٕ  چھےٚ  بیاکھ  نِشٲنی  رات،  أسۍ  چِھ  امہِ  پیٚٹھہٕ  تُلان  دۅہ  تھوٚد،  پتہٕ  چُھ  یِمن  پیٚٹھ  اَنہِ  گوٚٹ  گژھان۔"
  },
  {
    "verse_id": 38,
    "translation": "بیٚیہِ  آفتاب،  سُہ  چُھ  پننِس  ٹھِکانس  کُن  پکان  گژھان۔  یِہ  چُھ  زبردست  زانن  وٲلۍ  سُند  مقرر  کرنہٕ  آمُت  حساب۔"
  },
  {
    "verse_id": 39,
    "translation": "بیٚیہِ  زوٗن،  اتھ  خٲطرٕ  چِھ  اسہِ  منٛزِل  مُقرر  کٔرِمٕتۍ،  یوٚت  تام  زن  سۅ  تِمو  مٔنٛزۍ  گُزران  گُزران  بیٚیہِ  کھزٕر  کُلۍ  چِہ  ہۅچِھہ  لنجہِ  ہٕندۍ  پٲٹھۍ  روزان  چھےٚ۔"
  },
  {
    "verse_id": 40,
    "translation": "نہ  چُھ  آفتابس  تام  یِہ  زِ  سُہ  گژِھہ  تہٕ  رَٹہِ  زوٗنہِ،  تہٕ  نہ  ہیٚکہِ  رات  دۅہس  پیٚٹھ  سبقت  نِتھ۔  سٲری  چِھ  أکِس  أکِس  فلکس  منٛز  ژھانٛٹہِ  پکان۔"
  },
  {
    "verse_id": 41,
    "translation": "یِہندِ  خٲطرٕ  چھےٚ  یِتہِ  اکھ  نشٲنی  زِ  اسہِ  کوٚر  یُہُند  نسل  بھرنہٕ  آمژِ  ناوِ  منٛز  سوار  ﴿مُراد  چُھ  نُوح  علیہ  السلامن  ہٕنز  ناو﴾"
  },
  {
    "verse_id": 42,
    "translation": "تہٕ  پتہٕ  کرِ  یِہندِ  خٲطرٕ  تِژَھے  ناوٕ  بیٚیہِ  پٲدٕ،  یِمن  پیٚٹھ  یِم  سوار  چِھ  سپدان۔"
  },
  {
    "verse_id": 43,
    "translation": "أسۍ  اگر  یژھو  یِم  کروکھ  غرق،  کانٛہہ  گوٚژھ  نہٕ  یُہُند  فریاد  بوزن  وول  آسُن  تہٕ  کُنہِ  پٲٹھۍ  گٔژھۍ  نہٕ  یِم  بچاونہٕ  یِنۍ۔"
  },
  {
    "verse_id": 44,
    "translation": "بس  چھےٚ  سٲنی  رحمت  یۅسہٕ  یِمن  بٔٹھِس  چھےٚ  لاگان،  تہٕ  أکِس  خاص  وقتس  تام  چَھکھ  زندگی  نِشہِ  فٲیدٕہ  تُلنُک  موقع  دِوان۔"
  },
  {
    "verse_id": 45,
    "translation": "یِمن  لُکن  ییٚلہِ  وَننہٕ  چُھ  یِوان  زِ  بٔچِو،  تَمہِ  انجام  نِشہِ  یُس  تۅہیِہ  برونٛہہ  کُن  پکان  چُھو  تہٕ  تۅہیِہ  پتھ  کُن  چُھ  گُزریومُت،  بنان  چُھ  زِ  تۅہیِہ  پیٚٹھ  یِیہِ  رحم  کرنہٕ  ﴿تیٚلہِ  چِھ  یِم  بوٗزِتھ  لاگان  زوٚر﴾۔"
  },
  {
    "verse_id": 46,
    "translation": "یِمن  برونٛہہ  کُن  یۅسہٕ  تہِ  آیت  رب  سٕندِیو  آیتو  منٛزٕ  یِوان  چھےٚ،  یِم  چِھنہٕ  تتھ  کُن  توجہ  دِوان  ﴿روگردٲنی  چِھ  کران﴾۔"
  },
  {
    "verse_id": 47,
    "translation": "تہٕ  ییٚلہِ  یِمن  وَننہٕ  چُھ  یِوان  زِ  یُس  رزق  خُداین  چُھنو  تۅہیِہ  عطا  کوٚرمُت  تمہِ  منٛزٕ  کٔرِو  کینہہ  اللہ  تعالیٰ  سٕنزِ  وَتہِ  منٛز  خرچ،  تیٚلہِ  چِھ  یِم  لُکھ  یِمو  کُفر  چُھ  کوٚرمُت  ایمان  انن  والیٚن  جواب  دِوان،  کیا  أسۍ  کھیاووکھہٕ  تِم  یِمن  اگر  خُداے  ییژِھہ  ہے  تیٚلہِ  کھیاوِہکھ  پانہٕ؟  توٚہۍ  چِھو  بالکلے  ڈٔلِمٕتۍ۔"
  },
  {
    "verse_id": 48,
    "translation": "یِم  لُکھ  چِھ  ونان  زِ،  یِہ  قیامتچٕ  دھمکی  کر  گژِھہ  ٲخر  پوٗرٕ؟  ؤنِو  اگر  توٚہۍ  پٔزِیٲرۍ  چِھو۔"
  },
  {
    "verse_id": 49,
    "translation": "دراصل  ییٚمہِ  چیزچ  وَتھ  یِم  وُچھان  چِھ  سُہ  چُھ  بس  اکھ  دھماکہٕ،  یُس  اچانک  یِمن  تَتھ  حالتس  منٛز  رَٹہِ  ییٚلہِ  یِم  ﴿پننیٚن  دُنیٲوی  معاملاتن  منٛز﴾  ژُوان  آسن،"
  },
  {
    "verse_id": 50,
    "translation": "تہٕ  تمہِ  ساعتہٕ  ہیٚکن  نہٕ  یِم  وصیت  تام  کٔرِتھ،  نہٕ  ہیٚکن  پننیٚن  گرن  واپس  گٔژِھتھ۔"
  },
  {
    "verse_id": 51,
    "translation": "پتہٕ  یِیہِ  صوٗرس  اکھ  پھۅکھ  لایِنہٕ۔  تہٕ  اچانک  نیرن  یِم  پننِس  ربّ  سٕندِس  دربارس  منٛز  پیش  سپدٕنہٕ  خٲطرٕ  پننیٚو  پننیٚو  قبرو  منٛزٕ۔"
  },
  {
    "verse_id": 52,
    "translation": "بانبران  بانبران  وَنن،  ہے!  یِہ  کٔمۍ  تُلۍ  أسۍ  سانیٚو  خواب  گاہَو  منٛزٕ  تھوٚد؟  یِہ  چُھ  سُے  چیز  ییٚمیُک  خُداے  رحمانن  وعدہ  اوس  کوٚرمُت  تہٕ  رسولن  ہٕنز  کتھ  ٲس  پٔز۔  ﴿بنان  چُھ  یِہ  زِ  جواب  دِن  تِمن  اہلِ  ایمان۔  بنان  چُھ  زِ  تِم  لُکھ  سمجھن  کینہہ  کالہٕ  پتہٕ  پانے  زِ  یِہ  آو  سُے  دۅہ  ییٚمِچ  خبر  اَسہِ  رسول  ٲسۍ  دِوان۔  تہٕ  یِتہِ  ہیٚکہِ  ٲسِتھ  زِ  فرشتہٕ  دِن  تِمن  یِہ  جواب،  یا  وَنہِ  قیامتُک  سورُے  ماحول  تِمن  یِہ  کتھ۔﴾"
  },
  {
    "verse_id": 53,
    "translation": "کُنی  زور  دار  آواز  گژِھہ،  تہٕ  اندہیٚتھ  یِن  سٲری  اسہِ  برونٛہہ  کُن  حٲضر  کرنہٕ۔"
  },
  {
    "verse_id": 54,
    "translation": "اَز  یِیہِ  نہٕ  کٲنٛسہِ  پیٚٹھ  ذرّس  برابر  ظلم  کرنہٕ،  تہٕ  تۅہیِہ  یِیہِ  تِیُتھے  بدلہٕ  دِنہٕ  یژٕھہ  توٚہۍ  عملہٕ  ٲسِو  روٗدِمٕتۍ  کران۔"
  },
  {
    "verse_id": 55,
    "translation": "از  چِھ  جنّتی  لُکھ  مزٕہ  کرنس  منٛز  مشغول۔"
  },
  {
    "verse_id": 56,
    "translation": "تِم  تہٕ  تِہنزٕ  خاندارنہِ  آسن  گٔنِس  شیٚہجارس  مَسندن  پیٚٹھ  تکیِہ  لگٲوِتھ،"
  },
  {
    "verse_id": 57,
    "translation": "پرٛتھ  قسمٕکۍ  مزٕہ  دار  چیز  چِھ  کھیٚنہٕ  چیٚنہٕ  خٲطرٕ  تِہندِ  خٲطرٕ  موجود،  یِکینٛژھاہ  تِم  طلب  کرن  تِہندِ  خٲطرٕ  چُھ  حٲضر۔"
  },
  {
    "verse_id": 58,
    "translation": "رَبِّ  رحیم  سٕندِ  طرفہٕ  چھےٚ  تِمن  سلام  وَننہٕ  آمژ۔"
  },
  {
    "verse_id": 59,
    "translation": "تہٕ  اے  مُجرِمو،  اَز  گٔژِھو  توٚہۍ  جل  الگ۔"
  },
  {
    "verse_id": 60,
    "translation": "آدم  علیہ  السلام  سٕندیو  شُریو،  کیا  مےٚ  اوسمَو  نا  تۅہیِہ  ہدایت  کوٚرمُت،  زِ  شیطان  سٕنز  بندگی  مَہ  کٔرِو،  سُہ  چُھ  تُہُند  کھُلہٕ  دشمن،"
  },
  {
    "verse_id": 61,
    "translation": "تہٕ  میٲنی  یٲژ  بندگی  کٔرِو،  یِہ  چھےٚ  سِیٔز  وَتھ۔"
  },
  {
    "verse_id": 62,
    "translation": "مگر  امہِ  باوجود  کوٚر  تٔمۍ  تۅہیِہ  منٛزٕ  واریاہ  مخلوق  گُمراہ۔  کیا  تۅہیِہ  ٲسٕو  نا  عقل؟"
  },
  {
    "verse_id": 63,
    "translation": "یِہ  چُھ  سُے  جہنم  ییٚمہِ  نِشہِ  توٚہۍ  کھۅژناونہٕ  ٲسِو  یِوان۔"
  },
  {
    "verse_id": 64,
    "translation": "یُس  کُفر  توٚہۍ  دُنیاہَس  منٛز  کران  چِھو  رودِمٕتۍ  تمہِ  کِس  پاداشس  منٛز  بٔنِو  وۅنۍ  امِیُک  زالُن۔"
  },
  {
    "verse_id": 65,
    "translation": "اَز  کرَو  أسۍ  یِہندۍ  چٲنٹۍ  بند،  یِہندۍ  اتھہٕ  کرن  اَسہِ  سٍتۍ  کتھہٕ،  تہٕ  یِہندۍ  کھۅر  دِن  گوٲہی  زِ  دُنیاہس  منٛز  کیا  کمٲے  چِھ  یِم  روٗدِمٕتۍ  کران۔"
  },
  {
    "verse_id": 66,
    "translation": "أسۍ  اگر  یژھو  تیٚلہِ  ہیٚکَو  یِہنزٕ  أچھ  مسخ  کٔرِتھ،  پتہٕ  ہیٚن  یِم  برونٛہہ  پکُن،  کپٲرۍ  یِیہِ  یِمن  وَتھ  اَتھہِ؟"
  },
  {
    "verse_id": 67,
    "translation": "أسۍ  اگر  ییٚژَھو،  أسۍ  کروکھ  یِم  یِہنزی  جایِہ  پیٚٹھ  تِتھہٕ  پٲٹھۍ  مسخ  زِ،  نَہ  ہیٚکن  یِم  برونٛہہ  پٔکِتھ  تہٕ  نَہ  ہیٚکن  پوٚت  پھِیٖرِتھ۔"
  },
  {
    "verse_id": 68,
    "translation": "ییٚمِس  شخصس  أسۍ  زیٖٹھ  وٲنٚس  چِھ  دِوان  تٔمۍ  سٕنز  ساخت  چِھن  أسۍ  اُلٹاوان۔  کیا  ﴿یِم  حالات  وُچِھتھ﴾  چَھنا  یِمن  عقل  یِوان؟"
  },
  {
    "verse_id": 69,
    "translation": "اَسہِ  چُھنہٕ  یِہ  ﴿نبی  صلی  اللہ  علیہ و سلم﴾  شعر  ہیچھنوومُت  کینہہ،  تہٕ  نَہ  چھےٚ  شٲعری  أمِس  شوٗبانٕے۔  یِہ  چھےٚ  اکھ  نصیحت  بیٚیہِ  صاف  پرن  واجِنۍ  کتاب۔"
  },
  {
    "verse_id": 70,
    "translation": "تاکہ  سُہ  کرِ  پرٛتھ  تس  شخصس  خبردار  یُس  زِندٕہ  آسہِ،  تہٕ  انکار  کرن  والیٚن  پیٚٹھ  سپدِ  حُجت  قٲیِم۔"
  },
  {
    "verse_id": 71,
    "translation": "کیا  یِم  لُکھ  چِھنا  وُچھان  زِ  اسہِ  چِھ  پننٚیو  اَتھو  سٍتۍ  بناونہٕ  آمتیو  چیزو  منٛزٕ  یِہندِ  خٲطرٕ  چاروٲے  پٲدٕ  کٔرِمٕتۍ،  تہٕ  وۅنۍ  چِھ  یِم  تِہِندۍ  مٲلِک۔"
  },
  {
    "verse_id": 72,
    "translation": "اسہِ  چِھ  یِم  تِتھہٕ  پٲٹھۍ  یِہندِس  قبضس  منٛز  تھٲوِمٕتۍ  زِ  تِمو  منٛزٕ  چِھ  یِم  کٲنٛسہِ  پیٚٹھ  سوار  سپدان،  کٲنٛسہِ  ہُند  چِھ  یِم  ماز  کھیوان،"
  },
  {
    "verse_id": 73,
    "translation": "تہٕ  تِمن  منٛز  چِھ  یِہندِ  خٲطرٕ  رنگہٕ  رنگہٕ  فٲیدٕہ  تہٕ  مشروبات  ﴿چیٚنٕکۍ  چیز﴾  پتہٕ  کیا  یِم  چِھنا  شُکر  گُزار  سپدان؟"
  },
  {
    "verse_id": 74,
    "translation": "یِہ  سورُے  کینہہ  آسنہٕ  باوجود  چِھ  یِمو  خُدایس  ورٲے  باقی  خُداے  بنٲوِمٕتۍ،  تہٕ  یِہ  اُمید  چِھ  تھاوان  زِ  یِمن  یِیہِ  مدد  کرنہٕ۔"
  },
  {
    "verse_id": 75,
    "translation": "تِم  ہیکن  نہٕ  یِمن  کانٛہہ  مدد  کٔرِتھ،  بلکہ  چِھ  یِم  لُکھ  اُلٹہٕ  تِہندِ  خٲطرٕ  حٲضر  روزن  وٲلۍ  لشکر  بٔنِتھ۔"
  },
  {
    "verse_id": 76,
    "translation": "اچھا،  یِمہٕ  کتھہٕ  یِم  بناوان  چِھ  تِمہٕ  مَہ  کٔرِنَو  تۅہیِہ  غمگین،  یِہنزٕ  پوشیدٕہ  تہٕ  ٹاکارٕہ  سارے  کتھہٕ  چِھ  أسۍ  زانان۔"
  },
  {
    "verse_id": 77,
    "translation": "کیا  انسان  چُھنا  وُچھان  زِ  اسہِ  کوٚر  یِہ  نُطفہٕ  نِشہِ  پٲدٕ،  تہٕ  پتہٕ  سپُد  یِہ  نَنہِ  وانہٕ  لڑایِہ  گوٚر  بٔنِتھ  کھڑا؟"
  },
  {
    "verse_id": 78,
    "translation": "وۅنۍ  چُھ  سُہ  اسہِ  پیٚٹھ  مِثالہٕ  کران  چسپاں،  تہٕ  پنٕنۍ  پیدٲیش  چَھس  مٔشِتھ  گژھان۔  ونان  چُھ،  کُس  کرِ  یِمن  أڈِجن  زِندٕہ  ییٚلہِ  زَن  یِمہٕ  دۅدریمژٕ  آسن؟"
  },
  {
    "verse_id": 79,
    "translation": "أمِس  ؤنِو،  یِمن  کرِ  سُے  زِندہ  ییٚمۍ  یِمہٕ  گۅڈٕ  آسہٕ  پٲدٕ  کرِمژٕ،  تہٕ  سُہ  چُھ  تخلیقٕچ  پرٛتھ  کٲم  زانان۔"
  },
  {
    "verse_id": 80,
    "translation": "سُے  ییٚمۍ  تُہندِ  خٲطرٕ  سرسبز  کُلہِ  نِشہِ  نار  کوٚر  پٲدٕ،  تہٕ  توٚہۍ  چِھو  تمہِ  سٍتۍ  پنٕنۍ  چوٗلہٕ  روشن  کران۔"
  },
  {
    "verse_id": 81,
    "translation": "کیا  سُہ  ییٚمۍ  آسمان  تہٕ  زمین  پٲدٕ  کٔرۍ،  چُھنا  اتھ  پیٚٹھ  قدرت  تھاوان  زِ  یِمن  ہِوۍ  ہیٚکہِ  پٲدٕ  کٔرِتھ؟  کیازِ  نہٕ،  ییٚلہِ  زَن  سُہ  ماہرِ  خلّاق  ﴿یعنی  تَھدِ  پایُک  پٲدٕ  کرن  وول  مٲہِر﴾  چُھ۔"
  },
  {
    "verse_id": 82,
    "translation": "سُہ  ییٚلہِ  کُنہِ  چیزُک  ارادٕہ  چُھ  کران  تیٚلہِ  چھےٚ  تٔمۍ  سٕنز  کٲم  بس  یِہ،  زِ  تتھ  دِیِہ  حُکم  زِ  سپَد  تہٕ  سُہ  چُھ  سپدان۔"
  },
  {
    "verse_id": 83,
    "translation": "پاک  چُھ  سُہ  ییٚمۍ  سٕندِس  اتَھس  منٛز  پرٛتھ  چیزُک  مکمل  اقتدار  چُھ،  تہٕ  تٔسۍ  کُن  چِھو  توٚہۍ  واپس  پھیرن  وٲلۍ۔"
  }
]