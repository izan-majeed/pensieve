[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ییٚمہِ  کتابہِ  ہُند  نزول  چُھ  اللہ  تعالیٰ  سٕندِ  طرفہٕ  یُس  غٲلب  تہٕ  حکمت  وول  چُھ۔"
  },
  {
    "verse_id": 3,
    "translation": "اسہِ  چھےٚ  زمین  تہٕ  آسمان  تہٕ  تِم  سٲری  چیز  یِم  تِمن  درمیان  چِھ  برحق  تہٕ  اکہِ  خاص  وقتہٕ  کہ  تعیّن  سان  پٲدٕ  کٔرِمٕتۍ۔  مگر  یِم  کٲفر  لُکھ  چِھ  تَمہِ  حقیقت  نِشہِ  روے  پھِرِتھ  ییٚمہِ  نِشہِ  یِم  باخبر  چِھ  کرنہٕ  آمٕتۍ۔"
  },
  {
    "verse_id": 4,
    "translation": "اے  نبیؐ،  یِمن  ؤنِو،  زانٛہہ  چُھو  تۅہیِہ  أچھ  مٕژرٲوِتھ  تہِ  وُچھمُت  زِ  تِمہٕ  ہستی  چھےٚ  کیا،  یِمن  توٚہۍ  خُداے  ترٲوِتھ  ناد  چِھو  دِوان؟  مےٚ  ہٲوِ  تَو  زمینس  منٛز  کیا  چُھ  تِمو  پٲدٕ  کوٚرمُت؟  کِنہٕ  آسمانن  ہٕندِس  تخلیقس  تہٕ  تدبیرس  منٛز  چُھ  تِہُند  کانٛہہ  حصّہٕ؟  أنۍتَو  تیٚلہِ  ییٚمہِ  برونٛہہ  آمژِ  کُنہِ  کتابہِ  ہُند  یا  عِلمُک  کانٛہہ  پٔتِم  حصّہٕ  ﴿یِمن  عقیدن  ہٕندِس  ثبوتس  منٛز﴾  اگر  تۅہیِہ  نِشہِ  آسہِ،  اگر  توٚہۍ  پٔزِیٲرۍ  چِھو۔"
  },
  {
    "verse_id": 5,
    "translation": "ٲخر  کُس  آسہِ  تس  شخصہٕ  سٕندِ  کھۅتہٕ  ڈوٚلمُت  انسان  یُس  اللہ  تعالیٰ  ہَس  ترٲوِتھ  تِمن  لایِہ  ناد،  یِم  قیامتس  تام  تس  جواب  ہیٚکن  نہٕ  دِتھ،  ﴿جواب  دِنہٕ  نِشہِ  چُھ  مُراد  کٲنٛسہِ  ہٕندِس  درخواستس  پیٚٹھ  فٲصلہٕ  صٲدٕر  کرُن۔  مطلب  چُھ  یِہ  زِ  یِمن  معبوٗدن  نِشہِ  چِھنہٕ  تِم  اختیارے  یِہندِس  بُنیادس  پیٚٹھ  یِم  تِہندیٚن  دُعاہَن  تہٕ  درخواستن  پیٚٹھ  کانٛہہ  فٲصلہٕ  ہیٚکن  صٲدر  کٔرِتھ۔﴾  بلکہِ  چِھ  امہِ  نِشہِ  تہِ  بے  خبر  زِ  ناد  لاین  وٲلۍ  چِھ  تِمن  ناد  لایان۔"
  },
  {
    "verse_id": 6,
    "translation": "تہٕ  ییٚلہِ  سٲری  انسان  جمع  یِن  کرنہٕ،  تمہِ  وقتہٕ  آسن  تِم  پننیٚن  ناد  لاین  والیٚن  ہٕندۍ  دُشمن،  تہٕ  تِہندِس  عبادتس  آسن  مُنکر۔  ﴿یعنی  تِم  ونن  صاف  صاف  زِ  نَہ  اوس  اسہِ  یِمن  زانٛہہ  ووٚنمُت  زِ  توٚہۍ  لٲیِو  مددٕ  خٲطرٕ  اَسہِ  ناد،  أسۍ  چِھو  تۅہیِہ  حاجت  روٲیی  کرن  وٲلۍ،  تہٕ  نَہ  چھےٚ  اسہِ  یِہ  خبر  زِ  یِم  ٲسۍ  اسہِ  ناد  لایان،  یِمو  چِھ  أسۍ  پانے  حاجت  روا  بنٲوِمٕتۍ  تہٕ  پانے  چُھکھ  اسہِ  ناد  دِیُن  لوگمُت۔﴾"
  },
  {
    "verse_id": 7,
    "translation": "یِمن  لُکن  ییٚلہِ  سٲنۍ  آیات  چِھ  صاف  صاف  بوزناونہٕ  یِوان،  تہٕ  حق  چُھ  یِمن  برونٛہہ  کُن  واتان،  تیٚلہِ  چِھ  یِم  کٲفر  لُکھ  تتھ  متعلق  ونان  زِ  یِہ  چُھ  ٹاکارٕہ  جود۔"
  },
  {
    "verse_id": 8,
    "translation": "کیا  تِہُند  وَنُن  چھا  یِہ  زِ  رسولن  چُھ  یِہ  پانے  بنوومُت؟  یِمن  ؤنِو،  اگر  مےٚ  یِہ  پانہٕ  چُھ  بنوومُت  تیٚلہِ  ہیٚکِو  نہٕ  توٚہۍ  مےٚ  خُداے  سٕنزِ  تھپہِ  نِشہِ  بچٲوِتھ،  یِمہٕ  کتھہٕ  توٚہۍ  بناوان  چِھو  اللہ  تعالیٰ  چُھ  تِمن  وارٕ  پٲٹھۍ  زانان،  مےٚ  تہٕ  تۅہیِہ  درمیان  چُھ  سُے  گوٲہی  دِنہٕ  خٲطرٕ  کٲفی،  تہٕ  سُہ  چُھ  سیٚٹھاہ  درگُزر  کرن  وول  تہٕ  رحم  کرن  وول۔  ﴿یتھ  جایِہ  چھےٚ  یِہ  کتھ  زٕہ  معنی  دِوان،  اکھ  یِہ  زِ  یِہ  چُھ  اللہ  تعالیٰ  سُندُے  رحم  تہٕ  تٔمۍ  سُندُے  درگُزر  ییٚمۍ  کِںۍ  توہی  لُکھ  زمینس  اندر  شاہ  چِھ  کھالان  یِمن  اللہ  تعالیٰ  سٕندِس  کلامس  افترا  قرار  دِنس  منٛز  کانٛہہ  خوف  چُھنہٕ،  نتہٕ  اگر  کانٛہہ  کانٛہہ  بے  رحم  تہٕ  سخت  گیر  خُداے  ییٚمہِ  کایناتُک  مٲلِک  آسِہے،  تیٚلہِ  آسِہے  نہٕ  یِژٕھ  حرکتہٕ  کرن  والیٚن  اکھ  شہہ  کھٲلِتھ  دوٚیم  شہہ  کھالُن  نصیب  گژھان۔  دوٚیم  مطلب  چُھس  یِتہِ  زِ  اے  ظٲلِمو،  اگر  وُنہِ  تہِ  یِیِو  امہِ  ہٹ  دھرمی  نِشہِ  باز  تیٚلہِ  چُھ  خُداے  سٕندِ  رحمتُک  دروازٕہ  تُہندِ  خٲطرٕ  یلہٕ،  تہٕ  یِکینژھاہ  تۅہیِہ  وُنُیستام  کوٚرمُت  چُھو  سُہ  ہیٚکہِ  معاف  سپدِتھ۔﴾"
  },
  {
    "verse_id": 9,
    "translation": "یِمن  ؤنِو،  بٕہ  چُھس  نہٕ  کانٛہہ  نوٚو  رسُول،  ﴿یعنی  یِتھہٕ  پٲٹھۍ  گۅڈٕ  سٲری  رسول  انسانٕے  آسان  ٲسۍ،  تہٕ  خُدٲیی  صفاتن  تہٕ  اختیاراتن  منٛز  اوس  نہٕ  تِہُند  کانٛہہ  حصّہٕ  آسان،  تِیتُھے  رسول  چُھس  بٕتہِ۔﴾  مےٚ  چَھنہٕ  پے  زِ  پگاہ  کیا  چُھ  تۅہیِہ  سٍتۍ  سپدن  وول  تہٕ  مےٚ  سٍتۍ  کیا  چُھ  سپدن  وول،  بٕہ  چُھس  صرف  تٔمی  وحی  ہٕنز  پیروی  کران  یۅسہٕ  مےٚ  نِش  سوزنہٕ  چھےٚ  یِوان،  تہٕ  بٕہ  چُھس  نہٕ  أکِس  صاف  صاف  خبردار  کرن  وٲلۍ  سٕندِ  ورٲے  بیٚیہِ  کِہِنۍ۔"
  },
  {
    "verse_id": 10,
    "translation": "اے  نبی  صلی  اللہ  علیہ و سلم،  یِمن  ؤنِو،  زانٛہہ  سوٗنچوٕ  تۅہیِہ  زِ  اگر  یِہ  کلام  اللہ  تعالیٰ  سٕندی  طرفہٕ  اوس  تہٕ  تۅہیِہ  کوٚرُو  اَتھ  انکار۔  ﴿تیٚلہِ  کُس  انجام  آسہِ  تُہُند؟﴾  تہٕ  أتھۍ  ہِوِس  أکِس  کلامَس  پیٚٹھ  چھےٚ  بنی  اسرٲئیلٕکۍ  أکۍ  گواہن  شہادت  تہِ  دِژمٕژ۔  تٔمۍ  اوٚن  ایمان  تہٕ  توٚہۍ  روٗدِو  پننِس  تکبرس  منٛزٕے۔  ﴿یتھ  جایِہ  چُھنہٕ  گواہ  نِشہِ  مُراد  کانٛہہ  خاص  شخص  کینہہ  بلکہ  چُھ  اِسرٲئیلُک  اکھ  عام  اِنسان  مُراد۔  خُداے  سٕندِ  اِرشادُک  مُدعا  چُھ  یِہ  زِ  قرآن  مجید  یۅسہٕ  تعلیم  تۅہیِہ  برونٛہہ  کنہِ  پیش  چُھ  کران،  یِہ  چُھنہٕ  کانٛہہ  نوٚو  چیز  یُس  دُنیاہس  منٛز  گۅڈنچہِ  لٹہِ  تۅہی  یوت  برونٛہہ  کنہِ  آسہِ  پیش  کرنہٕ  آمُت،  تہٕ  توٚہۍ  ہیٚکِو  یِہ  عذر  کٔرِتھ  زِ  أسۍ  کِتھہٕ  پٲٹھۍ  مانَو  یِمہٕ  کتھہٕ  یِمہٕ  انسٲنی  زُرِیاتس  برونٛہہ  کُن  آمژے  آسہٕ  نہٕ۔  ییٚمہِ  برونٛہہ  چِھ  یِمے  تعلیمات  یِتھے  پٲٹھۍ  وحی  ہٕندِ  ذریعہ  بنی  اسرٲئیلس  برونٛہہ  کُن  تورات  تہٕ  دوٚیِمیٚن  آسمٲنی  کتابن  ہٕنزِ  شکلہِ  منٛز  آمٕتۍ،  تہٕ  تِہِندۍ  أکۍ  عام  انسانن  چِھ  یِم  مٲنِمٕتۍ۔﴾  یِتھیٚن  ظٲلِمن  چُھنہٕ  اللہ  تعالیٰ  ہدایت  دِوان۔"
  },
  {
    "verse_id": 11,
    "translation": "یِمو  لُکو  ماننہٕ  نِشہِ  انکار  چُھ  کوٚرمُت  تِم  چِھ  ایمان  اَنن  والیٚن  متعلق  ونان  زِ  اگر  یِہ  کتاب  مانٕنۍ  جان  کٲم  آسِہے  تیٚلہِ  ہیکہَن  نہٕ  یِم  لُکھ  اتھ  کامہِ  منٛز  اسہِ  برونٛہہ  گٔژِھتھ۔  ﴿تِہُند  مطلب  اوس  زِ  قرآنِ  مجیدس  پیٚٹھ  چُھ  کینژھو  ناسمجھ  لُکو  ایمان  اوٚنمُت،  نَتہٕ  اگر  یِہ  کانٛہہ  جان  کٲم  آسِہے  تیٚلہِ  کتہِ  روزٕہن  اسہِ  ہِوٗۍ  دٲنشوَر  لُکھ  یِہ  ماننہٕ  نِشہِ  پتھ۔﴾  چونکہ  تِمو  کوٚر  نہٕ  تَمہِ  نِشہِ  ہدایت  حاصل،  امہِ  موجوب  وَنن  تِم  ضروٗر  زِ  یِہ  چُھ  پرون  اَپُز۔  "
  },
  {
    "verse_id": 12,
    "translation": "حالانکہ  امہِ  برونٛہہ  چھےٚ  موسیٰ  علیہ  السلام  سٕنز  کتاب  رہنما  تہٕ  رحمت  بٔنِتھ  آمٕژ،  تہٕ  یِہ  کتاب  چھےٚ  تتھ  تصدیق  کرن  واجِنۍ  آمٕژ  عربی  زبٲنۍ  منٛز،  تاکہ  ظٲلِمن  کرِ  خبردار  تہٕ  نیک  رٔوِشہِ  پیٚٹھ  پکن  والیٚن  دِیِہ  بشارت۔"
  },
  {
    "verse_id": 13,
    "translation": "پٔزۍ  پٲٹھۍ  یِمو  لُکو  ووٚن  زِ  اللہ  تعالیٰ  ہٕے  یوت  چُھ  سون  ربّ،  پتہٕ  روٗدۍ  تتھ  پیٚٹھ  ڈاڈ  کٔرِتھ،  تِہندِ  خٲطرٕ  نہٕ  چُھ  کانٛہہ  خوف  تہٕ  نَہ  سپدن  تِم  غمگین۔"
  },
  {
    "verse_id": 14,
    "translation": "یِتھۍ  لُکھ  چِھ  جنّتس  منٛز  گژھن  وٲلۍ،  ییٚتہِ  تِم  ہمیشہِ  روزن  پننیو  تِمو  اعمالو  ہٕندِ  بدلہٕ  یِم  تِم  دُنیاہس  منٛز  چِھ  روٗدِمٕتۍ  کران۔"
  },
  {
    "verse_id": 15,
    "translation": "اَسہِ  کوٚر  انسانس  ہدایت  زِ  سُہ  کٔرِن  پننِس  مٲلِس  ماجہِ  سٍتۍ  نیک  برتاو۔  تٔمۍ  سٕنزِ  ماجہِ  تھوو  سُہ  تکلیف  تُلِتھ  پننہِ  یٔڈ  منٛز،  تہٕ  تکلیف  تُلِتھٕے  دِیتُنَس  زَنم،  تہٕ  أمۍ  سُند  حمل  تہٕ  دۅد  تراوناونس  منٛز  لگۍ  تٕرٛہ  ﴿30﴾  ریٚتھ۔  یوٚت  تام  سُہ  پننِس  پوٗرٕ  طاقتس  ووت،  تہٕ  گوٚو  ژتجی  وُہُر،  پتہٕ  ووٚن  تٔمۍ،  اے  میانہِ  ربّہٕ،  مےٚ  دِ  توفیق  زِ  بٕہ  کرٕ  چانیٚن  تِمن  نعمتن  ہُند  شُکر  یِمہٕ  ژےٚ  مےٚ  تہٕ  میٲنِس  مٲلِس  ماجہِ  عطا  فرماویٚتھ،  تہٕ  تِژھ  نیک  عمل  کرٕ  ییٚمہِ  سٍتۍ  ژٕ  رٲضۍ  گژھکھ،  تہٕ  میٲنۍ  اولاد  بناوُکھ  نیک  تہٕ  مےٚ  دِ  سکون،  بٕہ  چُھس  چٲنِس  دربارس  منٛز  توبہٕ  کران  تہٕ  بٕہ  چُھس  تابع  فرمان  ﴿مُسلم﴾  بندو  منٛزٕ۔"
  },
  {
    "verse_id": 16,
    "translation": "امہِ  قسمہٕ  کیو  لُکو  نِشہِ  چِھ  أسۍ  تِہِندۍ  بہترین  اعمال  قبول  کران،  تہٕ  تِہٕنزو  بُرٲییو  نِشہِ  چِھ  درگُزر  کران۔  یِم  سپدن  جنتی  لُکن  منٛز  شٲمِل،  تمہِ  پَزِ  وعدٕہ  مطٲبق  یُس  یِمن  سٍتۍ  کرنہٕ  اوس  یِوان۔"
  },
  {
    "verse_id": 17,
    "translation": "تہٕ  ییٚمۍ  شخصن  پننِس  مٲلِس  ماجہِ  ووٚن،  اُف  تنگ  کوٚروٗس  بٕہ  تۅہیِہ،  کیا  توٚہۍ  چِھوٕہ  مےٚ  یِہ  ڈر  پاوان  زِ  بٕہ  یِمہٕ  مرنہٕ  پتہٕ  قبرِ  منٛزٕ  کڑنہٕ؟  حالانکہ  مےٚ  برونٛہہ  چِھ  واریاہ  نسل  گُزریمٕتۍ  ﴿تِمو  منٛزٕ  آو  نہٕ  کانٛہہ  قبرِ  منٛزٕ  ووٚتِھتھ﴾۔  موج  تہٕ  مول  چُھ  خُدایس  پناہ  منگان  تہٕ  أمِس  چِھ  وَنان  اے  بد  نصیب  مانتہٕ،  اللہ  تعالیٰ  سُند  وعدہ  چُھ  پوٚز۔  مگر  سُہ  چُھ  ونان،  یِمہٕ  چھےٚ  سارے  بروٗنٹھمیٚن  وقتن  ہٕنزٕ  دلیلہٕ۔"
  },
  {
    "verse_id": 18,
    "translation": "یِمے  چِھ  لُکھ  یِمن  پیٚٹھ  عذابُک  فٲصلہٕ  چُھ  چسپاں  سپُدمُت۔  یِمو  برونٛہہ  یِم  جِنن  تہٕ  انسانن  ہٕندۍ  ٹولہٕ  ﴿اَمہِ  قسمٕکۍ﴾  گُزریمٕتۍ  چِھ  تِمنٕے  منٛز  گژھن  یِم  تہِ  شٲمِل،  بے  شک  چِھ  یِم  خسارس  منٛز  روزن  وٲلۍ  لُکھ۔"
  },
  {
    "verse_id": 19,
    "translation": "دۅشوٕیو  دَریٚو  منٛزٕ  چِھ  پرٛتھ  أکۍ  سٕندۍ  درجہِ  تِہندیو  اعمالو  ہٕندِ  لحاظہٕ،  تاکہ  اللہ  تعالیٰ  دِیِہ  یِہندِ  کرِمتِیُک  پوٗرٕ  پوٗرٕ  بدلہٕ  یِمن،  تہٕ  یِمن  پیٚٹھ  یِیہِ  نہٕ  ہرگز  ظلم  کرنہٕ۔"
  },
  {
    "verse_id": 20,
    "translation": "پتہٕ  ییٚلہِ  یِم  کٲفر  لُکھ  نارس  برونٛٹھ  کُن  أنِتھ  کھڑا  یِن  کرنہٕ،  پتہٕ  یِیَکھ  وَننہٕ،  تۅہیِہ  مۅکلاویو  پننہِ  حصّہ  چِہ  نعمتہٕ  پننہِ  دُنیاچہ  زندگی  منٛز  تہٕ  تِمن  تُلُو  تۅہیِہ  لطف،  پس  اَز  یِیَو  تۅہیِہ  رُسوا  کرن  وول  عذاب  دِنہٕ،  امہِ  موجوٗب  زِ  توٚہۍ  ٲسِو  زمینس  منٛز  کُنہِ  حق  ورٲے  تکبُر  کران،  بیٚیہِ  اَمہِ  موجوٗب  زِ  توٚہۍ  ٲسِو  نافرمٲنِیِہ  کران۔"
  },
  {
    "verse_id": 21,
    "translation": "یِمن  بوزنٲوِ  تَو  عاد  سٕندِس  بٲیِس  ﴿ہوٗد  علیہ  السلام﴾  سُند  قصّہٕ،  ییٚلہِ  تٔمۍ  احقافس  منٛز  پنُن  قوم  باخبر  کریاو۔  تہٕ  یِتھۍ  خبردار  کرن  وٲلۍ  ٲسۍ  تس  برونٛٹھ  تہِ  گُزریمٕتۍ  تہٕ  امہِ  پتہٕ  تہِ  روٗدۍ  یِوان۔  زِ،  خُدایس  ورٲے  مَہ  کٔرِو  کٲنٛسہِ  ہٕنز  بندگی،  مےٚ  چُھ  تُہندِس  بارس  منٛز  اکہِ  بڈِ  ہولناک  دۅہ  کہ  عذابُک  اندیشہِ۔"
  },
  {
    "verse_id": 22,
    "translation": "تِمو  ووٚن،  کیا  ژٕ  چُھکھہٕ  اَمہِ  موجوب  آمُت  زِ  اَسہِ  ڈٲلِتھ  کرکھ  ژٕ  اسہِ  سانیٚو  معبوٗدَو  نِشہِ  ژھیٚنہٕ۔  اچھا  اَن  ژٕ  پنُن  سُہ  عذاب  ییٚمہِ  نِشہِ  ژٕ  اسہِ  کھۅژناوان  چُھکھ،  اگر  پٔزۍ  پٲٹھۍ  ژٕ  پٔزِیور  چُھکھ۔"
  },
  {
    "verse_id": 23,
    "translation": "تٔمۍ  ووٚن  زِ،  اَمیُک  علم  چُھ  اللہ  تعالیٰ  سٕے،  ﴿یعنی  امہِ  کتھہِ  ہُند  علم  زِ  تۅہیِہ  پیٚٹھ  کر  یِیہِ  عذاب  سوزنہٕ  تہٕ  کوٚت  تام  یِیہِ  تۅہیِہ  مہلت  دِنہٕ۔﴾  تہٕ  بٕہ  چُھس  تۅہیِہ  صرف  سُہ  پیغام  واتناوان  یُس  ہیٚتھ  بٕہ  سوزنہٕ  چُھس  آمُت۔  مگر  بٕہ  چُھس  وُچھان  زِ  توٚہۍ  لُکھ  چِھو  جہالت  ورتاوان۔"
  },
  {
    "verse_id": 24,
    "translation": "پتہٕ  ییٚلہِ  تِمو  سُہ  عذاب  وُچُھ  پننیٚن  وادِیَن  کُن  یِوان،  پتہٕ  لوگُکھ  وَنُن،  یِہ  چُھ  اوٚبُر  یُس  اَسہِ  سٲراب  کرِ۔  نَہ،  بلکہ  چُھ  یِہ  سُے  چیز  ییٚمہِ  خٲطرٕ  توٚہۍ  بانبٕر  ٲسِو  کران۔  ﴿یتھ  جایِہ  چَھنہٕ  امہِ  کتھہِ  ہٕنز  وضاحت  زِ  تِمن  کٔمۍ  دِیُت  یِہ  جواب۔  کلام  کہ  اندازٕہ  نِشہِ  چُھ  پٲنۍ  پانے  یِہ  نَنان  زِ  یِہ  اوس  سُہ  جواب  یُس  اصلی  صورتِ  حالن  تِمن  عمَلاً  دِیُت۔  تِم  ٲسۍ  سمجھان  زِ  یِہ  چُھ  اوٚبُر  یُس  تِہنزن  وادِیَن  چُھ  سٲراب  کرنہِ  آمُت،  تہٕ  حقیقتس  منٛز  اوس  سُہ  واوٕ  طوفان  یُس  تِمن  تباہ  تہٕ  برباد  کرنہٕ  مۅکھہٕ  برونٛہہ  اوس  پکان۔﴾  یِہ  چُھ  واوٕ  طوفان  یتھ  منٛز  دردناک  عذاب  چُھ  برونٛہہ  پکان۔"
  },
  {
    "verse_id": 25,
    "translation": "پننِس  ربّ  سٕندِ  حکمہٕ  کرِ  پرٛتھ  چیزس  تباہ۔  ٲخر  کار  سپُد  تِہُنٛد  حال  یِہ  زِ  تِہنزو  روزَن  جایَو  ورٲے  اوس  نہٕ  تَتہِ  کِہِنۍ  اَتھہِ  یِوان۔  یِتھہٕ  پٲٹھۍ  چِھ  أسۍ  مُجرمن  بدلہٕ  دِوان۔"
  },
  {
    "verse_id": 26,
    "translation": "تِمن  اوس  اسہِ  تِکینژھاہ  دِیتمُت  یِنہٕ  تۅہیِہ  اوسُو  دِیتمُت۔  تِمن  ٲسۍ  اسہِ  کن،  أچھ  تہٕ  دِل،  سورُے  کینہہ  دِیتمُت،  نَہ  لٔگۍ  تِم  کَن  تِمن  کُنہِ  بکار،  نَہ  أچھ،  نہ  دل،  تِکیازِ  تِم  ٲسۍ  اللہ  تعالیٰ  سٕندیٚن  آیاتن  انکار  کران،  تہٕ  تَمی  چیز  کِس  پھیرس  منٛز  آے  تِم،  یتھ  تِم  ہزٕل  ٲسۍ  کران۔"
  },
  {
    "verse_id": 27,
    "translation": "تۅہیِہ  أندۍ  پٔکۍ  کیٚن  علاقن  منٛز  چھےٚ  اسہِ  واریاہ  بستی  ہلاک  کرِمَژٕ۔  پنٕنۍ  آیات  سوٗزِتھ  سمجھٲوۍ  تِم  گرِ  گرِ  رنگہٕ  رنگہٕ،  بنان  چُھ  زِ  تِم  یِہَن  باز۔"
  },
  {
    "verse_id": 28,
    "translation": "پتہٕ  کیازِ  کوٚر  نہٕ  تِمو  ہستِیَو  تِمن  مدد  یِم  تِمَو  اللہ  تعالیٰ  ترٲوِتھ  تٔمۍ  سٕندِ  تقرُبُک  ذریعہ  سمجھان  سمجھان  معبوٗد  ٲسۍ  بنٲومٕتۍ؟  ﴿یعنی  تِمن  ہستی  ین  سٍتۍ  اوس  تِمو  عقیدتُک  ابتدا  اَمہِ  خیالہٕ  کوٚرمُت  زِ  تِم  چِھ  خُداے  سٕندۍ  مقبول  بندٕہ،  تِہندِ  ؤسیلہٕ  سپدِ  اسہِ  خُدایس  نِشہِ  رسٲئی۔  مگر  برونٛہہ  پکان  پکان  بناوِ  خۅد  تِمے  ہستی  تِمو  پنٕنۍ  معبوٗد،  مددٕ  خٲطرٕ  لوگُکھ  تِمنٕے  ناد  دِیُن  تہٕ  تِمنٕے  لٲگِکھ  دُعا  منٕگنۍ  تہٕ  تِمنٕے  مُتعلق  لوگُکھ  یِہ  سمجھُن  زِ  تِم  چِھ  صاحبِ  تصّرُف  یعنی  اختیار  تھاون  وٲلۍ۔  سٲنۍ  فریاد  رٔسی  تہٕ  مُشکل  کُشٲیی  کرن  یِمے۔  اَمی  گُمرٲہی  منٛزٕ  کڑنہٕ  مۅکھ  کٔر  خُداین  پنٕنۍ  آیات  پننیٚن  رسولن  ہٕندِ  ذریعہ  سوٗزِتھ  رنگہٕ  رنگہٕ  پٲٹھۍ  تِم  سمجھاونٕچ  کوٗشش۔  مگر  تِم  روٗدۍ  پننیٚن  یِمن  اپزیٚن  خُداین  ہٕنزِ  بندگی  پیٚٹھ  بضد  تہٕ  روٗدۍ  اصرار  کران  زِ  أسۍ  روٗزو  اللہ  تعالیٰ  سٕندِ  بجاے  یُہندُے  دامن  رٔٹِتھ۔  وۅنۍ  ؤنۍ  تَو  ییٚلہِ  یِمن  مُشرکن  پیٚٹھ  یِہنزِ  گُمرٲہی  ہٕندِ  وجہ  کِنۍ  اللہ  تعالیٰ  سُند  عذاب  آو،  تِہِندۍ  تِم  فریاد  رس  تہٕ  مُشکل  کُشا  معبوٗد  کتہِ  ٲسۍ  موٗدِمٕتۍ؟  تِم  کیازِ  آے  نہٕ  اَتھ  بُرٕ  وقتس  منٛز  تِمن  مدد  کرنہٕ؟﴾  بلکہ  ٲسۍ  تِم  یِمن  رٲوِمٕتۍ،  تہٕ  یِہ  اوس  تِہندِ  اَپزِیُک  تہٕ  تِمن  بناوٹی  عقیدن  ہُند  انجام  یِم  تِمو  پانہٕ  بنٲوِمٕتۍ  ٲسۍ۔"
  },
  {
    "verse_id": 29,
    "translation": "﴿تہٕ  سُہ  واقعہ  تہِ  چُھ  قٲبِل  ذکر﴾  ییٚلہِ  اسہِ  جِنَن  ہٕنز  اکھ  چھۅکھ  تۅہیِہ  کُن  أنِمٕژ  ٲس  تاکہ  قرآن  بوزن۔  ﴿یِہ  ذِکر  چھےٚ  تمہِ  واقعٕچ  یُس  طایف  کہ  سفرٕ  پیٚٹھہٕ  مکہ  یِوان  یِوان  وَتہِ  اندر  پیش  اوس  آمُت۔  نمازِ  منٛز  ٲسۍ  حضور  صلی  اللہ  علیہ و سلم  تلاوت  فرماوان  زِ  جِنَن  ہٕنز  اکھ  چھۅکھ  درایِہ  اَپٲرۍ  تہٕ  تِمَو  کوٚر  قرآن  بوزنہٕ  خٲطرٕ  قرار۔  اَتھ  بارس  منٛز  چھےٚ  تمام  روایتہٕ  اتھ  کتھہِ  پیٚٹھ  مُتفق  زِ  اتھ  موقعس  پیٚٹھ  ٲسۍ  نہٕ  جِن  حضور  صلی  اللہ  علیہ و سلمن  برونٛہہ  کُن  آمٕتۍ۔  تہٕ  نہ  اوس  حضور  صلی  اللہ  علیہ و سلمو  تِہُند  یُن  محسوس  کوٚرمُت،  بلکہ  چُھ  پتہٕ  اللہ  تعالیٰ  وحی  ہٕندِ  ذریعہ  تِمن  صلی  اللہ  علیہ و سلم  تِہندِ  ینٕچ  تہٕ  قرآن  بوزنٕچ  خبر  دِوان﴾  ییٚلہِ  تِم  تتھ  جایِہ  وٲتۍ  ﴿ییٚتہِ  توٚہۍ  قرآن  ٲسِو  پران﴾  تِمو  ووٚن  پانہٕ  وٲنۍ  خاموش  سپدِو۔  پتہٕ  ییٚلہِ  سُہ  پرنہٕ  آو،  پتہٕ  پھیٖرۍ  تِم  خبردار  کرن  وٲلۍ  بٔنِتھ  پننِس  قومس  کُن۔"
  },
  {
    "verse_id": 30,
    "translation": "تِمو  ووٚن  گٔژِھتھ،  اے  سانہِ  قوم  کیو  لوٗکو،  اسہِ  چھےٚ  اکھ  کتاب  بوٗزمٕژ  یۅسہٕ  موسیٰ  علیہ  السلامس  پتہٕ  چھےٚ  نٲزِل  کرنہٕ  آمٕژ،  تصدیق  کرن  واجِنۍ  چھےٚ  تِمن  کتابن  ہٕنز  یِمہٕ  اَتھ  برونٛہہ  چھےٚ  آمژٕ،  رہنمٲیی  چھےٚ  کران  حقس  تہٕ  سیٚزِ  وَتہِ  کُن۔  ﴿امہِ  نِشہِ  چُھ  پے  لگان  زِ  یِمو  جِنو  اوس  گۅڈٕ  پیٚٹھے  حضرت  موسیٰ  علیہ  السلام  تہٕ  آسمٲنی  کتابن  پیٚٹھ  ایمان  اوٚنمُت۔  قرآن  بوزنہٕ  پتہٕ  کوٚر  تِمو  محسوس  زِ  یِہ  چھےٚ  سۅے  تعلیم  یۅسہٕ  پٔتِم  انبیا  چِھ  دِوان  روٗدمٕتۍ،  امہِ  موجوٗب  چِھ  تِم  اتھ  کتابہِ  تہٕ  امہِ  کِس  اَنن  وٲلِس  رسول  اللہ  صلی  اللہ  علیہ و سلمس  پیٚٹھ  تہِ  ایمان  اَنان۔﴾"
  },
  {
    "verse_id": 31,
    "translation": "اے  سانہِ  قوم  کیو  لوٗکو،  خُدایس  کُن  بُلاون  وٲلۍ  سٕنز  دعوت  کٔرِو  قبول  تہٕ  تس  پیٚٹھ  أنِو  ایمان،  اللہ  تعالیٰ  کرِ  تُہندیٚن  گناہن  درگُزر،  تہٕ  تۅہیِہ  بچاویٚو  دردناک  عذاب  نِشہِ۔"
  },
  {
    "verse_id": 32,
    "translation": "تہٕ  یُس  کانٛہہ  اللہ  تعالیٰ  سٕندِس  دٲعی  سٕنز  کتھ  مانہِ  نہٕ،  تس  نہ  چُھ  زمینس  منٛز  پنُن  کانٛہہ  بل بوتہٕ،  زِ  خُدایس  ہیٚکہِ  عٲجز  کٔرِتھ،  تہٕ  نہ  چِھس  کینہہ  تِتھۍ  حٲمی  تہٕ  سرپرست  زِ  أمِس  بچاون  خُدایس  نِشہِ۔  یِتھۍ  لُکھ  چِھ  کُھلہٕ  گُمرٲہی  منٛز  ہیٚنہٕ  آمٕتۍ۔"
  },
  {
    "verse_id": 33,
    "translation": "تہٕ  کیا  یِمن  لُکن  چُھنا  یِہ  فِکرِ  تران  زِ  ییٚمۍ  خُداین  یِہ  زمین  تہٕ  آسمان  پٲدٕ  کٔرۍ،  تہٕ  یِمن  بناوان  بناوان  تھوٚک  نہٕ  سُہ،  سُہ  چُھ  ضرور  اتھ  پیٚٹھ  قدرت  تھاوان  زِ  مۅردن  کرِ  زندٕہ؟  کیازِ  نہٕ،  یقیناً  چُھ  سُہ  پرٛتھ  چیزٕچ  قدرت  تھاوان۔"
  },
  {
    "verse_id": 34,
    "translation": "ییٚمہِ  دۅہ  یِم  کٲفر  نارس  برونٛٹھ  کُن  اَننہٕ  یِن،  تمہِ  ساعتہٕ  یِیہِ  یِمن  پرٕژھنہٕ،  کیا  یِہ  چُھنا  حق؟  تِم  وَنن،  آ،  سٲنِس  ربّ  سُند  قسم  ﴿یِہ  چُھ  پٔزۍ  پٲٹھۍ  حق﴾۔  اللہ  تعالیٰ  فرماوِ،  اچھا  وُچِھو  تیٚلہِ  وۅنۍ  عذابُک  مٕزہ  پننِس  تتھ  انکار  کِس  پاداشس  منٛز  یُس  توٚہۍ  کران  ٲسِو  روٗدِمٕتۍ۔"
  },
  {
    "verse_id": 35,
    "translation": "پس  اے  نبیؐ،  صبر  کٔرِو  یِتھہٕ  پٲٹھۍ  اُولو  العزم  ﴿تھدِ  پایِہ  کیو﴾  رسُولو  صبر  چُھ  کوٚرمُت،  تہٕ  یِہندِس  معاملس  منٛز  مَہ  کٔرِو  جلدی۔  ییٚمہِ  دۅہ  یِم  لُکھ  تتھ  چیزس  وُچھن  ییٚمیُک  یِمن  ڈر  چُھ  یِوان  پاونہٕ،  تیٚلہِ  باسہِ  یِمن  یِتھہٕ  پٲٹھۍ  زِ  زنتہٕ  دُنیاہس  منٛز  ٲسۍ  نہٕ  اکہِ  گرِ  کھۅتہٕ  زیادٕہ  کالس  روٗدِمٕتۍ۔  کتھ  آیِہ  واتناونہٕ،  وۅنۍ  کیا  نافرمان  لُکو  ورٲے  ہیکیا  بیٚیہِ  کانٛہہ  ہلاک  سپدِتھ؟"
  }
]