[
  {
    "verse_id": 1,
    "translation": "ط۔  س۔  م۔"
  },
  {
    "verse_id": 2,
    "translation": "یِم  چِھ  کتابِ  مُبینٕکۍ  آیات۔"
  },
  {
    "verse_id": 3,
    "translation": "أسۍ  بوزناوَو  توٚہۍ  موسیٰ  علیہ  السلام  تہٕ  فرعون  سُند  کینہہ  حال  ٹھیک  ٹھیک،  تِتھیٚن  لُکن  ہٕندِ  فٲیدٕہ  خٲطرٕ  یِم  ایمان  اَنن۔"
  },
  {
    "verse_id": 4,
    "translation": "پزر  چُھ  یِہ  زِ  فرعونن  کٔر  زمینس  منٛز  سرکشی،  تہٕ  اَمِکۍ  باشندہ  کٔرِن  دریٚن  منٛز  تقسیم،  تِمو  منٛزٕ  اوس  سُہ  أکِس  دٔرِس  کمزور  کران،  امہِ  کیٚن  لڑکن  اوس  قتل  کران  تہٕ  امہِ  چن  کوریٚن  اوس  زندٕہ  روزنہٕ  دِوان،  درحقیقت  اوس  سُہ  فساد  کرن  والیو  لُکو  منٛزٕ۔"
  },
  {
    "verse_id": 5,
    "translation": "تہٕ  أسۍ  ٲسۍ  یِہ  ارادٕہ  تھاوان  زِ  مہربانی  کرو  تِمن  لُکن  پیٚٹھ  یِم  زمینس  منٛز  کمزور  کٔرِتھ  ٲسِکھ  تھٲوِمٕتۍ،  تہٕ  تِم  بناووکھ  پیشوا  تہٕ  تِمے  بناووکھ  وٲرِث۔"
  },
  {
    "verse_id": 6,
    "translation": "تہٕ  زمینس  منٛز  کرو  تِمن  اقتدار  عطا،  تہٕ  تِمَو  سٍتۍ  ہاوَو  فرعونس  تہٕ  ہامانس  تہٕ  تِہندیٚن  لشکرن  تی  کینژھاہ  ییٚمیُک  تِمن  ڈر  اوس۔"
  },
  {
    "verse_id": 7,
    "translation": "اسہِ  کوٚر  موسیٰ  علیہ  السلام  سٕنزِ  ماجہِ  اشارٕہ  ﴿منٛز  باگ  چھےٚ  یِہ  کتھ  أتی  تراونہٕ  آمٕژ  زِ  یِمنٕے  حالاتن  منٛز  زاو  سُہ  شُر  أکِس  اسرائیلی  گرس  منٛز  یُس  دُنیاہن  پتہٕ  موسیٰ  علیہ  السلام  سٕندِ  ناوٕہ  زون﴾  زِ  یِہ  چاوُن  دۅد،  پتہٕ  ییٚلہِ  ژےٚ  أمۍ  سٕندِس  جانس  خطرٕہ  بٲسی،  تیٚلہِ  ترٲوِزیٚن  یِہ  دریاوس  منٛز،  تہٕ  نَہ  کھوٚژۍ  زِ  تہٕ  نَہ  بٔرِزِ  غم،  أسۍ  اَنون  یِہ  ژیے  نِشہِ  واپس،  تہٕ  یِہ  کرون  پیغمبرن  منٛز  شٲمل۔"
  },
  {
    "verse_id": 8,
    "translation": "ٲخر  کار  چِھ  فرعون  سٕندۍ  گرٕ  وٲلۍ  تس  ﴿دریاوٕ  منٛزٕ﴾  کھالان،  تاکہ  سُہ  بنہِ  تِہُند  دشمن  بیٚیہِ  بَنہِ  تِہندِ  خٲطرٕ  غمُک  سبب،  پٔزۍ  پٲٹھۍ  اوس  فرعون  تہٕ  ہامان  تہٕ  تِہندۍ  لشکر  ﴿پننہِ  تدبیرِ  منٛز﴾  سیٚٹھٕہے  خطا  کار۔"
  },
  {
    "verse_id": 9,
    "translation": "فرعون  سٕنزِ  خاندارِنہِ  ووٚن  ﴿تس﴾  یِہ  چُھ  میانہِ  تہٕ  چانہِ  خٲطرٕ  أچھن  ہُند  شہجار،  یِہ  مَہ  کرُن  قتل،  بنان  چُھ  یِہ  آسہِ  سانہِ  خٲطرٕ  فٲیدٕہ  مند،  یا  بناوون  یِہ  أسۍ  پنُن  نیٚچِوُے۔  تہٕ  تِم  ٲسۍ  انجامہٕ  نِشہِ  بے  خبر۔"
  },
  {
    "verse_id": 10,
    "translation": "ہۅپٲرۍ  اوس  موسیٰ  علیہ  السلام  سٕنزِ  ماجہِ  دل  بے قرار  سۅ  کرِہے  تٔمۍ  سُند  راز  فاش،  اگر  نہٕ  أسۍ  تس  ہمت  دِمہَو،  تاکہ  سۅ  روزِہے  ﴿سٲنِس  وعدس  پیٚٹھ﴾  ایمان  انن  والیو  منٛزٕ۔"
  },
  {
    "verse_id": 11,
    "translation": "تٔمۍ  ووٚن  شُرۍ  سٕنزِ  بیٚنہِ،  أمِس  گژھ  پتہٕ  پتہٕ،  چنانچہ  روٗز  سۅ  الگ  پٲٹھۍ  تس  تِتھہٕ  پٲٹھۍ  نظر  تھٲوِتھ،  زِ  ﴿دُشمنن﴾  لوٚگ  نہٕ  اَمِیُک  پے۔"
  },
  {
    "verse_id": 12,
    "translation": "تہٕ  اسہِ  أسۍ  شُرِس  خٲطرٕ  گۅڈے  دۅد  چاون  واجِنیٚن  ہٕندۍ  سینہٕ  حرام  کٔرِمٕتۍ  ﴿یِہ  حالت  وُچِھتھ﴾  ووٚن  تمہِ  کورِ  تِمن،  بٕہ  وَنوٕہ  تۅہیِہ  تِتھہِ  گرک  نیب  ییٚمکۍ  بٲژ  أمۍ  سٕندِ  رچھنٕچ  ذمہ  دٲری  رٹن،  تہٕ  أمِس  تھاون  خیر  خوٲہی  سان؟"
  },
  {
    "verse_id": 13,
    "translation": "یِتھہٕ  پٲٹھۍ  اوٚن  اسہِ  موسیٰ  علیہ  السلام  پننہِ  ماجہِ  نِشہِ  واپس،  تاکہ  تٔمۍ  سٕنزن  أچھن  پیٚیِہ  شہجار  تہٕ  سۅ  گژِھہ  نہٕ  غمگین،  بیٚیہِ  لگیٚس  پے  زِ  اللہ  تعالیٰ  سُند  وعدہ  اوس  پوٚز،  مگر  اکثر  لُکھ  چِھنہٕ  یِہ  کتھ  زانان۔"
  },
  {
    "verse_id": 14,
    "translation": "ییٚلہِ  موسیٰ  علیہ  السلام  پننہِ  پوٗرٕ  جوٲنی  چُھ  واتان  تہٕ  تٔمۍ  سُند  نشو  و  نُما  چُھ  مکمل  سپدان،  پتہٕ  کوٚر  اَسہِ  تس  حکم  تہٕ  علم  عطا،  أسۍ  چِھ  نیک  لُکن  یُتُھے  جزا  دِوان۔"
  },
  {
    "verse_id": 15,
    "translation": "﴿اکہ  دۅہ﴾  ژاو  سُہ  شہرس  منٛز  تمہِ  وقتہٕ  ییٚلہِ  اہلِ  شہر  غفلتس  منٛز  ٲسۍ،  تَتہِ  وُچھ  تٔمۍ  زٕہ  نفر  لڑٲے  کران،  اکھ  اوس  تٔمۍ  سٕندِ  قومُک  تہٕ  بیاکھ  اوس  تٔمۍ  سٕندِس  دشمن  قومَس  سٍتۍ  تعلق  تھاوان،  تٔمۍ  سٕندِ  قومٕکۍ  نفرن  لوے  تس  دشمن  قوم  وٲلِس  خلاف  مددٕ  خٲطرٕ  ناد۔  موسیٰ  ﴿علیہ  السلامن﴾  لوے  تس  اکھ  دوٚگ  تہٕ  مۅکلاوٕن  تٔمۍ  سٕنز  کٲم،  ﴿یِہ  حرکت  سرزد  سپدنس  سٍتی﴾  ووٚن  موسیٰ  ﴿علیہ  السلامن﴾  یِہ  چھےٚ  شیطان  سٕنز  کٲم  ﴿حرکت﴾،  سُہ  چُھ  سخت  دشمن  تہٕ  گمراہ  کرن  وول۔"
  },
  {
    "verse_id": 16,
    "translation": "پتہٕ  ووٚن  تٔمۍ،  اے  میانہِ  ربّہ،  مےٚ  کور  پننِس  پانس  پیٚٹھ  ظُلم،  مےٚ  کر  مغفرت۔  چنانچہ  کٔر  خُداین  تس  مغفرت،  ﴿مغفرتُک  معنی  چُھ  درگزر  کرُن،  معاف  کرُن،  تہٕ  ستر  پوشی  کرنُک  تہِ۔  حضرت  موسیٰ  علیہ  السلامن  ہٕنٛدِ  دُعاہُک  مطلب  اوس  یِہ  زِ  میون  سُہ  گناہ  کر  معاف  ﴿ژٕ  چُھکھ  زانان  سُہ  کوٚر  نہٕ  مےٚ  زٲنِتھ  مٲنِتھ﴾،  تہٕ  اتھ  پیٚٹھ  تراو  پردٕہ  تہِ،  تاکہ  دشمنن  لگہِ  نہٕ  امِیُک  پے﴾  سُہ  چُھ  مغفرت  کرن  وول  تہٕ  سیٚٹھاہ  مہربان۔"
  },
  {
    "verse_id": 17,
    "translation": "موسیٰ  علیہ  السلام  چُھ  عہد  کران  زِ،  اے  میانہِ  ربّہ،  یِہ  احسان  یُس  ژےٚ  مےٚ  پیٚٹھ  کوٚرُتھ  ﴿یعنی  یِہ  میون  گناہ  روٗد  چُھپِتھ  تہٕ  دشمن  قومٕکۍ  کٲنٛسہِ  فردن  وُچھنس  نہٕ  بہٕ،  تہٕ  بٕہ  درٛاس  ٹھیک  پٲٹھۍ﴾  امہِ  پتہٕ  بننہٕ  بٕہ  مُجرمن  ہُند  مددگار۔"
  },
  {
    "verse_id": 18,
    "translation": "دوٚیِمہِ  دۅہ  صُبحٲے  اوس  سُہ  کھۅژان  کھۅژان  پرٛتھ  اندٕ  خطرس  مُشک  ہیٚوان  شہر  کُن  گژھان،  اچانک  کیا  چُھ  وُچھان  زِ  سُے  شخص  ییٚمۍ  تَس  مددٕ  خٲطرٕ  رات  اوس  ناد  لویمُت،  چُھ  اَز  أمِس  بیٚیہِ  ناد  لایان۔  موسیٰ  علیہ  السلام  چُھس  ونان،  ژٕ  چُھکھ  سخ  ڈوٚلمُت  انسان۔  ﴿یعنی  ژٕ  چُھکھ  پرتھ  دۅہ  أکِس  أکِس  سٍتۍ  لڑٲے  کران﴾"
  },
  {
    "verse_id": 19,
    "translation": "پتہٕ  ییٚلہِ  موسیٰ  علیہ  السلام  چُھ  ارادٕہ  کران  زِ  دشمن  قوم  کِس  نفرس  پیٚٹھ  کرٕ  حملہٕ،  سُہ  چُھ  کریکھ  دِوان،  اے  موسیٰ  علیہ  السلام،  کیا  اَز  لوگتھس  بٕہ  ژےٚ  تِتھے  پٲٹھۍ  قتل  کرُن  یِتھہٕ  پٲٹھۍ  رات  چُھے  اکھ  شخص  قتل  کوٚرمُت؟  ﴿یِہ  کریکھ  لاین  وول  اوس  سُے  اسرائیلی  ییٚمۍ  سٕندِ  مددٕ  خٲطرٕ  موسیٰ  علیہ  السلام  برونٛہہ  ٲسۍ  پٔکۍمٕتۍ۔  أمِس  بیٚؤری  کرنہٕ  پتہٕ  ییٚلہِ  تِم  مصری  یس  لایِنہٕ  خٲطرٕ  برونٛہہ  چِھ  پکان۔  اسرائیلی  چُھ  سمجھان  زِ  یِہ  آو  میے  لایِنہٕ  مۅکھہٕ۔  اَمی  موجوب  لاجہِ  تٔمۍ  کریکھہٕ  دِنہٕ  تہٕ  پننہِ  غلطی  سٍتۍ  کوٚرُن  رات  کہ  قتلُک  راز  فاش﴾  ژٕ  چُھکھ  یتھ  ملکس  منٛز  جبّار  بٔنِتھ  یژھان  روزُن،  اصلاح  چُھکنہٕ  یژھان  کرُن۔"
  },
  {
    "verse_id": 20,
    "translation": "امہِ  پتہٕ  چُھ  اکھ  شخص  شہر کہِ  بیٚیہِ  اَندٕ  دَوان  یِوان  تہٕ  ونان،  ﴿یعنی  اتھ  لڑایِہ  منٛز  ییٚلہِ  قتلُک  راز  سپُد  فاش،  تہٕ  أمۍ  مصری  ین  کٔر  مُخبری،  پتہٕ  آو  یِہ  واقعہ  پیش﴾  اے  موسیٰ  علیہ  السلام،  سردارن  منٛز  چِھ  چانہِ  قتلٕکۍ  مشورٕہ  سپدان،  ییتہِ  نیر،  بٕہ  چُھس  چون  خیر  خواہ۔"
  },
  {
    "verse_id": 21,
    "translation": "یِہ  خبر  بوٗزِتھٕے  چُھ  موسیٰ  علیہ  السلام  کھۅژان  کھۅژان  نیران،  تہٕ  دُعا  چُھ  کران  زِ،  اے  میانہِ  ربّہٕ،  مےٚ  بچاو  ظٲلِمو  نِشہِ۔"
  },
  {
    "verse_id": 22,
    "translation": "﴿مِصرٕ  پیٚٹھہٕ  نیٖرِتھ﴾  ییٚلہِ  موسیٰ  علیہ  السلام  مَدیَنس  کُن  رۅخ  چُھ  کران،  سُہ  چُھ  ونان،  اُمید  چَھم  زِ  میون  ربّ  لاگہِ  مےٚ  ٹھیک  وتہِ۔  ﴿یعنی  تِژِھہ  وَتہِ  یپٲرۍ  بٕہ  خیرت  سان  مَدیَن  واتہٕ﴾"
  },
  {
    "verse_id": 23,
    "translation": "تہٕ  ییٚلہِ  سُہ  مَدیَن  کِس  کریرِس  پیٚٹھ  ووت۔  تٔمۍ  وُچھ  زِ  واریاہ  لُکھ  چِھ  پننیٚن  چارواین  تریش  چاوان،  تہٕ  تِمن  نِشہِ  بیوٚن  روٗزِتھ  چھےٚ  زٕہ  مستوٗراتہٕ  پنٕنۍ  چاروٲے  پتھ  رٔٹِتھ  بِہِتھ،  موسیٰ  علیہ  السلام  چُھ  یِمن  مستوٗراتن  پٕرٛژھان،  تۅہیِہ  کیا  پریشٲنی  چَھو؟  تِمہٕ  چھےٚ  ونان،  أسۍ  ہیٚکو  نہٕ  پنٕنۍ  چاروٲے  تریش  چٲوِتھ  یوٚت  تام  نہٕ  یِم  پٔۂلۍ  پنٕنۍ  چاروٲے  کڑن،  تہٕ  سون  مول  چُھ  اکھ  واریاہ  بُڈٕ  شخص۔"
  },
  {
    "verse_id": 24,
    "translation": "یِہ  بوٗزِتھ  چُھ  موسیٰ  علیہ  السلام  یِمن  چارواین  تریش  چاوان،  پتہٕ  چُھ  أکِس  شیٚہجار  جایِہ  بِہان  تہٕ  ونان،  پروردگارٕ  یُس  رٕژر  ﴿نعمت﴾  تہِ  ژٕ  مےٚ  پیٚٹھ  نٲزِل  کرکھ  بٕہ  چُھس  تمِیُک  محتاج۔"
  },
  {
    "verse_id": 25,
    "translation": "﴿کینہہ  کالہٕ  پتے﴾  آیِہ  تِمَو  دۅیَو  مستوٗراتَو  منٛزٕ  اکھ  شرم  و  حیا  سان  پکان  پکان  تَس  نِشہِ،  تہٕ  لٔج  وَننہِ،  میون  وٲلد  چُھو  تۅہیِہ  ناد  دِوان،  تاکہ  تۅہیِہ  یُس  سانہِ  مۅکھہٕ  چارواین  تریش  چٲوٕو،  تمِیُک  معاوضہٕ  دِنَو  تۅہیِہ۔  موسیٰ  علیہ  السلام  ییٚلہِ  تس  نِشہِ  واتان  چُھ،  پنُن  سورُے  قصّہٕ  چُھس  بوزناوان،  سُہ  چُھس  ونان،  کھۅژ  مَہ  وۅنۍ  چُھکھ  ژٕ  ظٲلِم  لُکو  نِشہِ  بٔچِتھ  آمُت۔"
  },
  {
    "verse_id": 26,
    "translation": "یِمو  دۅیَو  مستوٗراتو  منٛزٕ  چھےٚ  اکھ  پننِس  مٲلِس  ونان،  ابّا  جان،  یِہ  شخص  رٔٹِیون  نوکر،  بہترین  انسان  یُس  توٚہۍ  ملٲزِم  رٔٹِیون  ہیٚکہِ  سُے  ٲسِتھ  یُس  مضبوط  تہٕ  امانت  دار  آسہِ۔"
  },
  {
    "verse_id": 27,
    "translation": "أمۍ  سُند  مول  چُھ  ﴿موسیٰ  علیہ  السلامس﴾  ونان،  بٕہ  چُھس  یژھان  زِ  پننیٚو  یِمَو  دۅیَو  کوریٚو  منٛزٕ  کرٕ  أکۍ  سُند  نکاح  ژےٚ  سٍتۍ،  بشرطیکہِ  ژٕ  کرکھ  ٲٹھن  ؤرِیَن  مےٚ  نِش  ملازمت،  تہٕ  اگر  داہ  ؤری  پوٗرٕ  کرکھ،  تیٚلہِ  چھےٚ  یِہ  چٲنۍ  مرضی،  بٕہ  چُھسے  نہٕ  یژھان  سختی  کرٕنۍ،  ژٕ  لبکھ  مےٚ  اِن  شاء  اللہ  نیک  انسان۔"
  },
  {
    "verse_id": 28,
    "translation": "موسیٰ  علیہ  السلام  چُھ  جواب  دِوان،  یِہ  کتھ  گٔیِہ  مےٚ  تہٕ  تۅہیِہ  درمیان  طے،  یِمو  دوشوٕیَو  وقتو  منٛزٕ  یُس  وقت  تہِ  بٕہ  پوٗرٕ  کرٕ،  تمہِ  پتہٕ  گژِھہ  نہٕ  مےٚ  پیٚٹھ  زیادتی  سپدٕنۍ،  تہٕ  یِکینٛژھاہ  قول  و  قرار  أسۍ  کران  چِھ،  اللہ  تعالیٰ  چُھ  تتھ  پیٚٹھ  گواہ۔"
  },
  {
    "verse_id": 29,
    "translation": "ییٚلہِ  موسیٰ  علیہ  السلام  چُھ  وقت  کران  پوٗرٕ،  تہٕ  سُہ  چُھ  پنُن  اہل  و  عیال  ہیٚتھ  نیران،  تس  چُھ  طُورکہِ  طرفہٕ  اکھ  نار  نظرِ  گژھان،  سُہ  چُھ  پننیٚن  گرکیٚن  ونان،  ٹھٕہرِو  مےٚ  وُچھ  اکھ  نار،  بنان  چُھ  بٕہ  اَنہٕ  تورٕ  کانٛہہ  خبر،  نَتہٕ  اَنہٕ  امہِ  نارٕ  منٛزٕ  کانٛہہ  تیوٚنگلُے،  ییٚمہِ  سٍتۍ  توٚہۍ  وُشنیر  کٔرِو۔"
  },
  {
    "verse_id": 30,
    "translation": "ییٚلہِ  سُہ  تور  ووت  وادی  ہٕندِس  دٔچِھنِس  بٔٹھِس  پیٚٹھ  ﴿یعنی  سُہ  بوٚٹھ  یُس  موسیٰ  علیہ  السلامس  دٔچِھنہٕ  اَندٕ  اوس﴾  آس  مُبارک  خطہٕ  منٛزٕ  اکہِ  کُلہِ  کِنۍ  ناد  دِنہٕ،  زِ  اے  موسیٰ  علیہ  السلام،  بٕے  چُھس  اللہ،  سارِنٕے  جہاں  والیٚن  ہُند  مالک۔"
  },
  {
    "verse_id": 31,
    "translation": "تہٕ  ﴿حُکم  آس  دِنہٕ  زِ﴾  چَھکھ  پنٕنۍ  لوٗر،  یُتُھے  موسیٰ  علیہ  السلام  چُھ  وُچھان  زِ  سۅ  لوٗر  چھےٚ  سرپھہٕ  سٕندۍ  پٲٹھۍ  وَر  دِوان،  سُہ  چُھ  پوٚت  پھیرِتھ  ژلان،  تہٕ  سُہ  چُھنہٕ  پوٚت  نظر  تہِ  دِوان۔  ﴿ارشاد  سپُد﴾  موسیٰ  علیہ  السلام  پوٚت  پھیر،  کھۅژمَہ،  ژٕ  چُھکھ  بالکل  محفوظ۔"
  },
  {
    "verse_id": 32,
    "translation": "پنُن  اتھہٕ  تراو  نالہٕ  کِنۍ،  پرزلہٕ وُن  نیری  کُنہِ  تکلیف  ورٲے،  تہٕ  خوف  نِشہِ  بچنہٕ  خٲطرٕ  وَٹھ  پنٕنۍ  نٔر۔  ﴿یعنی  ییٚلہِ  کُنہِ  وِزِ  کانٛہہ  خطرُک  موقع  تِیُتھ  یِیِہ،  ییٚمہِ  سٍتۍ  چٲنِس  دِلس  منٛز  خوف  گژِھہ  پٲدٕ،  تیٚلہِ  گژِھہ  پنٕنۍ  نٔر  وَٹٕنۍ،  اَمہِ  سٍتۍ  گژِھہ  چون  دِل  مضبوط،  تہٕ  دباوٕچ  تہٕ  دہشتچٕ  کانٛہہ  کیفیت  روزِ  نہٕ  باقی﴾  یِمہٕ  چھےٚ  زٕ  نِشٲنِیِہ  چٲنِس  ربّ  سٕندِ  طرفہٕ  فرعونس  تہٕ  تٔمۍ  سٕندیٚن  درباریٚن  برونٛہہ  کنہِ  پیش  کرنہٕ  خٲطرٕ،  تِم  چِھ  سیٚٹھاہ  نافرمان  لُکھ۔"
  },
  {
    "verse_id": 33,
    "translation": "موسیٰ  علیہ  السلام  چُھ  عرض  کران،  میانہِ  ربّہٕ،  مےٚ  چُھ  تِہُند  اکھ  نفر  قتل  کوٚرمُت،  کھۅژان  چُھس  زِ  تِم  مارن  مےٚ۔"
  },
  {
    "verse_id": 34,
    "translation": "تہٕ  میون  بوے  ہارون  علیہ  السلام  چُھ  میانہِ  کھۅتہٕ  زیادہ  زبان  آور،  یِہ  سوزُن  مددگار  سٕندۍ  رٔنگۍ  مےٚ  سٍتۍ  تاکہ  یِہ  کرِ  مےٚ  تٲیید،  مےٚ  چُھ  اندیشہِ  زِ  تِم  لُکھ  کرن  مےٚ  انکار۔"
  },
  {
    "verse_id": 35,
    "translation": "فرماونہٕ  آس،  أسۍ  کرو  چٲنِس  بٲے  سٕندِ  ذریعہ  چون  اتھہٕ  مضبوط،  تہٕ  تۅہیِہ  دۅشوٕنۍ  بخشو  تِیُتھ  غلبہٕ،  زِ  تِم  ہیٚکنَو  نہٕ  تۅہیِہ  کانٛہہ  نقصان  واتنٲوِتھ،  سانیٚو  نشٲنِیو  ہٕندِ  زورٕ  سپدِ  تُہٕندیٚن  پیروکارن  ہُندُے  غلبہٕ۔"
  },
  {
    "verse_id": 36,
    "translation": "پتہٕ  ییٚلہِ  موسیٰ  علیہ  السلام  چُھ  تِمن  لُکن  نِشہِ  سانہِ  ٹاکارٕہ  نِشٲنِیِہ  ہیٚتھ  واتان،  تِم  چِھ  ونان  زِ،  یِہ  چُھنہٕ  کِہِنۍ  مگر  بناوٹی  جود  تہٕ  یِمہٕ  کتھہٕ  چَھنہٕ  اسہِ  پننِس  مٲلِس  بُڈِبب  سٕندِس  زمانس  منٛز  زانٛہہ  بوزٕ  مژے۔"
  },
  {
    "verse_id": 37,
    "translation": "موسیٰ  علیہ  السلام  چُھ  جواب  دِوان،  میون  ربّ  چُھ  تس  شخصہٕ  سٕندِ  حالہٕ  نِشہِ  خوب  وٲقف،  یُس  تٔمۍ  سٕندِ  طرفہٕ  ہدایت  ہیٚتھ  چُھ  آمُت،  تہٕ  سُے  چُھ  بہتر  زانان  زِ  ٲخری  انجام  کٔمۍ  سُند  آسہِ  رُت،  حق  چُھ  یِہ  زِ  ظٲلِم  چِھنہٕ  زانٛہہ  فلاح  لبان۔"
  },
  {
    "verse_id": 38,
    "translation": "تہٕ  فرعون  چُھ  ونان،  اے  اہل  دربار  بٕہ  چُھس  نہٕ  پانس  ورٲے  تُہُند  کانٛہہ  خُداے  زانان۔  اے  ہامان،  تَلسَہ  سیرِ  پیِہ  نٲوِتھ  بناوناو  میانہِ  خٲطرٕ  اکھ  تٔھز  عمارت،  بنان  چُھ  تتھ  پیٚٹھ  کھٔسِتھ  ما  ہیٚکن  بٕہ  موسیٰ  علیہ  السلام  سُند  خُداے  وُچِھتھ،  مےٚ  چُھ  باسان  یِہ  چُھ  پٔزِپٲٹھۍ  اپزِیور ۔"
  },
  {
    "verse_id": 39,
    "translation": "تٔمۍ  تہٕ  تٔمۍ  سٕندیٚو  لشکرو  کوٚر  زمینس  منٛز  کُنہِ  حق  ورٲے  پننہِ  بجرُک  غرور،  تہٕ  سمجھُک  زِ  تِمن  چُھنہٕ  زٕہٕنۍ  اسہِ  کُن  واپس  پھیرُن۔"
  },
  {
    "verse_id": 40,
    "translation": "ٲخر  کار  روٚٹ  اسہِ  سُہ،  بیٚیہِ  تٔمۍ  سٕندۍ  لشکر،  تہٕ  چھٔکۍ  سمندرس  منٛز،  وۅنۍ  وُچِھو  یِمن  ظٲلِمن  کِیُتھ  انجام  سپُد۔"
  },
  {
    "verse_id": 41,
    "translation": "اسہِ  بنٲوۍ  تِم  جہنمس  کُن  دعوت  دِنہٕ  وٲلۍ  پیش رَو،  تہٕ  قیامت کہ  دۅہ  لبن  نہٕ  تِم  کُنہِ  طرفہٕ  مدد۔"
  },
  {
    "verse_id": 42,
    "translation": "اسہِ  لگٲو  یَتھ  دُنیاہس  منٛز  تِمن  پتہٕ  پتہٕ  لعنت،  تہٕ  قیامت کہ  دۅہ  گژھن  تِم  بٔڈِس  قباحتس  ﴿بدحٲلی﴾  منٛز  مبتلا۔"
  },
  {
    "verse_id": 43,
    "translation": "پٔتِم  نسل  ہلاک  کرنہٕ  پتہٕ  کٔر  اسہِ  موسیٰ  ﴿علیہ  السلامس﴾،  کتاب  عطا،  لُکن  خٲطرٕ  بصیرتن  ہُند  سامانہٕ  بنٲوِتھ،  ہدایت  تہٕ  رحمت  بنٲوِتھ،  تاکہ  لُکھ  ہیٚکن  سبق  حٲصل  کٔرِتھ۔"
  },
  {
    "verse_id": 44,
    "translation": "﴿اے  نبیؐ﴾  توٚہۍ  ٲسِو  نہٕ  تمہِ  وقتہٕ  مغربی  اندس  منٛز  موجود  ﴿مغربی  اَندٕ  نِشہِ  چُھ  مُراد  طُورِ  سینا،  یُس  حجاز  کِنۍ  مغربس  کُن  چُھ﴾  ییٚلہِ  اَسہِ  موسیٰ  علیہ  السلامس  یِہ  فرمانِ  شریعت  عطا  کوٚر،  تہٕ  نَہ  ٲسِو  توٚہۍ  شٲہدن  منٛز  شٲمل،"
  },
  {
    "verse_id": 45,
    "translation": "بلکہ  چِھ  اسہِ  تمہِ  پتہٕ  ﴿تُہندِس  زمانس  تام﴾  واریاہ  نسٕل  تُلِمٕتۍ،  تہٕ  تِمن  پیٚٹھ  چُھ  واریاہ  کال  گُزریومُت،  توٚہۍ  ٲسِو  نہٕ  اہلِ  مَدینَس  درمیان  تہِ  موجود  زِ  تِمن  ٲسِہِو  سٲنۍ  آیات  بوزناوان،  مگر  ﴿تمہِ  وقتہٕ  چِہ  یِمہٕ  خبرٕ﴾  سوزن  وٲلۍ  چِھ  أسۍ۔"
  },
  {
    "verse_id": 46,
    "translation": "تہٕ  توٚہۍ  ٲسِو  نہٕ  طور  کِس  دامنس  تل  تہِ  تَمہِ  وقتہٕ  موجود،  ییٚلہِ  اسہِ  موسیٰ  ﴿علیہ  السلامس﴾  گۅڈنچہِ  پھرِ  ناد  لایاو،  مگر  یِہ  چھےٚ  تُہندِس  ربّ  سٕنز  رحمت  ﴿زِ  تۅہیِہ  چِھو  یِم  معلومات  دِنہٕ  یِوان﴾  تاکہِ  توٚہۍ  کٔرِیوٗکھ  تِم  لُکھ  خبردار  یِمن  نِش  تۅہیِہ  برونٛہہ  کانٛہہ  خبردار  کرن  وول  چُھنہٕ  آمُت،  بنان  چُھ  تِم  یِن  ہوشس  منٛز۔"
  },
  {
    "verse_id": 47,
    "translation": "﴿تہٕ  یِہ  کوٚر  اَسہِ  امہِ  موجوب  زِ﴾  یِہ  گوٚژھ  نہٕ  بنُن  زِ  تِہندیٚو  پننیٚو  کرتوٗتو  ہٕندِ  بدولتہٕ  ییٚلہِ  کانٛہہ  مصیبت  تِمن  پیٚٹھ  یِیِہ،  تیٚلہِ  ونَن  تِم،  اے  پروردگارٕ  ژےٚ  کیازِ  سوٗزُتھ  نہٕ  اسہِ  کُن  کانٛہہ  رسول،  تاکہِ  أسۍ  کرہَو  چانیٚن  آیتن  ہٕنز  پیروی  تہٕ  اہلِ  ایمانَو  منٛزٕ  آسہَو۔"
  },
  {
    "verse_id": 48,
    "translation": "مگر  ییٚلہِ  سانہِ  طرفہٕ  حق  ووت  تِمن  نِشہِ،  پتہٕ  لٔگۍ  تِم  وَننہٕ،  کیازِ  آو  نہٕ  دِنہٕ  أمِس  تی  کینٛژھاہ  یِہ  موسیٰ  علیہ  السلامس  دِنہٕ  اوس  آمُت؟  کیا  یِمو  لُکو  چُھنا  تتھ  اِنکار  کوٚرمُت  یِہ  امہِ  برونٛہہ  موسیٰ  ﴿علیہ  السلامس﴾  دِنہٕ  اوس  آمُت؟  ﴿یعنی  کُفّارِ  مکو  اوس  نہٕ  موسیٰ  علیہ  السلام  مونمُتے  زِ  وۅنۍ  چِھ  یِم  ونان  زِ  محمد  صلی  اللہ  علیہ و سلمن  کیازِ  آے  نہٕ  تِم  معجزات  دِنہٕ  یِم  حضرت  موسیٰ  علیِہ  السلامس  ٲسۍ  دِنہٕ  آمٕتۍ﴾  تِمو  ووٚن،  دۅشوے  چِھ  جٲدۍ  ﴿یعنی  قرآن  تہٕ  توراتہ  دۅشوے﴾  یِم  اکھ  أکِس  مدد  چِھ  کران۔  بیٚیہِ  ووٚنُکھ،  أسۍ  چِھن  نہٕ  کٕہٕنۍ  مانان۔"
  },
  {
    "verse_id": 49,
    "translation": "﴿اے  نبیؐ﴾  یِمن  ؤنِو،  اچھا  أنِو  اللہ  تعالیٰ  سٕندِ  طرفہٕ  کانٛہہ  تِژھہ  کتاب،  یۅسہٕ  یِمو  دۅشوٕیَو  نِشہِ  زیادٕہ  ہدایت  بخشن  واجِنۍ  آسہِ،  بٕہ  کرٕ  تمہِ چی  پیروی  اختیار،  اگر  توٚہۍ  پٔزِیٲرۍ  چٕھو۔"
  },
  {
    "verse_id": 50,
    "translation": "وۅنۍ  اگر  تِم  تُہُند  یِہ  مُطالبہٕ  پوٗرٕ  چِھنہٕ  کران،  تیٚلہِ  سمجھِو  زِ  تِم  چِھ  دراصل  پننیٚن  خوٲہشاتن  ہٕندۍ  پیروکار،  تہٕ  تس  شخصس  کھۅتہٕ  کھٔسِتھ  کُس  ہیٚکہِ  گُمراہ  ٲسِھ،  یُس  خُدایی  ہدایت  ورٲے  صرف  پننیٚن  خوٲہشاتن  ہٕنز  پیروی  کرِ؟  اللہ  تعالیٰ  چُھنہٕ  یِتھیٚن  ظٲلمن  ہرگز  ہدایت  بخشان۔"
  },
  {
    "verse_id": 51,
    "translation": "تہٕ  ﴿نصیحتچٕ﴾  کتھ  چھےٚ  پیوٚٹُھس  پیٚٹھ  اسہِ  تِمن  واتنٲومٕژ،  تاکہ  تِم  سپدن  غفلت  نِشہِ  بیدار۔"
  },
  {
    "verse_id": 52,
    "translation": "یِمن  لُکن  اَسہِ  ییٚمہِ  برونٛہہ  کتاب  ٲس  دِژمٕژ،  تِم  چِھ  یتھ  ﴿قرآنس﴾  پیٚٹھ  ایمان  اَنان۔  ﴿امہِ  نِشہِ  چُھنہٕ  مُراد  یِہ  زِ  تمام  اہلِ  کتاب  ﴿یہوٗدۍ  تہٕ  عیسٲے﴾  چِھ  یتھ  پیٚٹھ  ایمان  انان۔  بلکہ  چُھ  یِہ  اشارہ  دراصل  تتھ  واقعس  کُن،  یُس  ییٚمہِ  سوٗرہ کہ  نٲزِل  سپدن  کہ  وقتہٕ  پیش  اوس  آمُت،  اَمہِ  نِشہِ  چُھ  مقصد  اہلِ  مکن  یِہ  وَنُن  زِ  ہنا  کٔرِتَو  شرم  زِ  گرٕ  وٲژمٕژ  نعمت  چِھو  توٚہۍ  ٹُھکراوان،  حالانکہ  یِم  لُکھ  دوٗر  دوٗر  چِھ  بسان  تِم  چِھ  اَمِچ  خبر  بوٗزِتھ  یِوان  تہٕ  امِچ  قدر  پرزٕنٲوِتھ  چِھ  امہِ  نِشہِ  فٲیدٕ  تُلان۔  سُہ  واقعہ  یتھ  کُن  یِہ  اشارہ  چُھ  اوس  یِہ  زِ  حبشَہ  پیٚٹھہٕ  آے  20  عیسٲے  رسول  اللہ  صلی  اللہ  علیہ و سلمن  نِشہِ،  تہٕ  تِمن  نِشہِ  قرآن  بوٗزِتھ  اوٚنُکھ  ایمان۔﴾"
  },
  {
    "verse_id": 53,
    "translation": "تہٕ  ییٚلہ  یِہ  تِمن  بوزناونہٕ  چُھ  یِوان،  پتہٕ  چِھ  تِم  ونان  زِ،  اسہِ  اوٚن  اتھ  پیٚٹھ  ایمان،  یِہ  چُھ  پٔزِپٲٹھۍ  حق  سٲنِس  ربّ  سٕندِ  طرفہٕ،  أسۍ  چِھ  گۅڈٕ  پیٚٹھے  مُسلم۔"
  },
  {
    "verse_id": 54,
    "translation": "یِم  چِھ  تِم  لکھ  یِمن  یُہُند  اجر  دۅیِہ  لٹہِ  دِنہٕ  یِیِہ۔  تمہِ  ثٲبت  قدمی  ہٕندِ  بدلہٕ  یۅسہٕ  تِمو  ہٲو۔  ﴿یعنی  اکھ  اجر  پٔتِمیٚن  کتابن  پیٚٹھ  ایمان  اَننُک،  تہٕ  بیاکھ  اجر  قرآنس  پیٚٹھ  ایمان  اَننُک﴾  تِم  چِھ  بُرٲیی  کران  نیکی  سٍتۍ  دفع،  تہٕ  یِکینژھاہ  رِزق  اسہِ  تِمن  دیتمُت  چُھ  تمہِ  منٛزٕ  چِھ  خرچ  کران۔"
  },
  {
    "verse_id": 55,
    "translation": "تہٕ  ییٚلہِ  تِمو  بیہودٕہ  کتھ  بوٗز،  تہٕ  یِہ  ؤنِتھ  سپدۍ  تمہِ  نِشہِ  الگ  زِ،  سٲنۍ  اعمال  چِھ  سانہِ  خٲطرٕ  تُہٕندۍ  اعمال  چِھ  تُہندِ  خٲطرٕ،  تۅہیِہ  ٲسِنو  سلام،  أسۍ  چِھنہٕ  جٲہلن  ہُند  ہیوٗ  طریقہٕ  یژھان  ورتاوُن۔  ﴿ییٚلہِ  یِمو  لُکو  ایمان  اوٚن،  ابو  جہل  چُھ  یِمن  لیکہٕ  ژاران۔  تمی  کتھہِ  ہٕنز  چھےٚ  یِہ  ذکر  سپدان﴾"
  },
  {
    "verse_id": 56,
    "translation": "اے  نبیؐ،  توٚہۍ  یَس  ییژِھو  تس  ہیکو  نہٕ  ہدایت  دِتھ،  مگر  اللہ  تعالیٰ  یس  یژھان  چُھ  تس  چُھ  ہدایت  دِوان،  تہٕ  سُہ  چُھ  تِمن  لُکن  وارٕ  پٲٹھۍ  زانان  یِم  ہدایت  قبول  کرن  وٲلۍ  چِھ۔"
  },
  {
    "verse_id": 57,
    "translation": "تِم  چِھ  ونان،  اگر  أسۍ  تۅہیِہ  سٍتۍ  امہِ  ہدایتچٕ  پیروی  کرو،  تیٚلہِ  یِمَو  أسۍ  پننہِ  زمین  پیٚٹھہٕ  جوٗنٛٹھ  دِتھ  تُلنہٕ  ﴿یِہ  چھےٚ  سۅ  کتھ  یۅسہٕ  کُفّارِ  قریش  اسلام  قبول  نہ  کرنہٕ  کہ  عذرٕ  رٔنگۍ  ٲسۍ  پیش  کران۔  تِہُند  مطلب  اوس  یِہ  زِ  اَز  چِھ  أسۍ  تمام  عرب  کیٚن  مشرکن  ہٕندۍ  مذہبی  پیشوا  بٔنِتھ،  وۅنۍ  اگر  أسۍ  محمد  صلی  اللہ  علیہ و سلمن  ہٕنز  کتھ  مانَو،  تیٚلہِ  بنہِ  سورُے  عرب  سون  دشمن﴾۔  کیا  یِہ  چُھنا  پزَر  زِ  اَسہِ  بنوو  اکھ  پُر  اَمن  حرم  یِہندِ  خٲطرٕ  روزنٕچ  جاے،  یَتھ  کُن  پرٛتھ  قسمٕکۍ  میوہ  چِھ  یِوان،  سانہِ  طرفہٕ  رِزقہٕ  رٔنگۍ؟  مگر  یِمو  منٛزٕ  چِھنہٕ  اکثر  لُکھ  زانان۔  ﴿یِہ  چُھ  اللہ  تعالیٰ  سٕندِ  طرفہٕ  یِہندِ  عذرُک  گۅڈنیُک  جواب۔  اَمِیُک  مطلب  چُھ  یِہ  زِ  یِہ  حرم  ییٚمہِ  کہ  امن  و  امان  تہٕ  ییٚمہِ  کہ  مرکزیت  کہ  بدولتہٕ  از  توٚہۍ  اتھ  قٲبل  چِھو  بنیمٕتۍ  زِ  پوٗرٕ  دُنیا  ہُک  مالِ  تجارت  چُھ  اَتھ  بے  زِراعت  وٲدی  منٛز  یِوان،  کیا  اتھ  چھا  یِہ  امن  تہٕ  یِہ  مرکزیتُک  مقام  تُہنزِ  کُنہِ  تدبیرِ  دیتمُت؟﴾"
  },
  {
    "verse_id": 58,
    "translation": "تہٕ  کٍژاہ  تِژٕھہ  بٔستی  چھےٚ  اسہِ  تباہ  کرِمژٕ،  ییٚمہِ  کیٚن  لُکن  پننِس  معیشیتس  پیٚٹھ  بوش  اوس  کھوٚتمُت،  وُچِھتو،  تِم  چِھ  تِہنزن  بَسن  جاین  منٛز  پیٚتھ،  یِمن  منٛز  تِہندِ  پتہٕ  خالٕے  چُھ  کانٛہہ  بسیامُت،  ٲخرکار  روٗدۍ  أسی  وٲرث  بٔنِتھ۔  ﴿یِہ  چُھ  تِہندِ  عذرُک  دوٚیم  جواب۔  اَمِیُک  مطلب  چُھ  یِہ  زِ  یتھ  مال  و  دَولتس  تہٕ  خۅشحالی  پیٚٹھ  بوش  چُھو  کھوٚتمُت  تہٕ  ییٚمہِ  کہ  راونہٕ  کہ  ڈرٕ  بٲطلس  پیٚٹھ  ڈاڈ  کرٕنۍ  تہٕ  حق  نِشہِ  بُتھ  پھِرُن  چُھو  یژھان،  یۅہے  چیز  اوس  کُنہِ  وِزِ  عاد  تہٕ  ثمود  تہٕ  باقی  قومن  تہِ  حٲصل۔  پتہٕ  کیا  یِہ  چیز  ہیوٚکا  تِمن  تبٲہی  نِشہِ  بچٲوِتھ؟﴾"
  },
  {
    "verse_id": 59,
    "translation": "تہٕ  تُہُند  ربّ  اوس  نہٕ  بٔستِین  ہلاک  کرن  وول،  یوٚت  تام  نہٕ  تِہندِس  مرکزس  منٛز  اکھ  رسول  سوزِ  ہے،  یُس  تِمن  سٲنۍ  آیات  بوزناوِہے  تہٕ  أسۍ  ٲسۍ  نہٕ  بٔستِیَن  ہلاک  کرن  وٲلۍ،  یوٚت  تام  نہٕ  تِہندۍ  روزن  وٲلۍ  ظٲلِم  بنہٕ ہن۔  ﴿یِہ  چُھ  تِہندِ  عذرُک  ترییم  جواب۔  گۅڈٕ  یِم  قوم  تباہ  سپٕدۍ،  تِہندِۍ  لُکھ  ٲسۍ  ظٲلِم  بنیمٕتۍ۔  مگر  خُداین  سوٗزۍ  تِمن  تباہ  کرنہٕ  برونٛہہ  پنٕنۍ  رسول۔  یِمو  تِم  خبردار  کٔرۍ،  تہٕ  ییٚلہِ  تِم  تِہندِس  نہیبس  پیٚٹھ  تہِ  پننہِ  گمرٲہی  نِشہِ  باز  پھیرۍ  نہٕ،  پتہٕ  کٔرِن  ہلاک۔  یۅہے  معاملہ  چُھو  وۅنۍ  تۅہیِہ  درپیش۔﴾"
  },
  {
    "verse_id": 60,
    "translation": "تۅہیِہ  لُکن  یِکینژھاہ  تہِ  دِنہٕ  چُھو  آمُت  سُہ  چُھ  محض  دنیاہُک  سامان  تہٕ  اَمِچ  زینت،  تہٕ  یِکینژھاہ  خُدایس  نِشہِ  چُھ  سُہ  چُھ  امہِ  کھۅتہٕ  بہتر  تہٕ  باقی  روزن  وول۔  کیا  توٚہۍ  لُکھ  چِھو  نا  عقلہٕ  کٲم  ہیٚوان؟"
  },
  {
    "verse_id": 61,
    "translation": "سُہ  شخص  ییٚمِس  سٍتۍ  اسہِ  رُت  وعدہ  آسہِ  کوٚرمُت،  تہٕ  تس  اَسہِ  یِہ  حٲصل  گژھن  وول،  سُہ  ہیٚکیا  زانٛہہ  تس  شخصہٕ  سٕندۍ  پٲٹھۍ  ٲسِتھ  یَس  اَسہِ  صرف  دُنیاچہِ  زندگی  ہُند  سَنٛز  تہٕ  سامان  آسہِ  دیتمُت  تہٕ  پتہٕ  آسہِ  سُہ  قیامت کہ  دۅہ  تِمَو  لُکو  منٛزٕ  یِم  سزا  خٲطرٕ  پیش  یِن  کرنہٕ؟"
  },
  {
    "verse_id": 62,
    "translation": "تہٕ  ﴿مٔشِتھ  مَہ  گژِھن  یِمن  لُکن﴾  سُہ  دۅہ،  ییٚلہِ  سُہ  یِمن  آلو  کرِ  تہٕ  پٕرٛژھیٚکھ،  کتہِ  چِھ  تِم  میٲنۍ  شریک  یُہُند  تۅہیِہ  گُمان  اوسُو؟"
  },
  {
    "verse_id": 63,
    "translation": "یِہ  کتھ  یِمن  پیٚٹھ  چسپان  گژِھہ  تِم  ونَن،  اے  سانہِ  ربّہ،  بے  شک  چِھ  یِمے  لُکھ،  یِم  اسہِ  گُمراہ  ٲسۍ  کٔرِمٕتۍ۔  یِم  کٔرۍ  اَسہِ  تِتھے  پٲٹھۍ  گمراہ  یِتھہٕ  پٲٹھۍ  أسۍ  پانہٕ  گمراہ  سپدۍ۔  ﴿امہِ  نِشہِ  چِھ  مُراد  تِم  شیاطینِ  جن  و  اِنس  یِم  دُنیاہس  منٛز  خُداے  سٕندۍ  شریک  ٲسۍ  بناونہٕ  آمٕتۍ،  یِہنزِ  کتھہِ  ہِندِس  مقابلس  منٛز  خُداے  سٕنز  تہٕ  تٔمۍ  سٕندیٚن  رسولن  ہٕنز  کتھ  رَد  ٲس  کرنہٕ  آمٕژ،  تہٕ  یِہندِس  اعتمادس  پیٚٹھ  صراطِ  مستقیم  ترٲوِتھ  زندگی  ہٕنزٕ  غلط  وَتہِ  آسہٕ  اختیار  کرنہٕ  آمژٕ۔  یِتھیٚن  لُکن  ٲسِتن  خواہ  کٲنٛسہِ  اِلہٰ  تہٕ  ربّ  ووٚنمُت،  یا  متہٕ  ٲسِتن  ووٚنمُت،  بہر  حال  ییٚلہِ  یِہٕنز  پیروی  تہٕ  اطاعت  تِتھہٕ  پٲٹھۍ  آیِہ  کرنہٕ  یِتھہٕ  پٲٹھۍ  خُداے  سٕنز  سپدٕنۍ  گٔژِھہ،  تیٚلہِ  آے  لازماً  یِم  خُدایی  منٛز  شریک  کرنہٕ۔﴾  أسۍ  چِھ  تۅہیِہ  برونٛہہ  کنہِ  بَراتُک  اظہار  کران۔  یِم  ٲسۍ  نہٕ  سٲنۍ  بندگی  کران۔  ﴿یعنی  یِم  ٲسۍ  نہٕ  سٲنۍ  بلکہ  ٲسۍ  پننی  نفسٕکۍ  بندہ  بنیمٕتۍ۔﴾"
  },
  {
    "verse_id": 64,
    "translation": "پتہٕ  یِیہِ  یِمن  وننہٕ  زِ  لٲیِو  ناد  پننیٚن  ٹھہراونہٕ  آمتیٚن  شریکن۔  یِم  کرن  تِمن  آلو  مگر  تِم  دِن  نہٕ  یِمن  کانٛہہ  جواب،  تہٕ  یِم  لُکھ  وُچَھن  عذاب۔  کاش  آسہَن  یِم  ہدایتس  پیٚٹھ  پکن  وٲلۍ۔"
  },
  {
    "verse_id": 65,
    "translation": "تہٕ  ﴿فراموش  مَہ  کٔرِن  یِم  لُکھ﴾  سُہ  دۅہ  ییٚلہِ  سُہ  یِمن  آلو  کرِ  تہٕ  پرژھیٚکھ  زِ،  یِم  رسُول  سوزنہٕ  آمٕتۍ  ٲسۍ  تِمن  کیا  جواب  اوسُو  تۅہیِہ  دیتمُت؟"
  },
  {
    "verse_id": 66,
    "translation": "تمہِ  وقتہٕ  سمہِ  نہٕ  تِمن  کانٛہہ  جواب  تہٕ  نَہ  ہیٚکن  تِم  پانہٕ  وٲنۍ  اکھ  أکِس  پرٕژِھتٕھے۔"
  },
  {
    "verse_id": 67,
    "translation": "البتہ  ییٚمۍ  اَز  توبہ  کوٚر  تہٕ  اوٚنُن  ایمان  بیٚیہِ  کریٚن  نیک  عملہِ،  سُے  ہیکہِ  یِہ  توقع  کٔرِتھ  زِ  تَتہِ  آسہِ  فلاح  لبن  والیو  منٛزٕ۔"
  },
  {
    "verse_id": 68,
    "translation": "تُہُند  ربّ  چُھ  پٲدٕ  کران  یِکینژھاہ  یژھان  چُھ،  تہٕ  ﴿سُہ  یس  یژھان  چُھ  تس  چُھ  پانے  پننہِ  کامہِ  خٲطرٕ﴾  مُنتخب  کران،  یِہ  انتخاب  چُھنہٕ  یِمن  لُکن  ہٕندِ  کرنٕچ  کٲم  کینہہ،  اللہ  تعالیٰ  چُھ  پاک  تہٕ  سیٚٹھاہ  بالاتر  تمہِ  شِرکہٕ  نِشہِ  یُس  یِم  لُکھ  کران  چِھ۔"
  },
  {
    "verse_id": 69,
    "translation": "تُہُند  ربّ  چُھ  زانان  یِکینژھاہ  یِم  دِلن  منٛز  چُھپٲوِتھ  چِھ،  تہٕ  یِکینژھاہ  یِم  ظٲہر  کران  چِھ۔"
  },
  {
    "verse_id": 70,
    "translation": "سُے  چُھ  اکھ  خُداے  یس  ورٲے  کانٛہہ  چُھنہٕ  عبادتُک  حقدار  تٔسۍ  خٲطرٕ  چُھ  حمد  دُنیا  ہس  منٛز  تہِ  تہٕ  ٲخرتس  منٛز  تہِ،  فرماں  روٲیی  تٔمۍ  سٕنزٕے  تہٕ  تٔسۍ  کُن  چِھو  توٚہۍ  سٲرۍ  واپس  نِنہٕ  یِنہٕ  وٲلۍ۔"
  },
  {
    "verse_id": 71,
    "translation": "اے  نبیؐ،  یِمن  ؤنِو  زِ  کُنہِ  وَزِ  کوٚروٕہ  تۅہیِہ  غور  زِ  اگر  اللہ  تعالیٰ  قیامتس  تام  تۅہیِہ  پیٚٹھ  رات  کرِ  طٲری،  تیٚلہِ  کُس  چُھ  خُدایس  ورٲے  سُہ  معبود  یُس  تۅہیِہ  گاش  دِیو  أنِتھ؟  کیا  توٚہۍ  چِھو  نا  بوزان؟"
  },
  {
    "verse_id": 72,
    "translation": "یِمن  پٕرٛژِھو،  زانٛہہ  سوٗنچوٕ  تۅہیِہ  زِ  اگر  اللہ  تعالیٰ  قیامتس  تام  تۅہیِہ  پیٚٹھ  ہمیشہ  خٲطرٕ  دۅہ  کرِ  طٲری،  تیٚلہِ  کُس  چُھ  خُدایس  ورٲے  سُہ  معبود  یُس  تۅہیِہ  رات  دِیَو  أنِتھ،  تاکہ  توٚہۍ  ہیٚکِو  اتھ  منٛز  سکون  حٲصل  کٔرِتھ؟  کیا  تۅہیِہ  چُھو  نا  فکرِ  تران؟"
  },
  {
    "verse_id": 73,
    "translation": "یِہ  چھےٚ  تٔمۍ  سٕنزے  رحمت  زِ  تٔمۍ  بنٲوۍ  تُہندِ  خٲطرٕ  رات  تہٕ  دۅہ  تاکہِ  توٚہۍ  کٔرِو  ﴿رٲژ  منٛز﴾  سکون  حٲصل،  تہٕ  ﴿دۅہس﴾  کٔرِو  ربّ  سُند  فضل  تلاش،  بنان  چُھ  زِ  توٚہۍ  بٔنِو  شُکر  گُزار۔"
  },
  {
    "verse_id": 74,
    "translation": "﴿یاد  تھٲوِن  یِم  لُکھ﴾  سُہ  دۅہ  ییٚلہِ  سُہ  یِمن  آلو  کرِ  پتہٕ  پٕرٛژھیٚکھ،  کتہِ  چِھ  تِم  میٲنۍ  شریک  یُہُنٛد  تۅہیِہ  گُمان  اوسُو؟"
  },
  {
    "verse_id": 75,
    "translation": "تہٕ  أسۍ  اَنون  پرٛتھ  اُمّت  منٛزٕ  اکھ  گواہ  کٔڑِتھ،  پتہٕ  وَنَو  زِ  أنِو  وۅنۍ  پنٕنۍ  دلیل۔  تمہِ  ساعتہٕ  لگہِ  یِمن  پے  زِ  حق  چُھ  خُدایس  کُن  تہٕ  راوَن  تِہِندۍ  تِم  سٲری  اَپزٕۍ  یِم  تِمو  بنٲوِمٕتۍ  ٲسۍ۔"
  },
  {
    "verse_id": 76,
    "translation": "یِہ  چُھ  اکھ  پزر  زِ  قارون  اوس  موسیٰ  علیہ  السلام  سٕندِ  قومُک  اکھ  شخص،  پتہٕ  گوٚو  سُہ  پننِس  قومس  خلاف  بُتھۍپھِیُر،  تہٕ  اسہِ  ٲسۍ  تس  تیٖتیاہ  خزانہٕ  دِتِمٕتۍ  زِ  تِہنزٕ  کُنٛزٕ  ٲس  طاقتور  انسانن  ہٕنز  اکھ  جماعت  مُشکلن  تُلِتھ  ہیٚکان،  اکہِ  ساعتہٕ  ییٚلہِ  تٔمۍ  سٕندِ  قوم  کیٚو  لُکو  تس  ووٚن،  بوش  مَہ  کھٔسۍنے،  اللہ  تعالیٰ  چُھنہٕ  بوش  کھالن  والیٚن  پسند  کران۔"
  },
  {
    "verse_id": 77,
    "translation": "یُس  مال  خُداین  ژےٚ  دیتمُت  چُھنے  امہِ  سٍتۍ  کر  ٲخرتُک  گرٕ  بناونٕچ  فِکر،  تہٕ  دُنیا  منٛزٕ  تہِ  مَہ  کر  پنُن  حصّہ  فراموش،  احسان  کر،  یِتھہٕ  پٲٹھۍ  خُداین  چُھ  ژےٚ  سٍتۍ  احسان  کوٚرمُت،  تہٕ  زمینس  منٛز  مَہ  کر  فساد  برپا  کرنٕچ  کوشش،  اللہ  تعالیٰ  چُھنہٕ  فساد  کرن  والیٚن  پسند  کران۔"
  },
  {
    "verse_id": 78,
    "translation": "تورٕ  ووٚن  تٔمۍ،  یِہ  سورُے  کینہہ  چُھ  مےٚ  تتھ  عِلم  کِس  بُنیادس  پیٚٹھ  دِنہٕ  آمُت،  یُس  مےٚ  حٲصل  چُھ۔  کیا  تس  اوسنا  علم  زِ  خُداین  چِھ  تس  برونٛہہ  واریاہ  تِتھۍ  لُکھ  ہلاک  کٔرِمٕتۍ،  یِمن  تس  کھۅتہٕ  زیادہ  قُوّت  تہٕ  جمیعت  ٲس؟  مُجرِمن  چِھنہٕ  تِہندِۍ  گناہ  پٕرژھنہٕ  یِوان۔  ﴿یعنی  مُجرم  چِھ  یۅہے  دعویٰ  کران  روزان  زِ  أسۍ  چِھ  سیٚٹھاہ  جان  لُکھ۔  تِم  کر  چِھ  مانان  زِ  تِمن  منٛز  چھےٚ  کانٛہہ  بُرٲیی  مگر  تِہُند  سزا  چُھنہٕ  تِہندِس  پننِس  اعتراضس  پیٚٹھ  دارمدار  تھاوان۔  ییٚلہِ  تِم  رٹنہٕ  چِھ  یِوان،  تِم  چِھنہٕ  پٕرٛژِھتھ  رٹنہٕ  یِوان  زِ  ؤنِو  تُہٕندۍ  گناہ  کیا  چِھ۔﴾"
  },
  {
    "verse_id": 79,
    "translation": "اکہِ  دۅہ  درٛاو  سُہ  پننِس  قومس  بروٗنٹھۍ  کِنۍ  پننہِ  پوٗرٕ  ٹھاٹھ  باٹھہٕ  سان۔  یِم  لُکھ  دنیا  چِہ  زندگی  ہٕندۍ  طٲلب  ٲسۍ  تِم  لٔگۍ  سُہ  وُچِھتھ  وَننہِ،  کاش  اسہِ  تہِ  میلہِ  ہے  تِکینژھاہ  یِہ  قارونس  چُھ  دِنہٕ  آمُت،  یِہ  چُھ  سیٚٹھاہ  نصیب  وول۔"
  },
  {
    "verse_id": 80,
    "translation": "مگر  یِم  لُکھ  علم  ٲسۍ  تھاوان  تِم  لٔگۍ  وَننہِ،  افسوس  چٲنِس  حالس  پیٚٹھ،  اللہ  تعالیٰ  سُند  ثواب  چُھ  بہتر  تس  شخصس  خٲطرٕ  یُس  ایمان  اَنہِ  تہٕ  نیک  عمل  کرِ،  تہٕ  یِہ  دولت  چَھنہٕ  میلان  مگر  صبر  کرن  والیٚن۔"
  },
  {
    "verse_id": 81,
    "translation": "ٲخر  کار  وول  سُہ  تہٕ  تٔمۍ  سُند  گرٕ  اسہِ  زمینس۔  پتہٕ  اوس  نہٕ  کانٛہہ  تٔمۍ  سٕندیٚن  حٲمِین  ہُند  دوٚر  یُس  اللہ  تعالیٰ  سٕندِس  مقابلس  منٛز  تس  مددس  یِیہِ  ہے،  تہٕ  نَہ  ہیوٚک  تٔمۍ  پانہٕ  پانس  مدد  کٔرِتھ۔"
  },
  {
    "verse_id": 82,
    "translation": "وۅنۍ  لٔگۍ  تِمے  لُکھ  یِم  رات  تام  تٔمۍ  سٕندِ  بجرُک  تمنا  ٲسۍ  کران  وَننہِ،  افسوس!  اسہِ  اوس  مٔشِتھ  گوٚمُت  زِ  اللہ  تعالیٰ  ییٚمۍ  سُند  رزق  پننیو  بندو  منٛزٕ  کُشادٕہ  چُھ  یژھان  کرُن،  تس  چُھ  کران،  تہٕ  یس  یژھان  چُھ  تس  چُھ  میٖنِتھ  توٗلِتھ  دِوان،  اگر  خُداین  اسہِ  پیٚٹھ  احسان  آسِہے  نہ  کوٚرمُت،  تیٚلہِ  والِہے  اسہِ  تہِ  زمینس،  افسوس  اسہِ  روٗد  نہٕ  یاد  زِ  کٲفر  چِھنہٕ  فلاح  لبان۔"
  },
  {
    "verse_id": 83,
    "translation": "سُہ  ٲخرتُک  گرٕ  ﴿مُراد  چُھ  جنّت  یُس  حقیقی  کامیٲبی  ہُند  مقام  چُھ﴾  کرون  أسۍ  تِمن  لُکن  خٲطرٕ  مخصوص،  یِم  زمینس  منٛز  پنُن  بجر  چِھنہٕ  یژھان،  تہٕ  نَہ  چِھ  فساد  کرُن  یژھان  تہٕ  انجامُک  رٕژر  چُھ  مُتقین  نٕے  خٲطرٕ۔"
  },
  {
    "verse_id": 84,
    "translation": "یُس  اکھاہ  رٕژر  ہیٚتھ  یِیِہ،  تس  خٲطرٕ  چُھ  تمہِ  کھۅتہٕ  بہتر  رٕژر،  تہٕ  یُس  بُرٲیی  ہیٚتھ  یِیِہ،  تیٚلہِ  میلہِ  بُرٲیِیِہ  کرن  والیٚن  تِتُھے  بدلہٕ،  یِژٕھہ  عملہٕ  تِم  کران  ٲسۍ۔"
  },
  {
    "verse_id": 85,
    "translation": "اے  نبیؐ،  یقین  زٲنِو  زِ  ییٚمۍ  یِہ  قرآن  تۅہیِہ  پیٚٹھ  فرض  چُھ  کوٚرمُت  ﴿یعنی  یِہ  قرآن  خُداے  سٕندِیٚن  خلقن  تام  واتناونٕچ  تہٕ  امِچ  تعلیم  دِنٕچ  تہٕ  امہِ  کہ  ہدایت  مُطٲبق  دُنیاہُک  اصلاح  کرنٕچ  ذمہ  دٲری  تۅہیِہ  پیٚٹھ  چھےٚ  ترٲومٕژ﴾  سُہ  چُھو  تۅہیِہ  أکِس  بہترین  انجامس  واتناون  وول۔  یِمن  لُکن  ؤنِو  زِ،  میون  ربّ  چُھ  وارٕ  پٲٹھۍ  زانان  زِ  ہدایت  ہیٚتھ  کُس  چُھ  آمُت  تہٕ  ٹاکارٕ  گُمرٲہی  منٛز  کُس  چُھ  مبتلا۔"
  },
  {
    "verse_id": 86,
    "translation": "توٚہۍ  ٲسِو  نہٕ  ہرگز  امہِ  کِتھہ  ہٕندۍ  اُمیدوار  زِ  تۅہیِہ  پیٚٹھ  یِیہِ  کتاب  نٲزِل  کرنہٕ،  یِہ  چھےٚ  محض  تُہندِس  ربّ  سِٕنزِ  مہربٲنی  سٍتۍ  ﴿تۅہیِہ  پیٚٹھ  نٲزِل  سپٕزمٕژ﴾،  لہٰذا  مَہ  بٔنِو  توٚہۍ  کٲفرن  ہٕندۍ  مددگار۔"
  },
  {
    "verse_id": 87,
    "translation": "تہٕ  یِہ  گژِھہ  نہٕ  زانٛہہ  تہِ  سپدُن  زِ  اللہ  تعالیٰ  سٕندۍ  آیات  ییٚلہِ  تۅہیِہ  پیٚٹھ  نٲزِل  سپدن،  کُفار  تھاونو  تۅہیِہ  تِمو  نِشہِ  باز،  پننِس  ربّس  کُن  دِیِو  دعوت،  تہٕ  ہرگز  مَہ  گٔژِھو  مُشرِکن  منٛز  شٲمِل۔"
  },
  {
    "verse_id": 88,
    "translation": "تہٕ  خُدایس  سٍتۍ  مَہ  لٲیِو  بیٚیہِ  کٲنٛسہِ  معبودس  ناد۔  تس  ورٲے  چُھنہٕ  کانٛہہ  معبود،  پرٛتھ  کانٛہہ  چیز  چُھ  ہلاک  سپدن  وول  تٔمۍ  سٕنٛدِ  ذات  ورٲے،  فرماں  روٲیی  چھےٚ  تٔمۍ  سٕنزٕے،  تہٕ  تٔسۍ  کُن  یِیِو  توٚہۍ  سٲری  واپس  پھِرنہٕ۔"
  }
]