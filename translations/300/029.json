[
  {
    "verse_id": 1,
    "translation": "ا۔  ل۔  م۔"
  },
  {
    "verse_id": 2,
    "translation": "کیا  لُکو  چھا  یِہ  سمجھمُت  زِ  تِم  یِن  بس  یُتُے  وننس  پیٚٹھ  یَلہٕ  تراونہٕ  زِ  اسہِ  اوٚن  ایمان  تہٕ  تِم  کیا  یِن  نہٕ  آزماونہٕ؟"
  },
  {
    "verse_id": 3,
    "translation": "حالانکہ  اسہِ  چھےٚ  تِمن  سارِنٕے  لُکن  آزمٲیش  کٔرمٕژ،  یِم  یِمن  برونٛہہ  چِھ  گُزریمٕتۍ۔  خُدایس  چُھ  یِہ  ضروٗر  وُچُھن  زِ  پٔزِیٲرۍ  کم  چِھ،  تہٕ  اَپزِیٲرۍ  کم  چِھ۔"
  },
  {
    "verse_id": 4,
    "translation": "تہٕ  کیا  تِمو  لُکو  یِم  بُرٕ  حرکتہٕ  چِھ  کران،  چھا  یِہ  سمجھمُت  زِ  تِم  نِن  اسہِ  نِشہِ  بٲزۍ؟  ﴿اندازِ  کلام  نِشہِ  چُھ  ظٲہر  زِ  یِمو  لُکو  نِشہِ  چِھ  مُراد  تِم  ظٲلم  یِم  ایمان  اَنن  والیٚن  پیٚٹھ  ستم  ٲسۍ  کران،  تہٕ  اسلام  کِس  دعوتس  ٲسۍ  زکھ  واتناونہٕ  خٲطرٕ  خراب  کھۅتہٕ  خراب  حرکٔژ  کران﴾  سیٚٹھاہ  بوٚڈ  غلط  حکم  چُھ  یُس  تِم  لگاوان  چِھ۔"
  },
  {
    "verse_id": 5,
    "translation": "یُس  اکھا  خُدایس  سَمکَھنُک  توقع  آسہِ  تھاوان۔  ﴿تس  گژِھہ  پے  آسٕنۍ  زِ﴾  اللہ  تعالیٰ  سُند  مُقرر  کرنہٕ  آمُت  وقت  چُھ  یِنہٕ  وول،  تہٕ  اللہ  تعالیٰ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 6,
    "translation": "یُس  شخص  تہِ  مجاہدٕہ  کرِ  سُہ  کرِ  پنٕنی  رٕژرٕ  خٲطرٕ۔  ﴿مُجاہدٕہ  نِشہِ  چُھ  مُراد  کُفّارن  ہٕندِس  مُقابلس  منٛز  دینِ  حقُک  علَم  بلند  کرنہٕ  تہٕ  بُلند  تھاونہٕ  خٲطرٕ  جدوجہد  کرٕنۍ﴾  اللہ  تعالیٰ  چُھ  یقیناً  دُنیا  والیو  نِشہِ  بے  نیاز۔  ﴿یعنی  اللہ  تعالیٰ  چُھنہٕ  امہِ  مجاہدُک  مُطالبہٕ  تۅہیِہ  امہِ  موجوب  کران  زِ  تس  چھےٚ  معاذ  اللہ  پنٕنۍ  کانٛہہ  ضرورت  اتھ  منٛز،  بلکہ  چُھو  یِہ  تۅہیِہ  پننہِ  اخلٲقی  تہٕ  رُوحٲنی  ترقی  ہُند  ذریعہ۔﴾"
  },
  {
    "verse_id": 7,
    "translation": "تہٕ  یِم  لُکھ  ایمان  اَنن  تہٕ  نیک  عملہٕ  کرن،  تِہنزٕ  بُرٲیِیِہ  کرو  أسۍ  تِمن  نِشہِ  دوٗر،  تہٕ  تِمن  دِمو  تِہنزن  بہترین  عملن  ہُند  اجر۔"
  },
  {
    "verse_id": 8,
    "translation": "اسہِ  کوٚر  انسانس  ہدایت  زِ  پننِس  مٲلِس  ماجہِ  سٍتۍ  کٔرِن  نیک  سلوک۔  البتہ  اگر  تِم  ژےٚ  پیٚٹھ  دباو  تراون  زِ  ژٕ  ٹھہراوُن  مےٚ  سٍتۍ  تِیُتھ  کانٛہہ  ﴿معبود﴾  شریک،  یُس  ژٕ  ﴿میٲنِس  شریک  سٕندِ  حیثیتہٕ﴾  چھہَن  نہٕ  زانان،  تیٚلہِ  مَہ  کر  تِہٕنز  اطاعت۔  ﴿یِمو  نوجوانو  مکّس  منٛز  ایمان  اوس  اوٚنمُت،  تِہندۍ  والدین  ٲسۍ  تِمن  پیٚٹھ  یِہ  دباو  تراوان  زِ  تِم  یِیِن  ایمان  نِشہِ  باز۔  اتھ  پیٚٹھ  آو  فرماونہٕ  زِ  مٲلِس  ماجہِ  ہٕندۍ  حقوق  چِھ  پننہِ  جایِہ،  مگر  تِمن  چُھنہٕ  یِہ  حق  زِ  خُداے  سٕنزِ  وتہِ  نِشہِ  رُکاون  اولادن﴾  میے  کُن  چُھو  تۅہیِہ  سارِنٕے  پوٚت  پھیٖرِتھ  یُن،  پتہٕ  وَنو  بٕہ  تۅہیِہ  زِ  توٚہۍ  کیا  چِھو  کران  روٗدمٕتۍ۔"
  },
  {
    "verse_id": 9,
    "translation": "تہٕ  یِمو  لُکو  ایمان  آسہِ  اوٚنمُت  تہٕ  یِمو  نیک  عملہٕ  آسن  کرِمژٕ،  تِم  کروکھ  أسۍ  ضرور  صالح  لُکن  منٛز  دٲخل۔"
  },
  {
    "verse_id": 10,
    "translation": "لُکو  منٛزٕ  چُھ  کانٛہہ  تِیُتھ  یُس  ونان  چُھ  زِ  اسہِ  اوٚن  ایمان  خُدایس  پیٚٹھ۔  مگر  ییٚلہِ  سُہ  اللہ  تعالیٰ  سٕندِس  معاملس  منٛز  ستاونہٕ  آو،  پتہٕ  زٲنۍ  تٔمۍ  لُکن  ہٕندِ  طرفہٕ  تراونہٕ  آمٕژ  آزمٲیش  اللہ  تعالیٰ  سٕندِ  عذابٕکۍ  پٲٹھۍ،  وۅنۍ  اگر  تُہندِس  ربّ  سٕندِ  طرفہٕ  فتح  تہٕ  نُصرت  آیِہ،  تیٚلہِ  ونہِ  یۅہے  شخص  زِ،  أسۍ  ٲسۍ  تۅہی  سٍتۍ۔  کیا  دُنیا  والیٚن  ہٕندیٚن  دِلن  ہُند  حال  چُھنا  خُدایس  وارٕ  پٲٹھۍ  پے؟"
  },
  {
    "verse_id": 11,
    "translation": "بیٚیہِ  چُھ  خُدایس  ضرور  یِہ  وُچھنُے  زِ  ایمان  انن  وٲلۍ  کم  چِھ  تہٕ  مُنافق  کم  چِھ۔"
  },
  {
    "verse_id": 12,
    "translation": "یِم  کٲفر  لُکھ  چِھ  ایمان  انن  والیٚن  ونان  زِ  توٚہۍ  کٔرِو  سانہِ  طریقٕچ  پیروی  تہٕ  تُہندۍ  خطا  رَٹو  أسۍ  پانس  پیٚٹھ۔  حالانکہ  چِھنہٕ  تِم  تِہندیٚو  خطاہَو  منٛزٕ  کِہِنۍ  تہِ  پانس  پیٚٹھ  ہیٚنہٕ  وٲلۍ،  تِم  چِھ  ژَکہِ  اَپُز  ونان۔"
  },
  {
    "verse_id": 13,
    "translation": "آ،  ضرور  تُلن  تِم  پنٕنۍ  بور  تہِ  تہٕ  پننیٚن  بورن  سٍتۍ  تُلن  باقی  واریاہ  بور  تہِ۔  ﴿یعنی  اکھ  بور  پانہٕ  گمراہ  سپدنُک،  تہٕ  باقی  بور  دوٚیمیٚن  گُمراہ  کرنٕکۍ  یا  گُمرٲہی  پیٚٹھ  مجبور  کرنٕکۍ﴾  تہٕ  قیامت کہ  دۅہ  سپدِ  یقیناً  تِمن  تِمن  اِفترا  پردٲزِین  ہٕنز  پرٛژھہ  گٲر  یِم  تِم  کران  چِھ  روٗدمٕتۍ۔  ﴿یعنی  تَتھ  اَپزِس  متعلق  یِیِکھ  پرٛژھنہٕ  یُس  تِم  پانہٕ  بناوان  ٲسۍ﴾"
  },
  {
    "verse_id": 14,
    "translation": "اسہِ  سوٗز  نُوح  علیہ  السلام  تٔمۍ  سٕندِس  قومس  کُن،  تہٕ  سُہ  روٗد  پنژاہ  کم  أکِس  ساسَس  ؤرِیس  تِمن  درمیان،  ٲخر  کار  رٔٹۍ  تِم  طوفانن  اتھ  حالس  منٛز  زِ  تِم  ٲسۍ  ظٲلِم۔"
  },
  {
    "verse_id": 15,
    "translation": "پتہٕ  بچوو  اسہِ  نُوح  علیہ  السلام  بیٚیہِ  ناوِ  وٲلۍ،  تہٕ  دُنیا  والیٚن  خٲطرٕ  تھٲو  سۅ  اَکھ  عبرتچٕ  نشٲنی  بنٲوِتھ۔  ﴿یعنی  سۅ  ناو  یا  قومِ  نُوحس  پیٚٹھ  عذابُک  واقعہ  بنوو  نشانِ  عبرت﴾۔"
  },
  {
    "verse_id": 16,
    "translation": "بیٚیہِ  سوٗز  ابراہیم  علیہ  السلام  ییٚلہِ  تٔمۍ  پننِس  قومس  ووٚن،  اللہ  تعالیٰ  سٕنز  بندگی  کٔرِو  تہٕ  تس  کھوٚژِو۔  یِہ  چُھ  تُہندِ  خٲطرٕ  بہتر  اگر  توٚہۍ  زٲنِو۔"
  },
  {
    "verse_id": 17,
    "translation": "خُدا  ترٲوِتھ  یِم  توٚہۍ  پوٗزان  چھوٗکھ  تِم  چِھ  محض  پۅتٕلۍ،  تہٕ  توٚہۍ  چِھو  اکھ  اَپُز  بناوان  درحقیقت  یِہنز  پوٗزا  توٚہۍ  خدایس  ورٲے  کران  چِھو،  تِمن  چُھنہٕ  تۅہیِہ  رزق  دِنُک  تہِ  اختیار،  خُدایس  منگِو  رزق  تہٕ  تٔمۍ  سٕنزٕے  بندگی  کٔرِو  تہٕ  تٔمۍ  سُند  شُکر  کٔرِو،  تٔسۍ  کُن  یِیِو  توٚہۍ  واپس  پھِرنہٕ۔"
  },
  {
    "verse_id": 18,
    "translation": "تہٕ  اگر  توٚہۍ  انکار  کران  چِھو  تیٚلہِ  چُھ  تۅہیِہ  برونٹھمِیٚو  واریاہو  قومَو  اِنکار  کوٚرمُت،  تہٕ  رسول  ﴿صلی  اللہ  علیہ و سلمس﴾  پیٚٹھ  چَھنہٕ  صاف  صاف  پیغام  واتناونہٕ  ورٲے  بیٚیہِ  کانٛہہ  ذمہٕ دٲری۔"
  },
  {
    "verse_id": 19,
    "translation": "کیا  یِمو  لُکو  چُھنا  وُچھمُتُے  زانٛہہ  زِ  کِتھہٕ  پٲٹھۍ  چُھ  اللہ  تعالیٰ  پیدٲیشہِ  ہُنٛد  ابتدا  کران،  پتہٕ  چُھ  تمُیک  اِعادہ  کران؟  یقیناً  چُھ  یِہ  ﴿اِعادہ﴾  اللہ  تعالیٰ  سٕندِ  خٲطرٕ  واریاہ  سہل۔"
  },
  {
    "verse_id": 20,
    "translation": "یِمن  ؤنِو  زمینس  اندر  پھیٖرِو  تھوٗرِو،  تہٕ  وُچِھو  زِ  تٔمۍ  کِتھہٕ  پٲٹھۍ  چُھ  پیدٲیشہِ  ہُنٛد  ابتدا  کوٚرمُت،  پتہٕ  بخشہِ  اللہ  تعالیٰ  دوٚیمہِ  پھرِ  تہِ  زندگی،  یقیناً  چُھ  اللہ  تعالیٰ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 21,
    "translation": "یَس  ییٚژِھہ  تس  دِیِہ  سزا  تہٕ  یس  ییٚژِھ  تس  کرِ  رحم،  تٔسۍ  کُن  یِیِو  توٚہۍ  واپس  پھِرنہٕ۔"
  },
  {
    "verse_id": 22,
    "translation": "توٚہۍ  نَہ  چِھو  زمینس  منٛز  عٲجز  کرن  وٲلۍ  نَہ  آسمانس  منٛز،  تہٕ  خُدایس  نِشہِ  بچاون  وول  کانٛہہ  سرپرست  تہٕ  مددگار  چُھنہٕ  تُہٕندِ  خٲطرٕ۔"
  },
  {
    "verse_id": 23,
    "translation": "یِمو  لُکو  اللہ  تعالیٰ  سٕندیٚن  آیاتن  ہُند  تہٕ  تس  سٍتۍ  مُلاقاتس  چُھ  انکار  کوٚرمُت،  تِم  چِھ  میانہِ  رحمت  نِشہِ  مایوس  سپٕدۍمٕتۍ۔  ﴿یعنی  تِہُند  کانٛہہ  حصّہ  چُھنہٕ  میانہِ  رحمت  منٛزٕ۔  تِمن  خٲطرٕ  چَھنہٕ  امہِ  کتھہِ  ہٕنز  کانٛہہ  گُنجٲیش  زِ  تِم  ہیٚکن  میانہِ  رحمت  منٛز  حصّہٕ  حٲصل  کرنٕچ  اُمید  تھٲوِتھ۔  بیٚیہِ  ییٚلہِ  تِمو  ٲخرت  سٕے  انکار  کوٚر،  تہٕ  یِہ  کوٚرُکھ  نہٕ  تسلیمٕے  زِ  تِمن  چُھ  زانٛہہ  خُدایس  نِشہِ  پیش  سپدُن،  تیٚلہِ  چُھ  امِیُک  معنی  یِہ  زِ  تِمو  چُھنہٕ  خداے  سٕندِس  بخشنس  تہٕ  مغفرتس  سٍتۍ  اُمیدِ  ہُند  رشتہٕ  گۅڈٕ  پیٚٹھے  وابستہٕ  کوٚرمُت﴾  تہٕ  تِہندِ  خٲطرٕ  چُھ  دگ  تُلوُن  سزا۔"
  },
  {
    "verse_id": 24,
    "translation": "پتہٕ  اوس  نہٕ  ابراہیم  علیہ  السلام  سٕندِ  قومُک  جواب  امہِ  ورٲے  کِہِنۍ،  زِ  تِمو  ووٚن،  قتل  کٔرِیوٗن  یِہ  نَتہٕ  زٲلِیوٗن  یِہ۔  ٲخرکار  بچوو  سُہ  خُداین  نارٕ  نِشہِ،  یقیناً  چھےٚ  اَتھ  منٛز  نِشٲنیِہ  تِمن  لُکن  خٲطرٕ  یِم  ایمان  اَنن  وٲلۍ  چِھ۔"
  },
  {
    "verse_id": 25,
    "translation": "تہٕ  تٔمۍ  ووٚن،  تۅہیِہ  چھوٗکھ  دنیاچہِ  زندگی  منٛز  اللہ  تعالیٰ  ترٲوِتھ  پۅتٕلۍ  بنٲوِمٕتۍ  پانس  درمیان  محبتُک  ذریعہ۔  ﴿یعنی  تۅہیِہ  چُھو  خُدا  پرستی  بجاے  بُت  پرستی  ہٕندِس  بُنیادس  پیٚٹھ  پننہِ  اجتماعی  زندگی  ہُند  تعمیر  کوٚرمُت  یُس  دُنیٲوی  زندگی  ہٕندِس  حدس  تام  تُہُند  قومی  شیرازہ  ہیٚکہِ  گٔنڈِتھ۔  تِکیازِ  ییٚتہِ  ہیٚکن  کُنہِ  تہِ  عقیدس  پیٚٹھ  لُکھ  جمع  سپدِتھ،  خواہ  سُہ  حق  ٲسِتن  یا  بٲطل۔  تہٕ  پرٛتھ  کانٛہہ  اتفاق  تہٕ  سانپُت،  چاہے  سُہ  ٲسِتن  کِتھِس  تہِ  غلط  عقیدس  پیٚٹھ،  ہیٚکہِ  پانہٕ  وٲنۍ،  دوستِیَن،  رشتہٕ  دٲرِیَن،  برادٔرِیَن  تہٕ  باقی  تمام  مذہبی،  مُعاشرتی،  تمدنی،  معٲشی  تہٕ  سیٲسی  تعلقاتن  ہٕندِ  قیامُک  ذریعہ  بٔنِتھ۔﴾  مگر  قیامت  کہ  دۅہ  کٔرِو  توٚہۍ  اکھ  أکِس  انکار،  بیٚیہِ  کٔرِو  اکھ  أکِس  پیٚٹھ  لعنت،  تہٕ  نار  آسہِ  تُہُند  ٹھکانہٕ  تہٕ  کانٛہہ  آسہِ  نہٕ  تُہُند  مددگار۔"
  },
  {
    "verse_id": 26,
    "translation": "تمہِ  وقتہٕ  چُھ  لوٗط  علیہ  السلام  تَس  مانان  ﴿ایمان  انان﴾  تہٕ  ابراہیم  علیہ  السلام  چُھ  ونان،  بٕہ  چُھس  پننِس  ربّس  کُن  ہجرت  کران،  سُہ  چُھ  زبردست  تہٕ  حکمت  وول۔"
  },
  {
    "verse_id": 27,
    "translation": "تہٕ  اسہِ  کوٚر  تس  اسحاق  علیہ  السلام  تہٕ  یعقوب  علیہ  السلام  ﴿ہیوٗ  اولاد﴾  عطا،  تہٕ  تٔمۍ  سٕندِس  نسلس  منٛز  تھٲو  نبوّت  تہٕ  کتاب،  تہٕ  تس  کوٚر  دُنیاہس  منٛز  تمِیُک  اجر  عطا،  تہٕ  ٲخرتس  منٛز  آسہِ  سُہ  یقیناً  صالحینو  منٛزٕ۔"
  },
  {
    "verse_id": 28,
    "translation": "بیٚیہِ  سوٗز  اسہِ  لوٗط  علیہ  السلام  ییٚلہِ  تٔمۍ  پننِس  قومَس  ووٚن،  توٚہۍ  چِھو  سۅ  فحش  کٲم  کران،  یۅسہٕ  تۅہیِہ  برونٛہہ  دنیا  والیٚو  کٲنٛسہِ  چَھنہٕ  کٔرمٕژ۔"
  },
  {
    "verse_id": 29,
    "translation": "کیا  تُہُند  حال  چھا  یِہ  زِ  مردن  نِشہِ  چِھو  گژھان،  بیٚیہِ  چِھو  رہزنی  کران،  تہٕ  پننیٚن  مجلسن  منٛز  چِھو  بُرٕ  کامہِ  کران؟  پتہٕ  اوس  نہٕ  کانٛہہ  جواب  تٔمۍ  سٕندِ  قومہٕ  طرفہٕ،  امہِ  ورٲے  زِ  تِمو  ووٚن،  اَن  اللہ  تعالیٰ  سُند  عذاب  اگر  ژٕ  پٔزِیور  چُھکھ۔"
  },
  {
    "verse_id": 30,
    "translation": "لوٗط  علیہ  السلام  چُھ  ونان،  اے  میانہِ  ربّ،  یِمن  مفسدن  ہٕندِس  مقابلس  منٛز  کر  مےٚ  مدد۔"
  },
  {
    "verse_id": 31,
    "translation": "تہٕ  ییٚلہِ  سٲنۍ  فرشتہٕ  ابراہیم  علیہ  السلامس  نِشہِ  بشارت  ہیٚتھ  وٲتۍ،  تِمو  ووٚن  تس،  أسۍ  چِھ  ییٚمہِ  بستی  ہٕندۍ  لُکھ  ہلاک  کرن  وٲلۍ،  ﴿ییٚمہِ  بستی  ہُند  اشارٕہ  اوس  قومِ  لوٗط  کِس  علاقس  کُن۔  حضرت  ابراہیم  علیہ  السلام  ٲسۍ  تمہِ  وقتہٕ  فلسطین  کِس  حَبرونس  ﴿موجودہ  الخلیل﴾  منٛز  روزان۔  امہِ  شہرکِس  جنوب  مشرقس  منٛز  چُھ  کینہہ  میل  دوٗر  بحیرۂ  مردارُک  سُہ  حصہٕ،  ییٚتہِ  گۅڈٕ  قومِ  لوٗط  بسان  اوس،  تہٕ  وۅنۍ  یتھ  پیٚٹھ  بحیرُک  آب  چُھ  پھٔہلِتھ۔  یِہ  علاقہٕ  چُھ  وَسوٕنِس  کُن،  تہٕ  حبرون  چَو  تھَزو  پہاڑِیو  پیٚٹھہٕ  چُھ  صاف  اَتھِہ  یِوان۔  اَمی  موجوب  چِھ  فرشتہٕ  اتھ  کُن  اشارہ  کٔرِتھ  حضرت  ابراہیم  علیہ  السلامس  عرض  کران  زِ،  أسۍ  چِھ  یِہ  بستی  ہلاک  کرن  وٲلۍ﴾۔  اَمِکۍ  لُکھ  چِھ  واریاہ  ظٲلِم  بنیمٕتۍ۔"
  },
  {
    "verse_id": 32,
    "translation": "ابراہیم  علیہ  السلام  چُھ  ونان،  تَتہِ  ہے  لوٗط  علیہ  السلام  چُھ۔  تِمو  ووٚن،  أسۍ  چِھ  وارٕ  پٲٹھۍ  زانان  زِ  تَتہِ  کُس  کُس  چُھ۔  أسۍ  بچاوون  سُہ  تہٕ  تٔمۍ  سٕندۍ  سٲری  گرکۍ  بٲژ،  تٔمۍ  سٕنزِ  خاندارِنہِ  ورٲے۔  تٔمۍ  سٕنز  خاندارِنۍ  ٲس  پتھ  روزن  والیٚو  منٛزٕ۔"
  },
  {
    "verse_id": 33,
    "translation": "پتہٕ  ییٚلہِ  سٲنۍ  فرشتہٕ  لوٗط  ﴿علیہ  السلامس﴾  نِشہِ  وٲتۍ،  تِہندِس  یِنَس  پیٚٹھ  سپُد  سُہ  سخت  پریشان  تہٕ  دل  گوس  تنگ  تِمو  ووٚن،  نہ  مَہ  کھۅژ،  نَہ  مَہ  ہےٚ  غم،  أسۍ  بچاووتھ  ژٕ  تہٕ  بیٚیہِ  چٲنۍ  گرکۍ  بٲژ،  سوِاے  چٲنۍ  خاندارِنۍ  یۅسہٕ  پتھ  روزن  والیو  منٛزٕ  چھےٚ۔"
  },
  {
    "verse_id": 34,
    "translation": "أسۍ  چِھ  ییٚمہِ  بستی  ہٕندیٚن  لُکن  پیٚٹھ  آسمانہٕ  پیٚٹھہٕ  عذاب  نٲزِل  کرن  وٲلۍ،  تمہِ  فسق  ﴿بدکٲری﴾  ہٕندِ  بدولت  یُس  یِم  کران  چِھ  روٗدِمٕتۍ۔"
  },
  {
    "verse_id": 35,
    "translation": "تہٕ  اَسہِ  چھےٚ  تمہِ  بستی  ہٕنز  اکھ  ٹاکارٕہ  نشٲنی  ترٲومٕژ۔  ﴿امہِ  ٹاکارٕہ  نشٲنی  نِشہِ  چُھ  مُراد  بحیرہ  مردار،  یَتھ  بحرِ  لوٗط  تہِ  ونان  چِھ۔  قرآنِ  مجیدس  منٛز  چُھ  واریاہن  جاین  مکہ  کیٚن  کٲفرن  خطاب  کٔرِتھ  فرماونہٕ  آمُت  زِ  یُس  عذاب  اَتھ  ظٲلم  قومس  پیٚٹھ  امہِ  کیو  کرتُوتَو  کِنۍ  آمُت  اوس،  تمِچ  اکھ  نِشانی  چھےٚ  از  تہِ  عام  شاہراہ  ہس  پیٚٹھ  موجود،  یۅسہٕ  توٚہۍ  پننیٚن  تجارتی  سفرن  منٛز  شامَس  کُن  گژھنہٕ  وِزِ  رات  دۅہ  وُچھان  چِھو۔﴾  تِمن  لُکن  خٲطرٕ  یِم  عقلہِ  چِھ  کٲم  ہیٚوان۔"
  },
  {
    "verse_id": 36,
    "translation": "تہٕ  مَدیَنَس  کُن  سوٗز  اسہِ  تِہُند  بوے  شعیب  علیہ  السلام  تٔمۍ  ووٚن،  اے  میانہِ  قوم  کیو  لُکو،  اللہ  تعالیٰ  سٕنز  بندگی  کٔرِو  تہٕ  ٲخرت  کہ  دۅہکۍ  روٗزِو  اُمید  وار،  بیٚیہِ  مَہ  پھیٖرِو  زمینس  منٛز  مُفسد  بٔنِتھ  زیادتی  کران۔"
  },
  {
    "verse_id": 37,
    "translation": "مگر  تِمو  پھِیُر  تَس  بُتھ۔  ٲخرکار  رٔٹۍ  تِم  أکۍ  سخت  بِنِلۍ،  تہٕ  تِم  روٗدۍ  پننیٚن  گرن  منٛزٕے  پیٚتھ۔"
  },
  {
    "verse_id": 38,
    "translation": "بیٚیہِ  کٔرۍ  اَسہِ  عاد  تہٕ  ثمود  ہلاک،  تۅہیِہ  چھَوٕہ  تِمہٕ  جایِہ  وُچھمژٕ  ییٚتہِ  تِم  روزان  ٲسۍ؟  تِہندۍ  اعمال  بنٲوۍ  شیطانن  تِہندِ  خٲطرٕ  خۅشنما  تہٕ  تِم  ڈٲلِن  سیٚزِ  وَتہِ  نِشہِ،  حالانکہ  تِم  ٲسۍ  ہوش  گوش  تھاوان۔"
  },
  {
    "verse_id": 39,
    "translation": "تہٕ  قارون  تہٕ  فرعون  تہٕ  ہامان  کوٚر  اسہِ  ہلاک۔  موسیٰ  علیہ  السلام  آو  تِمن  نِشہِ  بیّنات  ہیٚتھ،  مگر  تِمو  کوٚر  زمینس  منٛز  پننہِ  بجرُک  تکبر  حالانکہ  ٲسۍ  نہٕ  تِم  سبقت  نِنہٕ  وٲلۍ۔"
  },
  {
    "verse_id": 40,
    "translation": "ٲخر  کار  روٚٹ  اَسہِ  پرٛتھ  کانٛہہ  تٔمۍ  سٕندِس  گناہس  پیٚٹھ۔  پتہٕ  سوٗز  اسہِ  تِمو  منٛزٕ  کٲنٛسہِ  پیٚٹھ  پتھراو  کرن  وول  ہوا،  تہٕ  کانٛہہ  روٚٹ  أکۍ  زبردست  دھماکن  تہٕ  کانٛہہ  وول  آسہِ  زمینس  تل  تہٕ  کانٛہہ  کوٚر  غرق،  اللہ  تعالیٰ  اوس  نہٕ  تِمن  پیٚٹھ  ظلم  کرن  وول  مگر  تِم  ٲسۍ  پانے  پانس  پیٚٹھ  ظلم  کران۔"
  },
  {
    "verse_id": 41,
    "translation": "یِمو  لُکو  خُداے  ترٲوِتھ  باقی  چِھ  پنٕنۍ  سرپرست  بنٲوِمٕتۍ،  تِہٕنز  مِثال  چھےٚ  زلٕرۍ  سٕنز  ہِش  یُس  پنُن  اکھ  گرٕ  چُھ  بناوان،  تہٕ  سارِوٕے  گرو  کھۅتہٕ  زیادہ  کمزور  گرٕ  چُھ  زلٕرۍ  سُندُے  گرٕ  آسان۔  کاش  یِمن  لُکن  آسہِ  ہے  علم۔"
  },
  {
    "verse_id": 42,
    "translation": "خُدایس  ترٲوِتھ  یتھ  چیزس  تہِ  یِم  لُکھ  ناد  چِھ  لایان  اللہ  تعالیٰ  چُھ  تَتھ  وارٕ  پٲٹھۍ  زانان،  تہٕ  سُے  چُھ  زبردست  تہٕ  حکمت  وول۔"
  },
  {
    "verse_id": 43,
    "translation": "یِمہٕ  مثالہٕ  چِھ  أسۍ  لُکن  ہٕنزِ  فہمٲیشہِ  خٲطرٕ  دِوان،  مگر  یِم  مثالہٕ  چِھ  تِمے  لُکھ  سمجھان  یِم  علم  تھاون  وٲلۍ  چِھ۔"
  },
  {
    "verse_id": 44,
    "translation": "خُداین  چِھ  آسمان  تہٕ  زمین  برحق  پٲدٕ  کٔرِمٕتۍ،  درحقیقت  چھےٚ  اتھ  منٛز  اکھ  نشٲنی  اہلِ  ایمانن  خٲطرٕ۔ "
  },
  {
    "verse_id": 45,
    "translation": "﴿اے  نبیؐ﴾  تلاوت  کٔرِو  تمہِ  کتابہِ  ہٕنز،  یۅسہٕ  تۅہیِہ  کُن  وَحی  ہٕندِ  ذریعہ  چھےٚ  سوزنہٕ  آمٕژ،  بیٚیہِ  کٔرِو  نماز  قٲیم،  پٔزِپٲٹھۍ  چھےٚ  نماز  فحش  تہٕ  بُرٕ  کامیو  نِشہِ  رُکاوان،  تہٕ  اللہ  تعالیٰ  سٕنز  ذکر  چھےٚ  امہِ  کھۅتہٕ  تہِ  بوٚڈ  چیز۔  ﴿مطلب  چُھ  یِہ  زِ  فحش  کامیو  نِشہِ  رُکاوُن  چُھ  اکھ  لۅکٹ  چیز،  اللہ  تعالیٰ  سٕںز  ذکر  یعنی  نمازِ  ہٕندۍ  برکات  چِھ  اَمہِ  کھۅتہٕ  تہِ  کٔھسِتھ۔﴾  اللہ  تعالیٰ  چُھ  زانان  یِکینژھاہ  توٚہۍ  کران  چِھو۔"
  },
  {
    "verse_id": 46,
    "translation": "تہٕ  اہلِ  کتابن  سٍتۍ  مَہ  کٔرِو  بحث  مگر  کٔرِو  جان  طریقہٕ۔  تِمو  لُکو  ورٲے  یِم  تِمو  منزٕ  ظٲلم  آسن۔  ﴿یعنی  یِم  لُکھ  ظُلمُک  رٔوِیِہ  ورتاون،  تِمن  سٍتۍ  ہیٚکہِ  تِہندِ  ظلم  کہ  نوعیت کہ  لحاظہٕ  مُختلف  رٔوِّیِہ  تہِ  وَرتاونہٕ  یِتھ۔  مطلب  چُھ  یِہ  زِ  پرٛتھ  وقتہٕ  تہٕ  پرٛتھ  حالس  منٛز  پرتھ  قسم  کیٚن  لُکن  ہٕندِس  مقابلس  منٛز  گژِھہ  نہٕ  نرم  تہٕ  میوٗٹُھے  یوت  بٔنِتھ  روزُن  زِ  دُنیا  سمجھہِ  حق  کِس  دٲعی  سٕندِس  شرافتس  کمزوری  تہٕ  لاچٲری،  اسلام  چُھ  پننیٚن  پیرو کارن  شٲیستگی،  شرافت  تہٕ  معقولیت  ضروٗر  ہیٚچھناوان  مگر  عٲجزی  تہٕ  مسکینی  چُھکھ  نہٕ  ہیٚچھناوان  زِ  تِم  روزن  پرٛتھ  ظٲلم  سٕندِ  خٲطرٕ  نرم  میوٚنڈا  بٔنِتھ۔﴾  تہٕ  تِمن  ؤنِو،  زِ  اسہِ  چُھ  ایمان  اوٚنمُت  تتھ  چیزس  پیٚٹھ  تہِ،  یُس  اسہِ  کُن  چُھ  سوزنہٕ  آمُت  تہٕ  تتھ  چیزس  پیٚٹھ  تہِ  یُس  تۅہیِہ  کُن  اوس  سوزنہٕ  آمُت،  سون  خُدا  تہٕ  تُہُند  خُدا  چُھ  اَکوے  تہٕ  أسۍ  چِھ  تٔمۍ  سٕندی  مُسلم  ﴿فرماں  بردار﴾۔"
  },
  {
    "verse_id": 47,
    "translation": "﴿اے  نبیؐ﴾  اَسہِ  چھےٚ  یِتھے  پٲٹھۍ  تۅہیِہ  کُن  کتاب  نٲزِل  کٔرمٕژ۔  ﴿اتھ  ہیٚکن  زٕ  مطلب  ٲسِتھ،  اکھ  یِہ  زِ  یِتھہٕ  پٲٹھۍ  گۅڈنِکیٚن  پیغمبرن  پیٚٹھ  اسہِ  کتابہِ  آسہٕ  نٲزِل  کرِمژٕ  تِتھے  پٲٹھۍ  چھےٚ  وۅنۍ  یِہ  کتاب  تۅہیِہ  پیٚٹھ  نٲزِل  کٔرمٕژ۔  دوٚیِم  یِہ  زِ  اسہِ  چھےٚ  اَمی  تعلیمہِ  سان  یِہ  کتاب  نٲزِل  کٔرمٕژ  زِ  سانیٚن  پٔتِمیٚن  کتابن  ہُند  انکار  کٔرِتھ  نہٕ  کینہہ،  بلکہ  گژِھہ  تِمن  سارِنٕے  ہُند  اقرار  کران  کران  یِہ  ماننہٕ  یِنۍ﴾  امہِ  موجوب  چِھ  تِم  لُکھ  یِمن  گۅڈٕہ  ٲس  اسہِ  کتاب  دِژٕمٕژ،  یتھ  پیٚٹھ  ایمان  انان  ﴿سیاق  و  سباق  چُھ  پانے  ونان  زِ  امہِ  نِشہِ  چِھنہٕ  مُراد  تمام  اہلِ  کتاب  بلکہ  چِھ  تِم  اہلِ  کتاب  یِمن  آسمٲنۍ  کتابن  ہُند  صحیح  علم  تہٕ  فہم  نصیب  اوس  سپُدمُت،  یِم  حقیقی  معنی یس  منٛز  اہلِ  کتاب  ٲسۍ۔﴾  تہٕ  یِمو  لُکو  منٛزٕ  تہِ  چِھ  واریاہ  یتھ  پیٚٹھ  ایمان  انان۔  ﴿یِہ  اشارہ  چُھ  اہلِ  عربن  کُن۔  مطلب  چُھ  یِہ  زِ  حق  پسند  لُکھ  چِھ  پرٛتھ  جایِہ  یَتھ  پیٚٹھ  ایمان  انان  خواہ  تِم  اہلِ  کتابو  منٛزٕ  ٲسِتن  یا  غیر  اہلِ  کتابو  منٛزٕ۔﴾  تہٕ  سانیٚن  آیاتن  ہُند  انکار  چِھ  صرف  کٲفرٕے  یوت  کران۔"
  },
  {
    "verse_id": 48,
    "translation": "﴿اے  نبیؐ﴾  توٚہۍ  ٲسِو  نہٕ  ییٚمہِ  برونٛہہ  کانٛہہ  کتاب  پران،  تہٕ  نَہ  ٲسِو  پننہِ  اتھہٕ  سٍتۍ  لیٚکھان،  اگر  یِہ  آسِہے  تیٚلہِ  ہیٚکہَن  بٲطل  پرست  لُکھ  شکس  منٛز  پیٚتھ۔"
  },
  {
    "verse_id": 49,
    "translation": "دراصل  چھےٚ  یِمہٕ  ٹاکارٕ  نشٲنیِہ  تِمن  لُکن  ہٕندیٚن  دِلن  منٛز  یِمن  علم  چُھ  بخشنہٕ  آمُت،  ﴿یعنی  أکِس  اُمّی  سُند  قرآن  ہِش  کتاب  پیش  کرٕنۍ  تہٕ  اچانک  تِمن  زبردست  کمالاتن  ہُند  اظہار  کرُن  یِہندِ  خٲطرٕ  کُنہِ  سٲبقہٕ  تیٲری  ہٕندۍ  آثار،  زانٛہہ  تہِ  کٲنٛسہِ  ہٕندِس  مُشٲہدس  منٛز  چِھنہٕ  آمٕتۍ،  یِمے  چھےٚ  عقل  تہٕ  فہم  تھاون  والیٚن  ہٕنزن  نظرن  منٛز  تِہنزِ  پیغمبری  پیٚٹھ  دلالت  کرن  واجنہِ  روشن  ترین  نِشٲنِیِہ۔﴾  تہٕ  سانیٚن  آیاتن  ہُند  انکار  چِھنہٕ  کران  مگر  تِم  یِم  ظٲلم  چِھ۔"
  },
  {
    "verse_id": 50,
    "translation": "یِم  لُکھ  چِھ  ونان  زِ،  کیازِ  آیِہ  نہٕ  نٲزِل  کرنہٕ  أمِس  شخصس  پیٚٹھ  نِشٲنِیِہ  أمۍ  سٕندِس  ربّ  سٕندِ  طرفہٕ؟  ؤنِو،  نِشٲنِیِہ  چھےٚ  خُدایس  نِشہِ،  تہٕ  بٕہ  چُھس  صرف  صاف  صاف  خبردار  کرن  وول۔"
  },
  {
    "verse_id": 51,
    "translation": "تہٕ  کیا  یِمن  لُکن  خٲطرٕ  چَھنا  یِہ  ﴿نِشٲنی﴾  کٲفی  زِ  اسہِ  کٔر  تۅہیِہ  پیٚٹھ  کتاب  نٲزِل،  یۅسہٕ  یِمن  پٔرِتھ  چھےٚ  بوزناونہٕ  یِوان؟  درحقیقت  چھےٚ  اتھ  منٛز  رحمت  تہٕ  نصیحت  تِمن  لُکن  خٲطرٕ  یِم  ایمان  چِھ  اَنان۔"
  },
  {
    "verse_id": 52,
    "translation": "﴿اے  نبیؐ﴾  ؤنِو  زِ  مےٚ  تہٕ  تۅہیِہ  درمیان  چُھ  اللہ  تعالیٰ  گوٲہی  خٲطرٕ  کٲفی۔  سُہ  چُھ  آسمانن  تہٕ  زمینس  منٛز  سورُے  کینہہ  زانان۔  یِم  لُکھ  بٲطلس  چِھ  مانان  تہٕ  خُدایس  سٍتۍ  چِھ  کُفر  کران  تِمے  چِھ  خسارس  منٛز  روزن  وٲلۍ۔"
  },
  {
    "verse_id": 53,
    "translation": "یِم  لُکھ  چِھو  تۅہیِہ  جلدی  عذاب  اَننُک  مطالبہ  کران۔  اگر  اکھ  وقت  مُقرر  آسِہے  نہٕ  کرنہٕ  آمُت،  تیٚلہِ  آسِہے  یِمن  پیٚٹھ  عذاب  آمُت۔  تہٕ  یقیناً  یِیہِ  سُہ  ﴿پننِس  وقتس  پیٚٹھ﴾  اچانک،  اَتھ  حالس  منٛز  زِ  یِمن  روزنہٕ  خبرٕے۔"
  },
  {
    "verse_id": 54,
    "translation": "یِم  چِھو  تۅہیِہ  جلدی  عذاب  اَننُک  مُطالبہ  کران  حالانکہ  جہنمن  چِھ  یِم  کٲفر  گھیرس  منٛز  رٔٹِمٕتۍ۔  ﴿تہٕ  یِمن  لگہِ  پے﴾"
  },
  {
    "verse_id": 55,
    "translation": "تمہِ  دۅہ  ییٚلہِ  یِمن  عذاب  پیٚٹھۍکِنۍ  تہِ  وُرُن  کرِ،  تہٕ  کھۅرَو  بٔنۍکِنۍ  تہِ،  تہٕ  ونیٚکھ  زِ  وُچِھو  وۅنۍ  مزٕہ  تِمن  کرتوٗتن  ہُند  یِم  توٚہۍ  کران  ٲسِو۔"
  },
  {
    "verse_id": 56,
    "translation": "اے  میانیٚو  بندو!  یِمو  ایمان  چُھو  اوٚنمُت،  میٲنۍ  زمین  چھےٚ  وسیع،  لہٰذا  کٔرِو  توٚہۍ  میٲنی  بندگی۔  ﴿یِہ  اشارہ  چُھ  ہِجرتس  کُن۔  مطلب  چُھ  یِہ  زِ  اگر  مکّس  منٛز  خُداے  سٕنز  بندگی  کرٕنۍ  مشکل  چَھو  گژھان،  تیٚلہِ  نیرِو  ملک  ترٲوِتھ،  خُداے  سٕنز  زمین  چَھنہٕ  تنگ۔  یتھ  جایِہ  توٚہۍ  خُداے  سٕندۍ  بندہ  بٔنِتھ  روٗزِتھ  ہیٚکِو  تورۍ  گٔژِھو۔﴾"
  },
  {
    "verse_id": 57,
    "translation": "پرٛتھ  زُو  دارس  چُھ  موتُک  مزٕہ  وُچُھن،  پتہٕ  یِیِو  توٚہۍ  سٲری  اَسی  کُن  واپس  پھِرنہٕ۔"
  },
  {
    "verse_id": 58,
    "translation": "یِمو  لُکو  ایمان  چُھ  اوٚنمُت  تہٕ  نیک  عملہٕ  چھےٚ  کرِمژٕ،  تِم  تھاووکھ  أسۍ  جنّت  چن  بُلند  و  بالا  عِمارتن  منٛز،  یِمن  بٔنۍکِنۍ  کۅلہٕ  آسن  پکان،  تَتہِ  روزن  تِم  ہمیشہ،  کوتاہ  جان  اجر  چُھ  عمل  کرن  والیٚن  خٲطر۔"
  },
  {
    "verse_id": 59,
    "translation": "تِمن  لُکن  خٲطرٕ  یِمو  صبر  چُھ  کوٚرمُت  تہٕ  یِم  پننِس  ربّس  پیٚٹھ  بھروسہٕ  چِھ  کران۔"
  },
  {
    "verse_id": 60,
    "translation": "کٲتیاہ  جانور  چِھ  یِم  پنُن  رِزق  ہیٚتھ  چِھنہٕ  پھیران  تھوران،  اللہ  تعالیٰ  چُھ  تِمن  رزِق  دِوان،  تہٕ  تُہُند  رِزق  دِنہٕ  وول  تہِ  چُھ  سُے۔  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 61,
    "translation": "اگر  توٚہۍ  یِمن  پٕرٛژِھو  زِ  زمین  تہٕ  آسمان  کٔمۍ  چِھ  پٲدٕ  کٔرِمٕتۍ،  ﴿ییٚتہِ  پیٚٹھہٕ  چُھ  بیٚیہِ  کلامُک  رۅخ  کُفّارِ  مکن  کُن  گژھان﴾  تہٕ  زوٗن  تہٕ  آفتاب  کٔمۍ  چُھ  مُسّخر  کٔرِتھ  تھوومُت،  تیٚلہِ  وَنن  ضروٗر  زِ  خُداین۔  تیٚلہِ  کپٲرۍ  چِھ  یِم  دوکھہٕ  کھیٚوان؟"
  },
  {
    "verse_id": 62,
    "translation": "اللہ  تعالیٰ  ہٕے  چُھ  یُس  پننیٚو  بندو  منٛزٕ  ییٚمۍ  سُند  رزِق  یژھان  چُھ  تٔمۍ  سُند  چُھ  کُشادہ  کران،  تہٕ  ییٚمِس  یژھان  چُھ  تس  چُھ  تنگ  کران،  یقیناً  چُھ  اللہ  تعالیٰ  پرٛتھ  چیزُک  زانن  وول۔"
  },
  {
    "verse_id": 63,
    "translation": "بیٚیہِ  اگر  توٚہۍ  یِمن  پٕرٛژِھو،  کٔمۍ  تروو  آسمانہٕ  آب،  تہٕ  اَمہِ  ذریعہ  کٔرٕن  مۅردٕہ  پیمٕژ  زمین  زِندہ؟  تیٚلہِ  ونن  تِم  ضرور،  خُداین۔  ؤنِو،  الحمدُ  للّہ،  ﴿یتھ  جایِہ  چُھ  الحمدُ  لِلّہ  زٕہ  معنے  دِوان،  اکھ  یِہ  زِ  ییٚلہِ  یمہٕ  سارے  کامہِ  خُداے  سٕنزٕ  چھےٚ  تیٚلہِ  چُھ  حمدُک  حقدار  تہِ  صرف  سُے،  دوٚیِمیٚن  کپٲرۍ  ووت  حمدُک  اِستحقاق  ﴿حق﴾؟  دوٚیم  یِہ  زِ  خُداے  سُند  شُکر  چُھ،  امہِ  کتھہِ  ہُند  اعتراف  چِھو  توٚہۍ  پانہٕ  تہِ  کران۔﴾  مگر  یِمو  منٛزٕ  چِھنہٕ  اکثر  لُکھ  سمجھان۔"
  },
  {
    "verse_id": 64,
    "translation": "تہٕ  یِہ  دُنیا  ہٕچ  زندگی  چَھنہٕ  کِہِنۍ  مگر  اکھ  کھیل  تہٕ  دِل  رَنٛزناوُن۔  اصلی  زندگی  ہُند  گرٕ  چُھ  ٲخرتُک  گرٕ،  کاش  زانہن  یِم  لُکھ۔"
  },
  {
    "verse_id": 65,
    "translation": "ییٚلہِ  یِم  لُکھ  ناوِ  منٛز  چِھ  سوار  سپدان  تیٚلہِ  چِھ  پنُن  دین  اللہ  تعالیٰ  سٕندِ  خٲطرٕ  خٲلص  کٔرِتھ  تس  دُعا  منگان،  پتہٕ  ییٚلہِ  سُہ  یِمن  بچٲوِتھ  ہۅچھرس  پیٚٹھ  چُھ  انان،  پتہٕ  چِھ  اچانک  یِم  شرک  کرنہِ  لگان،"
  },
  {
    "verse_id": 66,
    "translation": "تاکہ  اللہ  تعالیٰ  سٕندِس  دِتۍمٕتِس  نجاتَس  پیٚٹھ  کرن  تٔمۍ  سٕندِس  نعمتس  انکار،  تہٕ  ﴿دنیا  چہ  زندگی﴾  تُلن  مزٕہ۔  اچھا  عنقریب  لگہِ  یِمن  پے۔"
  },
  {
    "verse_id": 67,
    "translation": "کیا  یِم  چِھنان  وُچھان  زِ  اسہِ  چُھ  اکھ  پُرامن  حرم  بنوومُت،  حالانکہ  یِمن  أندۍپٔکۍ  ٲسۍ  لُکھ  تُلنہٕ  یِوان؟  ﴿یعنی  کیا  یِہُنٛد  شہرِ  مکہ،  ییٚمہِ  کِس  دامنس  منٛز  یِمن  کمال  درجُک  امَن  چُھ  حٲصل،  چھا  کٲنٛسہِ  لاتن  یا  ہُبلن  حرم  بنوومُت؟  کیا  کٲنٛسہِ  دِیوی  یا  دیوتا  سُند  اوسا  یِہ  طاقت  زِ  ڈایَو  ساسَو  ؤرِیَو  پیٚٹھہٕ  ہیٚکہِ ہے  عرب  کِس  انتہٲیی  بد  امنی  ہٕندِس  ماحولس  منٛز  یِہ  جاے  تمام  فِتنو  تہٕ  فسادَو  نِشہِ  محفوظ  تھٲوِتھ؟  اگر  نہٕ  اَمِچ  حُرمَت  برقرار  تھاون  وٲلۍ  أسۍ  ٲسۍ  تیٚلہِ  کُس  اوس؟﴾  کیا  امہِ  پتہٕ  تہِ  چھا  یِم  لُکھ  بٲطِلس  مانان  تہٕ  اللہ  تعالیٰ  سٕندِس  نعمتس  چِھ  انکار  کران؟"
  },
  {
    "verse_id": 68,
    "translation": "تس  شخصس  کھۅتہٕ  کھٔسِتھ  ظٲلِم  کُس  آسہِ  یُس  خُدایس  اَپُز  تھاوِ  لٲگِتھ،  یا  کرِ  حقس  اِنکار،  ییٚلہِ  زن  سُہ  أمِس  برونٛہہ  کُن  ووتمُت  آسہِ؟  کیا  یِتھیٚن  کٲفرن  ہُند  ٹھکانہٕ  چُھنا  صرف  جہنم؟"
  },
  {
    "verse_id": 69,
    "translation": "یِم  لُکھ  سانہِ  خٲطرٕ  مُجاہدٕہ  کرن،  تِمن  ہاوَو  أسۍ  پننہِ  وَتہٕ  ﴿مطلب  چُھ  یِہ  زِ  یِم  لُکھ  اللہ  تعالیٰ  سٕنزِ  وَتہِ  منٛز  اخلاص  سان  پوٗرٕ  دُنیا  ہس  سٍتۍ  کشمُکشُک  خطرہ  موٚلۍ  چِھ  ہیٚوان،  تِمن  چُھنہٕ  اللہ  تعالیٰ  تِہندِس  حالس  پیٚٹھ  تراوان،  بلکہ  چُھ  سُہ  تِمن  دستگیری  تہٕ  رہنمٲیی  کران،  تہٕ  پانس  کُن  یِنہٕ چہ  وتہٕ  چُھ  تِہندِ  خٲطرٕ  یلہٕ  تراوان۔  سُہ  چُھ  قدمس  قدمس  پیٚٹھ  تِمن  ونان  زِ  سٲنۍ  خۅشنودی  کِتھہٕ  پٲٹھۍ  ہیٚکِو  توٚہۍ  حٲصل  کٔرِتھ۔  پرٛتھ  أکِس  موڑس  پیٚٹھ  چُھ  تِمن  گاش  ہاوان  زِ  سیٚز  وَتھ  کپٲرۍ  چھےٚ،  تہٕ  غلط  وَتہٕ  کمہٕ  چھےٚ۔  ییٖژاہ  نیک  نیتی  تہٕ  رٕژرٕچ  طلب  تِمن  منٛز  آسان  چھےٚ،  تیوٗتاہ  چُھ  اللہ  تعالیٰ  سُنٛد  مدد  تہٕ  توفیق  تہٕ  ہدایت  تہِ  تِمن  سٍتۍ  روزان۔﴾  تہٕ  یقیناً  چُھ  اللہ  تعالیٰ  نیکو  کارنٕے  سٍتۍ۔"
  }
]