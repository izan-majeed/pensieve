[
  {
    "verse_id": 1,
    "translation": "اے  نبیؐ!  ؤنِو،  مےٚ  کُن  چھےٚ  آمٕژ  وَحی  سوزنہٕ  زِ  جِنن  ہٕنٛزِ  اکہِ  جمٲعژ  بوٗز  قرآن۔  ﴿امہِ  نِشہِ  چُھ  پے  لگان  زِ  رسول  صلی  اللہ  علیہ و سلمن  ٲسۍ  نہٕ  تمہِ  ساعتہٕ  جِن  اَتھہِ  آمٕتۍ  تہٕ  تِمن  ٲس  نہٕ  پے  زِ  تِم  چِھ  قرآن  بوزان،  بلکہ  چُھ  اَمہِ  پتہٕ  وحی  ہٕندِ  ذریعہ  اللہ  تعالیٰ  تِمن  اَمہِ  واقعٕچ  خبر  دِوان۔  حضرت  عبد  اللہ  بن  عباسؓ  چِھ  فرماوان  زِ  رسول  اللہ  صلی  اللہ  علیہ و سلمو  اوس  نہٕ  جِنن  برونٛہہ کَنہِ  قرآن  پوٚرمُت  نَہ  ٲسۍ  تِمو  تِم  وُچھمٕتۍ۔  ﴿مسلم،  ترمذی،  مسند  احمد،  ابن  جریر﴾  پتہٕ  ووٚنُکھ  ﴿پننیٚن  قوم  کیٚن  لُکن  نِشہِ  وٲتِتھ﴾  اَسہِ  چُھ  اکھ  سیٚٹھاہ  عجیب  قرآن  بوٗزمُت۔"
  },
  {
    "verse_id": 2,
    "translation": "یُس  سیٚزِ  وَتہِ  کُن  چُھ  رہنمٲیی  کران،  اَمہِ  موجوب  چُھ  اَسہِ  تتھ  پیٚٹھ  ایمان  اوٚنمُت،  تہٕ  وۅنۍ  کرون  نہٕ  أسۍ  پننِس  ربّس  سٍتۍ  کانٛہہ  شریک۔"
  },
  {
    "verse_id": 3,
    "translation": "تہٕ  سٲنِس  ربّ  سٕنز  شان  چھےٚ  سیٚٹھاہ  اعلیٰ  تہٕ  ارفع،  تٔمۍ  چَھنہٕ  کانٛہہ  خاندارِنۍ  یا  نیٚچِو  بنوومُت۔"
  },
  {
    "verse_id": 4,
    "translation": "تہٕ  سٲنۍ  نادان  لُکھ  چِھ  خُدایس  متعلق  واریاہ  خلافِ  حق  کتھہٕ  کران  روٗدِمٕتۍ۔  ﴿دراصل  چُھ  لفظ   سَفِیھُنَا   ورتاونہٕ  آمُت  یُس  أکِس  فرد  سٕنٛدِ  خٲطرٕ  تہِ  وننہٕ  ہیٚکہِ  یِتھ  تہٕ  أکِس  جمٲعژ  خٲطر  تہِ۔  اگر  یِہ  أکِس  نادان  فرد  سٕندِس  معنیس  منٛز  نِنہٕ  یِیِہ،  تیلہِ  چُھ  مراد  ابلیس  تہ  اگر  أکِس  جمٲعژ  ہٕندِس  معنیس  منٛز  نِنہٕ  یِیہِ  تیٚلہِ  چُھ  مطلب  یِہ  زِ  جِنو  منٛزٕ  ٲسۍ  واریاہ  احمق  تہٕ  بےعقل  لُکھ  یِژھ  کتھہٕ  وَنان۔﴾"
  },
  {
    "verse_id": 5,
    "translation": "بیٚیہِ  یِہ  زِ  اَسہِ  اوس  سمجھمُت  زِ  انسان  تہٕ  جِن  ہیٚکن  نہٕ  زانٛہہ  اللہ  تعالیٰ  سٕندِس  بارس  منٛز  اَپُز  ؤنِتھ۔"
  },
  {
    "verse_id": 6,
    "translation": "تہٕ  انسانو  منٛزٕ  ٲسۍ  کینہہ  لُکھ  جِنَو  منٛزٕ  کینٛژھن  لُکن  ہُند  پناہ  منگان،  یِتھہٕ  پٲٹھۍ  ہُر  روو  تِمو  جِنن  ہُند  غرور  وارے  زیادٕہ۔"
  },
  {
    "verse_id": 7,
    "translation": "تہٕ  انسانَو  تہِ  کوٚر  سُے  گُمان  یُتھ  تُہُند  گُمان  اوس  زِ  اللہ  تعالیٰ  سوزِ  نہٕ  کٲنٛسہِ  رسول  بنٲوِتھ۔"
  },
  {
    "verse_id": 8,
    "translation": "تہ  یِہ  زِ  اَسہِ  دِژ  آسمانس  ژھٲنٛڈ،  پتہٕ  وُچھ  زِ  سُہ  چُھ  سخت  پہرٕہ  دارَو  سٍتۍ  بٔرِتھ  تہٕ  شہابن  ہٕنٛز  بٲرش  چھےٚ  سپدان۔  ﴿شِہاب  گوٚو  سُہ  تارُک  یُس  نار  برساوان  چُھ  آسمان  پیٚٹھہٕ  وسان﴾"
  },
  {
    "verse_id": 9,
    "translation": "بیٚیہِ  یِہ  زِ  گوڈٕہ  ٲسۍ  أسۍ  ژوٗرِ  ژھیٚپہِ  کینہہ  بوزنہٕ  خٲطرٕ  آسمانس  اندر  بیٚہن  جاے  لبان،  مگر  وۅنۍ  یُس  ژوٗرِ  ژھیپہِ  بوزنٕچ  کوشش  چُھ  کران،  سُہ  چُھ  پانس  زاگہِ  روٗزِتھ  اکھ  شہابِ  ثاقب  وُچھان۔"
  },
  {
    "verse_id": 10,
    "translation": "تہٕ  یِہ  زِ  اَسہِ  اوس  نہٕ  فِکرِ  تران  زِ  زمین  والیٚن  سٍتۍ  چھا  کانٛہہ  بُرٕ  معاملہٕ  کرنُک  ارادٕہ  کرنہٕ  آمُت،  کِنہٕ  تُہِنٛد  ربّ  چُھ  تِمن  راہِ  راست  ہاوُن  یَژھان۔  ﴿اَمہِ  نِشہِ  لوٚگ  یِہ  پَے  زِ  یِم  جِن  ٲسۍ  آسمانٕچ  یِہ  کیفیت  وُچِھتھ  اَتھ  تلاشس  منٛز  درٛامٕتۍ  زِ  ٲخر  کیا  معالہٕ  چُھ  زمینس  منٛز  پیش  آمُت  نَتہٕ  چُھ  پیش  یِنہٕ  وول،  ییٚمہِ  چِہ  خبرٕ  محفوظ  تھاونہٕ  خٲطرٕ  اَتھ  حدس  تام  چِھ  سخت  انتظامات  کرنہٕ  آمٕتۍ  زِ  وونۍ  چِھنہٕ  أسۍ  عالِم  بالاہس  منٛز  کتھا  باتھا  بوزنُک  کانٛہہ  موقع  لبان،  تہٕ  أسۍ  یور  تہِ  گژھان  چِھ  تَتہِ  کٔڑِتھ  یِوان  ژٕھننہٕ۔﴾"
  },
  {
    "verse_id": 11,
    "translation": "بیٚیہِ  یِہ  زِ  اَسہِ  منٛزٕ  چِھ  کینہہ  لُکھ  صالح،  تہٕ  کینہہ  چِھ  اَمہِ  نِشہِ  کمتر،  أسۍ  چِھ  مختلف  طریقن  منٛز  بٲگرِتھ۔"
  },
  {
    "verse_id": 12,
    "translation": "تہٕ  یِہ  زِ  أسۍ  ٲسۍ  سمجھان  زِ  نَہ  ہیٚکون  اللہ  تعالیٰ  أسۍ  زمینس  منٛز  عٲجز  کٔرِتھ،  تہٕ  نَہ  ہیکون  ژٔلِتھ  سُہ  ہار  نٲوِتھ۔  ﴿مطلب  چُھ  یِہ  زِ  سٲنۍ  أمی  خیالن  ہٲو  اَسہِ  نجاتچٕ  وَتھ۔  چونکہ  أسۍ  ٲسۍ  نہٕ  خُدایس  نِشہِ  بے  خوف  کینہہ،  تہٕ  اَسہِ  اوس  یقین  زِ  اگر  اَسہِ  تٔمۍ  سٕنٛز  نافرمٲنی  کٔر  تیٚلہِ  ہیٚکو  نہٕ  تٔمۍ  سٕنٛزِ  تھپہِ  نِشہِ  کُنہِ  پٲٹھۍ  تہِ  بٔچِتھ،  اَمی  موجوب  ییٚلہِ  سُہ  کلام  اَسہِ  بوٗز  یُس  اللہ  تعالیٰ  سٕنٛدِ  طرفہٕ  سِیٔز  وَتھ  وَننہٕ  خٲطرٕ  آمُت  اوس،  پتہٕ  ہِیوٚک  نہٕ  اَسہِ  یِہ  جُرات  کٔرِتھ  زِ  حق  پے  لگنہٕ  پتہٕ  تہِ  روزَو  تِمنٕے  عقیدن  پیٚٹھ  جٔمِتھ  یِم  سانیو  نادان  لُکو  اَسہِ  منٛز  پھٔہلٲوِمٕتۍ  ٲسۍ۔﴾"
  },
  {
    "verse_id": 13,
    "translation": "تہٕ  اَسہِ  ییٚلہِ  ہدایتچٕ  تعلیم  بوٗز  اَسہِ  اُوٚن  اَتھ  پیٚٹھ  ایمان۔  وۅنۍ  یُس  اکھاہ  تہِ  پننِس  ربّس  پیٚٹھ  ایمان  اَنہِ،  تس  آسہِ  نہٕ  کُنہِ  حق  تلفی  ہُند  یا  ظُلمُک  کانٛہہ  خوف۔"
  },
  {
    "verse_id": 14,
    "translation": "تہٕ  یِہ  زِ  اَسہِ  منٛز  چِھ  کینہہ  مسلم  ﴿اللہ  تعالیٰ  سٕندۍ  اطاعت  گُزار﴾  تہٕ  کینہہ  چِھ  حق  نِشہِ  ڈٔلِمٕتۍ۔  لہٰذا،  یِمو  اسلام  ﴿اطاعتچٕ  وَتھ﴾  اختیار  کٔر  تِمو  لٔب  نجاتچٕ  وَتھ۔"
  },
  {
    "verse_id": 15,
    "translation": "تہٕ  یِم  حق  نِشہِ  ڈٔلِمٕتۍ  چِھ،  تِم  چِھ  جہنمُک  زالُن  بنَن  وٲلۍ۔ ﴿سوال  ہیٚکہِ  کرنہٕ  یِتھ  زِ  قرآن  مطٲبق  چِھ  جِن  پانہٕ  نارٕہ  مخلوق،  تیٚلہِ  کیا  تکلیف  ہیٚکہِ  یِمن  جہنم  کہ  نارٕ  سٍتۍ  وٲتِتھ؟  اِمیُک  جواب  چُھ  یِہ  زِ  قرآن  مطٲبق  چُھ  انسان  تہِ  میٚژِ  بناونہٕ  آمُت،  پتہٕ  اگر  تس  میٚژِ  پھوٚل  چُھ  لایِنہٕ  یِوان  تس  کیازِ  چھےٚ  دگ  وۅتھان؟﴾"
  },
  {
    "verse_id": 16,
    "translation": "تہٕ  ﴿اے  نبیؐ،  ؤنِو،  مےٚ  پیٚٹھ  چھےٚ  یِہ  وحی  تہِ  آمژٕ﴾  زِ  اگر  لُکھ  سیٚزِ  وَتہِ  ثٲبت  قدمی  سان  پکہَن،  تیٚلہِ  کر  ہوکھ  أسۍ  تِم  خوٗب  سٲراب۔"
  },
  {
    "verse_id": 17,
    "translation": "تاکہِ  اَمہِ  نعمت  سٍتۍ  کر  ہَو  یِمن  آزمٲیش۔  تہٕ  یُس  پننِس  ربّ  سٕنٛزِ  ذکرِ  نِشہِ  بُتھ  پھِرِ،  تٔمۍ  سُند  ربّ  کرِ  تس  سخت  عذابس  منٛز  مبتلا۔"
  },
  {
    "verse_id": 18,
    "translation": "بیٚیہِ  یِہ  زِ  مسجدٕ  چھےٚ  اللہ  تعالیٰ  سٕندِ  خٲطرٕ۔  لہٰذا،  مَہ  دِیِو  تِمن  منٛز  خُدایس  سٍتۍ  بیٚیہِ  کٲنٛسہِ  ناد۔  ﴿یعنی  خُدایس  سٍتۍ  مَہ  کٔرِو  بیٚیہِ  کٲنٛسہِ  ہٕنٛز  عبادت،  بیٚیہِ  کٲنٛسہِ  مَہ  مٔنگِو  دُعا،  بیٚیہِ  کٲنٛسہِ  مَہ  لٲیِو  مددٕ  خٲطرٕ  ناد۔﴾"
  },
  {
    "verse_id": 19,
    "translation": "تہٕ  یِہ  زِ  ییٚلہِ  اللہ  تعالیٰ  سُند  بندہ  تس  آلَو  کرنہٕ  خٲطرٕ  کھڑا  سپُد،  لُکھ  سپٕدۍ  تس  حملہٕ  کرنہٕ  خٲطرٕ  تیار۔"
  },
  {
    "verse_id": 20,
    "translation": "اے  نبیؐ،  ؤنِو  زِ  بٕہ  چُھس  پننِس  ربّس  ناد  لایان،  تہٕ  تس  سٍتۍ  چُھسَن  نہٕ  کانٛہہ  شریک  کران۔"
  },
  {
    "verse_id": 21,
    "translation": "ؤنِو،  بٕہ  نَہ  چُھس  تۅہیِہ  لُکن  خٲطرٕ  کُنہِ  نقصانُک  اختیار  تھاوان،  تہٕ  نَہ  کُنہِ  رٕژرُک۔"
  },
  {
    "verse_id": 22,
    "translation": "ؤنِو،  مےٚ  ہیکہِ  نہٕ  اللہ  تعالیٰ  سٕندِ  گرفت  نِشہِ  کانٛہہ  بچٲوِتھ،  تہٕ  نَہ  ہیٚکہٕ  بٕہ  تٔمۍ  سٕندِ  دامنہٕ  ورٲے  کانٛہہ  جاے  پناہ  لٔبِتھ۔"
  },
  {
    "verse_id": 23,
    "translation": "میٲنۍ  کٲم  چَھنہٕ  امہِ  ورٲے  کِہِنۍ  زِ  اللہ  تعالیٰ  سٕنز  کتھ  تہٕ  تٔمۍ  سٕندۍ  پیغام  واتناوٕ۔  وۅنۍ  یُس  تہِ  اللہ  تعالیٰ  سٕنٛز  تہٕ  تسٕندِس  رسولؐ  سٕنز  کتھ  مانہِ  نہٕ،  تس  خٲطرٕ  چُھ  جہنمُک  نار  تہٕ  یِتھۍ  لُکھ  روزن  تتھ  منٛز  ہمیشہ۔"
  },
  {
    "verse_id": 24,
    "translation": "﴿یِم  لُکھ  یِن  نہٕ  پننہِ  رٔوِشہِ  نِشہِ  باز﴾  یوٚت  تام  زَن  سُہ  چیز  وُچھن  ییٚمیُک  یِمن  سٍتۍ  وعدٕہ  چُھ  یِوان  کرنہٕ،  پتہٕ  لگہِ  یِمن  پے  زِ  کٔمۍ  سٕندۍ  مددگار  چِھ  کمزور  تہٕ  کٔمۍ  سٕنٛز  چھۅکھ  چھےٚ  تعدادس  منٛز  کم۔  ﴿تتھ  زمانس  منٛز  یِم  قریشکِۍ  لُکھ  رسول  اللہ  صلی  اللہ  علیہ و سلمس  پیٚٹھ  دعوت  اِلی  اللہ  بوزان  بوزانٕے  حملہٕ  ٲسۍ  کران،  تِم  ٲسۍ  اَتھ  تکبرس  منٛز  مبتلا  زِ  تِہٕنٛز  چھۅکھ  چھے  سیٚٹھاہ  زبردست  تہٕ  رسول  اللہ  صلی  اللہ  علیہ و سلمن  سٍتۍ  چِھ  کٔژتام  نفرٕے،  اَمہِ  موجوب  ہیٚکن  آسٲنی  سان  تِم  تِمن  دبٲوِتھ۔﴾"
  },
  {
    "verse_id": 25,
    "translation": "ؤنِو،  بٕہ  چُھس  نہٕ  زانان  ییٚمہِ  چیزُک  وعدٕہ  تۅہیِہ  سٍتۍ  کرنہٕ  چُھ  یِوان  سُہ  چھا  نکھہٕ،  کِنہٕ  میون  ربّ  کرِ  تمہِ  خٲطرٕ  کانٛہہ  زیوٗٹھ  کال  مقرر۔"
  },
  {
    "verse_id": 26,
    "translation": "سُہ  چُھ  عالمُ  الغیب،  پننِس  غیبس  پیٚٹھہ  چُھنہٕ  کٲنٛسہِ  مطلع  کران۔"
  },
  {
    "verse_id": 27,
    "translation": "تس  رسولس  ورٲے  یُس  تٔمۍ  ﴿غیبُک  علم  دِنہٕ  خٲطرٕ﴾  پسند  آسہِ  کوٚرمُت،  ﴿یعنی  رسول  چُھنہٕ  بذاتِ  خۅد  عالمُ  الغیب  آسان  بلکہ  ییٚلہِ  اللہ  تعالیٰ  تس  رسالتُک  فریضہٕ  انجام  دِنہٕ  خٲطرٕ  منتخب  چُھ  کران،  تیٚلہِ  یِمو  غیب  کیو  حقایقو  منٛزٕ  یِمن  چیزن  ہُند  تہِ  علم  سُہ  یژھان  چُھ،  تس  چُھ  عطا  کران۔﴾  تیٚلہِ  چُھ  تس  بروٗنٹھۍ  کِنۍ  تہٕ  پٔتۍ  کِنۍ  محافظ  لگاوان۔  ﴿محافظو  نِشہ،  چُھ  مُراد  فرشتہٕ۔  مطلب  چُھ  یِہ  زِ  ییٚلہِ  اللہ  تعالیٰ  وَحی  ہٕندِ  ذریعہ  غیب  کیٚن  حقایقن  ہُند  علم  رسولس  نِشہِ  سوزان  چُھ،  تیٚلہِ  چُھ  تٔمۍ  سٕنٛز  رٲچھ  راوٹھ  کرنہٕ  خٲطرٕ  پرٛتھ  طرفہٕ  فرشتہٕ  مقرر  کران  تاکہ  سُہ  علم  واتہِ  سیٚٹھاہ  محفوظ  طریقہٕ  رُسولس  تام  تہٕ  اَتھ  منٛز  سپدِنہٕ  کُنہِ  قسمٕچ  مِلاوٹ۔﴾"
  },
  {
    "verse_id": 28,
    "translation": "تاکہ  سُہ  زانہِ  زِ  تِمو  چِھ  پننِس  ربّ  سٕندۍ  پیغام  واتنٲوِمٕتۍ،  ﴿امہِ  نِشہِ  سپُد  معلوم  زِ  رُسولس  چُھ  سُہ  علمِ  غیب  یِوان  دِنہٕ  یُس  رسالت  کہ  فریضہٕ  کہ  انجام  دہی  خٲطرٕ  تس  چُھ  ضروری  دِیُن  آسان،  تہٕ  فرشتہٕ  چِھ  اَمہِ  کتھہِ  ہٕنز  تہِ  رٲچھ  راوٹھ  کران  زِ  رسولس  تام  گِژھہ  یِہ  علم  صحیح  صورتس  منٛز  واتُن،  تہٕ  اَمہِ  کتھہِ  ہٕنز  تہِ  چِھ  رٲچھ  راوَٹھ  کران  زِ  رسول  گژِھہ  پننِس  ربّ  سٕندۍ  پیغام  تٔمۍ  سٕندیٚن  بندن  تام  ٹھیک  ٹھیک  واتناوُن﴾  تہٕ  سُہ  چُھ  تِہنٛدِس  پوٗرٕ  ماحولس  احاطہٕ  کٔرِتھ،  تہٕ  اکھ  اکھ  چیز  چُھ  تٔمۍ  گٕنزرِتھ  تھوومُت۔  ﴿یعنی  رُسولس  پیٚٹھ  تہِ  تہٕ  فرشتن  پیٚٹھ  تہِ  چھےٚ  اللہ  تعالیٰ  سٕنز  قدرت  تِتھہٕ  پٲٹھۍ  مُحیط  زِ  اگر  مَس والس  سُمب  تہِ  تٔمۍ  سٕنزِ  مرضی  خلاف  حرکت  کرن،  تیٚلہِ  یِن  فوراً  تِم  گرفتس  منٛز۔  تہٕ  یِم  پیغام  اللہ  تعالیٰ  سوزان  چُھ  تِہُند  حرف  حرف  چُھ  گٕنزرِتھ،  رسولن  تہٕ  فرشتن  چَھنہٕ  یِہ  مجال  زِ  یِمن  منٛز  کیا  ہیکن  اکہِ  حرفٕچ  کمی  بیشی  کٔرِتھ﴾۔"
  }
]