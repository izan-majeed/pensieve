[
  {
    "verse_id": 1,
    "translation": "یِم  چھِ  حروفِ  مقطعاتو  اندرٕہ  یِمن  ہُنٛد  معنی  زانہِ  پانہٕ  خدا۔"
  },
  {
    "verse_id": 2,
    "translation": "اَسہِ  کوٚر  نہٕ  نٲزل  تۅہیہِ  پٮ۪ٹھ  یہِ  قرآن  مجید  یُتھ  توٚہۍ  پانس  تکلیف  تہٕ  محنت  واتنٲوِو۔"
  },
  {
    "verse_id": 3,
    "translation": "بلکہ  کوٚر  نٲزل  تس  شخصہٕ  سٕندِ  نصیحت  خٲطرٕ  یُس  کھۅژان  آسہِ۔"
  },
  {
    "verse_id": 4,
    "translation": "یہِ  قرآن  مجید  چھُ  نٲزل  کرنہٕ  آمُت  تس  خداے  سٕندِ  طرفہٕ  ییٚمۍ  زمین  تہٕ  تھٔدۍ  آسمان  پٲدٕہ  کٔرِمٕتۍ  چھِ۔"
  },
  {
    "verse_id": 5,
    "translation": "ییٚمۍ  سُند  اکھ  ناو  چھُ  رحمٰن  یُس  عرشس  پٮ۪ٹھ  قٲیم  چھُ۔"
  },
  {
    "verse_id": 6,
    "translation": "تِہُندُے  چھُ  تہِ  سورُے  یہِ  آسمانن  تہٕ  زمینن  منٛز  قٲیِم  چھُ۔  بیٚیہِ  تہِ  سورُے  یہِ  یِمن  دۅن  منٛزباگ  چھُ۔  بیٚیہِ  یہِ  زمینہِ  تل  چھُ۔"
  },
  {
    "verse_id": 7,
    "translation": "تِہِندِ  علمٕچ  کیفیت  چھےٚ  یہِ  کہ  ہرگاہ  ژٕہ  اے  مخٲطب  بٔڈ  کتھ  کرکھ  تَمِچ  چھَنہٕ  کتھٕے،  سُہ  چھُ  لوٚت  لوٚت  کٹہہٕ  تہِ  بوزان،  بیٚیہِ  لۅتہِ  کھۅتہٕ  لوٚت  کتھ  تہِ  بوزان  یۅسہٕ  وُنہِ  دل  سٕے  منٛز  آسہِ۔  "
  },
  {
    "verse_id": 8,
    "translation": "سُہ  چھُ  سُہ  معبودِ  برحق،  کانٛہہ  معبوداہ  چھُنہٕ  تس  ورٲے۔  تس  چھِ  رٕتۍ  نامِ  پاک  یِم  تِہِندین  صفاتن  تہٕ  کمالاتن  پٮ۪ٹھ  دلالت  چھِ  کران۔  تٔمی  ذات  مستجمع  الصفاتن  کوٚر  نٲزل  یہِ  قرآن  مجید۔"
  },
  {
    "verse_id": 9,
    "translation": "بیٚیہِ  چھا  تۅہیہِ  وٲژمٕژ،  اے  محمدؐ  موسیٰ  علیہ  السلام  سٕندِ  قصٕچ  خبر،  سُہ  قصہٕ  چھُ  بوزنس  لایق۔  تتھ  منٛز  چھِ  توحیدس  متعلق  علوم،  یِمن  ہُنٛد  تبلیغ  کرُن  نفع  دِوُن  چھُ  یُس  یِتھہٕ  پٲٹھۍ  واقع  سَپُدمُت  چھُ۔"
  },
  {
    "verse_id": 10,
    "translation": "ییٚلہِ  تِمَو  وُچھ  دوٗرِ  اَکھ  ناراہ  ییٚلہِ  تِم  شہرِ  مدینَس  نِشہِ  واپس  یِوان  ٲسۍ۔  وَتہِ  لٔجِکھ  رات  بیٚیہِ  لٔجِکھ  سردی،  پس  دوٚپُکھ  عیالس  پننِس  توٚہۍ  ٹھٕہرِو  ییٚتۍ  تھٕے۔  مےٚ  آو  لبنہٕ  ناراہ  یُس  نوٗر  اوس  مگر  شکل  ٲسٕس  نارٕچ۔  بہٕ  گژٕھہ  تتھ  جایہِ  دیٚو  بہٕ  تورٕہ  اَنہٕ  تَمہِ  نارٕہ  منٛزٕ  تُہٕندِ  خٲطرٕ  تیوٚنگلاہ  یُتھ  سردی  ہُنٛد  علاج  سپدِ،  یا  لبہٕ  بہٕ  نارٕہ  چہ  جایہِ  پٮ۪ٹھ  کانٛہہ  وَتہٕ  ہاوُکھاہ۔"
  },
  {
    "verse_id": 11,
    "translation": "اَدٕہ  ییٚلہِ  سُہ  تتھ  نارس  نکھہٕ  ووت،  آواز  گٔیَس  خداے  سٕندِ  طرفہٕ،  اے  موسیٰ۔"
  },
  {
    "verse_id": 12,
    "translation": "نار  چھُنہٕ  یار  چھُ۔  بے  شک  بہٕ  چھُس  پروردگار  چون۔  پس  کٔڈِو  کھۅرو  اندرٕہ  نعلین  پنٕنۍ،  کیازِ  توٚہۍ  چھِو  پاک  مٲدانس  اندر  یَتھ  ناو  چھُ  طویٰ۔  نعلین  تُہٕندۍ  چھِنہٕ  پاک  تِم  چھِ  مستعمل۔  کھۅربانہٕ  اگر  پاک  آسہِ  تَمہِ  سان  نٮ۪ماز  پرٕنۍ  چھےٚ  جٲیز  مگر  ہرگاہ  مستعمل  تہٕ  ناپاک  آسہِ  تیٚلہِ  چھَنہٕ  تمہِ  سان  نٮ۪ماز  جٲیز۔"
  },
  {
    "verse_id": 13,
    "translation": "مےٚ  کٔرۍ  مَو  توٚہۍ  باقی  لوٗکو  اندرٕہ  پیغمبری  خٲطرٕ  منتخب۔  پس  بوٗزِو  وارٕہ  تِم  احکام  یِم  تۅہیہِ  کُن  سوزنہٕ  یِن۔"
  },
  {
    "verse_id": 14,
    "translation": "بے  شک  بٕے  چھُس  معبودِ  برحق،  کانٛہہ  معبوداہ  چھُنہٕ  مےٚ  ورٲے،  پس  کٔرِو  میٲنی  یٲژ  پرستش،  بیٚیہِ  تھٲوِو  نٮ۪ماز  برپا  میانہِ  یادٕہ  خٲطرٕہ۔  دویِم  کتھ  چھےٚ  یہِ  کہ۔"
  },
  {
    "verse_id": 15,
    "translation": "پٔزِپٲٹھۍ  قیامت  چھےٚ  ضرور  یِوُنۍ۔  بہٕ  چھُس  سۅ  مخلوقن  نِشہِ  کھٔٹِتھ  تھاوُنۍ  یژھان۔  سۅ  قیامت  یِیہِ  ییٚمہِ  مۅکھہٕ،  یُتھ  پرتھ  اَکھاہ  بدلہٕ  حٲصل  ہیٚکہِ  کٔرِتھ  تَمہِ  سارِکُے  ییٚمہِ  خٲطرٕ  سُہ  اورٕہ  یور  سعی  و  تلاش  کران  چھُ۔"
  },
  {
    "verse_id": 16,
    "translation": "پس  مَہ  رٔٹِنے  ژےٚ  پتھ  قیامت  کہ  فکرِ  نِشہِ  سُہ  شخص  ییٚمِس  نہٕ  تمِچ  پژٕھے  چھےٚ۔  بیٚیہِ  چھُ  سُہ  نفسہٕ  چہ  خوٲہشہِ  ہٕنز  پٲری  کران۔  ہرگاہ  ژٕہ  تٔمۍ  ڈولُکھ  اَدٕہ  گژھکھ  ژٕہ  تباہ۔"
  },
  {
    "verse_id": 17,
    "translation": "اے  موسیٰ  یہِ  کیا  چھُ  تۅہیہِ  دٔچھِنِس  اَتھس  کیتھ۔"
  },
  {
    "verse_id": 18,
    "translation": "تِمَو  دوٚپ  خدایا  یہِ  چھَم  پنٕنۍ  لورِ  ہن۔  یہِ  چھُسَن  بہٕ  کُنہِ  ڈکھراوان،  بیٚیہِ  چھُس  بہٕ  کُنہِ  اَمہِ  سٍتۍ  پننین  تیٖرن  ہٕندِ  خٲطرٕ  پَن  چھانان،  بیٚیہِ  تہِ  چھِ  مےٚ  اَتھ  منٛز  واریاہ  مطلب۔"
  },
  {
    "verse_id": 19,
    "translation": "اللہ  تعالیٰ  ہن  فرمووُس،  اے  موسیٰ،  یہِ  لوٗر  تراوُن  اَتھہٕ  منٛزٕہ  زمینس  پٮ۪ٹھ۔"
  },
  {
    "verse_id": 20,
    "translation": "پس  ترٲوٕن  اَتھہٕ  منٛزٕہ  سۅ  لوٗر۔  أتی  بنیوو  تتھ  ہنگہٕ  منگہٕ  سرپھا  دورٕ  دور  کران۔  موسیٰ  علیہ  السلام  کھوٚژ۔"
  },
  {
    "verse_id": 21,
    "translation": "اللہ  تعالیٰ  ہن  فرمووُس  کٔریوٗس  تھپھ،  کھوٚژِو  مَہ۔  تھپھ  کروُنُے  نِمون  أسۍ  یہِ  بیٚیہِ  گۅڈنِکۍ  سٕے  حالتس  کُن  یعنی  یہِ  سپدِ  بیٚیہِ  لوٗر،  اَکھ  قدرتُک  نشانہٕ  گوٚو  یہِ۔  اَمہِ  پتہٕ  کرو  عطا  قدرتُک  بیاکھ  نشانہٕ۔"
  },
  {
    "verse_id": 22,
    "translation": "بیٚیہِ  تھٲوِو  پَنُن  دٔچہُن  اَتھہٕ  پننِس  کھوفرِس  کژھس  منٛز،  سُہ  نیرِہ  تورٕہ  سٮ۪ٹھاہ  سفید  روشن،  نَپہٕ  نَپہٕ  کروُن  کُنہِ  عٲبہٕ  ورٲے،  یہِ  چھُ  دوٚیُم  معجزہ۔  یِم  دۅشوے  معجزٕہ  سانہِ  قدرتٕکۍ  تہٕ  تُہٕندِ  نبوتٕکۍ  یِم  کٔرۍ  اَسہِ  تۅہیہِ  عطا۔"
  },
  {
    "verse_id": 23,
    "translation": "یُتھ  أسۍ  تۅہیہِ  ہاوَو  پننہِ  قدرت  کیو  بڈیو  نِشانو  أندرٕہ  بعض  نشانہٕ۔"
  },
  {
    "verse_id": 24,
    "translation": "یِمے  ہیتھ  گٔژِھو  توٚہۍ  فرعونس  نِشہِ۔  پٔزِپٲٹھۍ  تٔمۍ  چھےٚ  سرکشی  کٔرمٕژ۔  تٔمۍ  چھُ  دعواے  خدٲیی  دُیمُت۔  موسیٰ  علیہ  السلامس  سَپد  معلوم  کہ  بہٕ  یِمہٕ  سوزنہٕ  پیغمبر  فرعونس  فہمٲیش  کرنہٕ  خٲطرٕ۔  تِمَو  کوٚر  دعا  کہ  پروردگارا،  اَمہِ  تھدِ  منصبٕکۍ  مشکلات  کرژٕہ  مےٚ  سہل  تہٕ  آسان۔"
  },
  {
    "verse_id": 25,
    "translation": "تِمِو  دوٚپ،  اے  میانہِ  پروردگارٕ  میون  حوصلہٕ  کر  سٮ۪ٹھاہ  وسیع،"
  },
  {
    "verse_id": 26,
    "translation": "بیٚیہِ  کر  میٲنۍ  کٲم،  تبلیغ  کرُن  آسان  میانہِ  خٲطرٕ۔"
  },
  {
    "verse_id": 27,
    "translation": "بیٚیہِ  مٕژراو  پَھپھِرُک  گنڈ  میانہِ  زیٚوِ  نِشہِ،"
  },
  {
    "verse_id": 28,
    "translation": "یُتھ  لوٗکھ  میٲنۍ  کتھ  وارٕہ  بوزن۔"
  },
  {
    "verse_id": 29,
    "translation": "بیٚیہِ  رٹ  میانہِ  خٲطرٕ  میون  مددگار  میانی  خاندان  منٛزٕ  کانژھاہ،"
  },
  {
    "verse_id": 30,
    "translation": "ہارون  یُس  میون  بوے  چھُ،"
  },
  {
    "verse_id": 31,
    "translation": "تِہِندی  سٍتۍ  دٔرراو  تہٕ  میٲنۍ  تھر  تہٕ  میون  قوت۔"
  },
  {
    "verse_id": 32,
    "translation": "بیٚیہِ  کرُن  سُہ  میون  شریک  میانہِ  تبلیغ  چہ  کامہِ  اندر  یعنی  سُتہِ  بناوُن  پیغمبر،  تٔمِس  تہِ  کر  حکم  تبلیغ  کرنُک۔"
  },
  {
    "verse_id": 33,
    "translation": "یُتھ  أسۍ  دۅشوے  چون  تسبیح  آسو  تبلیغ  کہ  وقتہ  زیادٕھ  کران۔"
  },
  {
    "verse_id": 34,
    "translation": "بیٚیہِ  آسو  چون  یاد  زیادٕھ  کران۔"
  },
  {
    "verse_id": 35,
    "translation": "بے  شک  ژٕہ  چھُکھ  سون  حال  وارٕ  وُچھہِ  وُن۔"
  },
  {
    "verse_id": 36,
    "translation": "اللہ  تعالیٰ  ہن  فرمووُس،  اے  موسیٰ  تۅہیہِ  اوو  عطا  کرنہٕ  یہِ  توٚہۍ  منگان  چھِو۔  ربِّ  الشرح  لی  پٮ۪ٹھہٕ،  یِم  گٔے  تِم  چیز  یِمن  ہُنٛد  تۅہیہِ  درخواست  کوٚرُو۔"
  },
  {
    "verse_id": 37,
    "translation": "پٔزِپٲٹھۍ  اَسہِ  چھُو  تۅہیہِ  پٮ۪ٹھ  بیٚیہِ  لٹہِ  تہِ  احسان  کوٚرمُت  تُہٕندِ  درخواست  ورٲے۔"
  },
  {
    "verse_id": 38,
    "translation": "ییٚلہِ  اَسہِ  الہام  تروو  تُہٕنزِ  ماجہِ  وٲلدس  تُہٕندِ  زیٚنہٕ  کہ  وقتہٕ،  سۅ  کتھ  یۅسہٕ  الہام  پٲٹھی  واتناونہٕ  یِوان  چھےٚ۔"
  },
  {
    "verse_id": 39,
    "translation": "یٔہے  کتھ  کہ  موسیٰ  بچاوُن  جلادو  ہٕندیو  اَتھو  نِشہِ،  یہِ  تھاوُن  صندوقس  منٛز،  توپتہٕ  تراوُن  سُہ  صندوق  دریاوس  منٛز،  توپتہٕ  واتناوِ  دریاو  صندوقس  بٔٹھِس  سٍتۍ،  پتو  لاکس  رَٹہِ  أمِس  اَکھ  میون  دشمن،  بیٚیہِ  تُہُند  دشمن،  بیٚیہِ  تروو  مےٚ  تۅہیہِ  پٮ۪ٹھ  پَنُن  محبت،  یعنی  یُس  تۅہیہِ  کُں  وُچھان  اوس،  تس  اوس  تُہُند  محبت  گژھان،  بیٚیہِ  یُتھ  توٚہۍ  رچھنہٕ  یِیِو  میانہِ  خاص  نگرٲنی  تل،  یہِ  گوٚو  تمی  وقتہٕ۔"
  },
  {
    "verse_id": 40,
    "translation": "ییٚلہِ  پکان  پکان  وٲژ  بیٚنہِ  ہمشیرہ  تُہٕنز  تُہُند  حال  دریافت  کران  کران  فرعون  سُنٛد  گرٕ،  تِمَو  آسہٕ  انہِ  مَژٕ  واریاہ  دۅدٕماجہِ  تۅہیہِ  دۅد  دِنہٕ  خٲطرٕ،  توٚہۍ  ٲسِو  نہٕ  کٲنسہِ  ہٕنز  بب  رَٹان۔  پس  لٔجِکھ  سۅ  تُہٕنز  ہمشیرٕ  وَننہِ  بہٕ  ہاوو  تۅہیہِ  تس  زنانہِ  ہُنٛد  پتہ  یۅسہٕ  أمِس  وارٕ  پٲٹھۍ  رچھہِ۔  تِمَو  دوٚپ  ہَس  کینژھاہ  کرتہٕ  جلد  پہن۔  تَمہِ  أنۍ  وٲلدٕہ  تُہٕنز۔  توپتہٕ  واتنٲوِو  اَسہِ  توٚہۍ  پننہِ  ماجہِ  نِشہِ  یُتھ  تِہٕنزٕ  أچھ  شیہلن  بیٚیہِ  سپدِنہٕ  سۅ  تُہٕنزِ  جدٲیی  سببہٕ  غمگین۔  بوٚڈ  وٲتِتھ  کوٚرُو  تۅہیہِ  اَسہِ  بیاکھ  احسان،  بیٚیہِ  موروٗن  تۅہیہِ  غلطی  سببہٕ  قبطیو  اندرٕہ  اَکھ  شخصاہ۔  پس  دُیت  اَسہِ  تۅہیہِ  نجات  غمہٕ  نِشہِ۔  خوف  عقابہ  نِشہِ  دُیت  اَسہِ  تۅہیہِ  نجات  استغفارُک  توفیق  دِنہٕ  سٍتۍ۔  یُس  استغفار  ا۔  سہِ  قبول  کوٚر۔  خوفہ  انتقامہٕ  نِشہِ  دُیت  اَسہِ  تۅہیہِ  نجات،  مِصرٕ  نِشہِ  واتنٲوِو  اَسہِ  توٚہۍ  شہر  مدینس  منٛز،  بیٚیہِ  کرِ  اَسہِ  تۅہیہِ  شہر  مدینہ  واتنس  تانۍ  واریاہ  آزمٲیشہِ  یِمَو  سٍتۍ  انسان  پختہٕ  کار  چھُ  بنان۔  توپتہٕ  روٗدِو  توٚہۍ  شہرِ  مدین  کین  لوٗکن  نِشہِ  واریاہن  ؤرِیَن،  توپتہٕ  وٲتِو  توٚہۍ  خاص  وقتس  پٮ۪ٹھ  یُس  تُہٕندِ  خٲطرٕ  تقدیرٕ  موجوب  موزون  و  منٲسب  اوس  میانہِ  ہمکلٲمی  خٲطرٕ  بیٚیہِ  مصرس  منٛز  اے  موسیٰ۔"
  },
  {
    "verse_id": 41,
    "translation": "توٚہۍ  بنٲوِو  مےٚ  خاص  پننہِ  کامہِ  خٲطرٕ  یعنی  یعنی  نبوت  و  رسالت  خٲطرٕ۔"
  },
  {
    "verse_id": 42,
    "translation": "لہٰذا  گٔژِھو  توٚہۍ  بیٚیہِ  تُہند  برادر  ہارون  علیہ  السلام  میٲنۍ  آیات  ہیتھ  یعنی  میٲنۍ  معجزاتِ  عصا  تہٕ  یَدِ  بیضا  ہیتھ،  یُتھنہٕ  سُستی  کٔرِو  میٲنِس  بارس  منٛز۔"
  },
  {
    "verse_id": 43,
    "translation": "گٔژِھو  فرعونس  نِشہِ  کیازِ  تٔمۍ  کٔر  سرکشی۔"
  },
  {
    "verse_id": 44,
    "translation": "پس  کٔرِو  تس  سٍتۍ  کتھ  نرم  نرم،  شایس  سُہ  ما  رٹہِ  نصیحت  یا  ما  کھۅژِ  خداے  سٕندِس  عذابس۔"
  },
  {
    "verse_id": 45,
    "translation": "تِمَو  دۅشوِیو  دوٚپ  اے  سانہِ  پروردگارٕ  أسۍ  چھِ  کھۅژان  سُہ  گژِھہ  نہٕ  برونٹھُے  اَسہِ  پٮ۪ٹھ  کُنہِ  بدسلوکی  سٍتۍ  پیش  یُن  یا  گژِھہ  نہٕ  اَسہِ  برونٹھہٕ  کنہِ  تہِ  سرکشی  کرُن۔"
  },
  {
    "verse_id": 46,
    "translation": "اللہ  تعالیٰ  ہن  فرمووُکھ  کھوٚژِو  مَہ  توٚہۍ،  اَمُیک  مَہ  کٔرِو  کانٛہہ  پرواہ۔  بہٕ  چھُس  پانہٕ  تۅہیہِ  سٍتۍ  سوڑُے  بوزان،  سورُے  وُچھان،  میٲنۍ  یٲری  تہٕ  مدد  چھُو  تۅہیہِ  سٍتۍ،  فکر  مَہ  کٔرِو  بہٕ  کرٕ  تُہٕنز  حفاظت،  سُہ  کرن  بہٕ  مرعوب۔"
  },
  {
    "verse_id": 47,
    "translation": "لہٰذا  گٔژِھو  تس  نِشہِ  بے  خوف  و  خطر،  توپتہٕ  ؤنِیوٗس  پٔزِپٲٹھۍ  أسۍ  چھِ  چٲنِس  پروردگار  سٕندِ  طرفہٕ  زٕہ  پیغمبر،  لہٰذا  کر  ژٕہ  سٲنۍ  اطاعت،  توحید  مان،  بیٚیہِ  روز  ظلمہٕ  نِشہِ  پتھ،  تراوُکھ  اَسہِ  سٍتۍ  بنی  اسرٲییل،  تِم  مَہ  بناوُکھ  ژٕہ  پنٕنۍ  غلام،  تِم  کرُکھ  آزاد،  تِمن  دِہ  آزادانہٕ  زندگی  بسر  کرنہٕ،  تِمن  پٮ۪ٹھ  مَہ  کر  ظلم۔  أسۍ  یُس  پیغمبری  ہُنٛد  دعویٰ  کران  چھِ،  یہِ  دعویٰ  چھِنہٕ  کران  أسۍ  یِتھے۔  پٔزِپٲٹھۍ  أسۍ  چھِ  آمٕتۍ  ژےٚ  نِشہِ  پروردگارٕ  سٕندِ  طرفہٕ  معجزہ  ہیتھ۔  سلامتی  چھےٚ  تس  شخصہٕ  سٕندِ  خٲطرٕ  یُس  پٲروی  کرِ  سیٚزِ  وتہِ  ہٕنز۔"
  },
  {
    "verse_id": 48,
    "translation": "أسۍ  پٮ۪ٹھ  چھُ  پٔزِپٲٹھۍ  وحی  آمٕژ  نٲزل  کرنہٕ  کہ  بے  شک  خداے  سُند  عذاب  یِیہِ  تس  کرنہٕ  یُس  پٔزِس  زانہِ  اَپُز،  بیٚیہِ  کرِ  روگردٲنی  یعنی  پَزِ  نِشہِ  پھِرِ  بُتھ۔  یہِ  سورُے  مضمون  ؤنِو  تس۔  چنانچہ  تِم  دۅشوے  آےفرعونس  نِشہِ  یہِ  سورُے  مضمون  کوٚرُکھ  تس  بیان۔"
  },
  {
    "verse_id": 49,
    "translation": "فرعونن  دوٚپُکھ  تورٕہ  سُہ  کُس  چھُ  تُہُند  پروردگار  اے  موسیٰ؟"
  },
  {
    "verse_id": 50,
    "translation": "حضرت  موسیٰ  ہس  دوٚپُس  سون  پروردگار  چھُ  سُے  ییٚمۍ  پرتھ  چیزس  دِژ  پنٕنۍ  پنٕنۍ  صورت  تہٕ  شکل۔  توپتہٕ  یِم  تِمو  اندرٕہ  جاندار  چیز  چھِ  تِمن  ہٲوٕن  وَتھ  پننین  پننین  مُنافعن  کُن۔"
  },
  {
    "verse_id": 51,
    "translation": "فرعونن  دوٚپُکھ  بروٗنٹھمہِ  وقتہٕ  کین  لوٗکن  ہُنٛد  کیا  حال  سَپُد  یِمَو  بروٗنٹھِمین  پیغمبرن  تکذیب  کوٚر،  تِمن  پٮ۪ٹھ  کُس  عذاب  سَپُد  نٲزل۔"
  },
  {
    "verse_id": 52,
    "translation": "حضرت  موسیٰ  ہن  دوٚپُس  کہ  میون  دعویٰ  چھُنہٕ  کہ  سُہ  عذاب  کیا  سپدِ  تِمن  دنیاسٕے  اندر  ضرور  بلکہ  چھُ  سُی  عذاب  دنیاہس  منٛز  تہِ  تِمن  ہٕندِ  حقہٕ،  ہرگاہ  سُہ  ییٚژِھہ  ٲخرتس  منٛز  چھُ  یقیناً،  چنانچہ  تِہِندین  بداعمالن  ہُنٛد  علم  چھُ  میٲنِس  پروردگارس  نِشہِ  اعمالن  ہٕندِس  دفترس  منٛز  موجود۔  اگر  چہ  تس  چھَنہٕ  ضرورت  دفترس  محفوظ  تھاونٕچ  کیازِ  میون  پروردگار  چھُ  تِیُتھ  زانن  وول  کہ،  نہ  چھُ  سُہ  غلطی  کران  کُنہِ  چیزس  منٛز  نہ  چھُ  تس  مٔشِتھ  گژھان۔  پس  چھُ  تس  تُہٕندین  سارِنٕے  عملن  ہُنٛد  صحیح  صحیح  علم  مگر  عذابہٕ  خٲطرٕ  چھُن  وقت  مقرر  کوٚرمُت۔  ییٚلہِ  سُہ  وقت  واتہِ،  سُہ  عذاب  یِیہِ  تِمن  پٮ۪ٹھ  جٲری  کرنہٕ۔  یوٚت  تانۍ  سَپُد  موسیٰ  علیہ  السلام  سُنٛد  تقریر  ختم۔  اَمہِ  پتہٕ  چھُ  اللہ  تعالیٰ  پَنُں  شان  پانہٕ  فرماوان۔"
  },
  {
    "verse_id": 53,
    "translation": "سُہ  پروردگار  گوٚو  سُے  ییٚمۍ  زمین  کٔرتُہٕندِ  خٲطرٕ  وَتھرُناہ،  تتھ  پٮ۪ٹھ  چھِو  توٚہۍ  آرام  کران،  بیٚیہِ  کجن  اَتھ  زمینس  منٛز  تُہٕندِ  پکنہٕ  خٲطرٕ  وَتہٕ،  بیٚیہِ  ترووُن  آسمان  کہ  طرفہٕ  روٗد۔  پس  کھٲرۍ  اَسہِ  تمی  روٗدٕ  سٍتۍ  زمین  منٛزٕ  نباتات،  گاسن  ہٕندۍ  اقسام۔"
  },
  {
    "verse_id": 54,
    "translation": "توپتہٕ  آو  تۅہیہِ  اجازت  دِنہٕ  کہ  کھیٚیِو  توٚہۍ  اَکھ  پانہٕ  بیٚیہِ  کھیٲوِیوٗکھ  پنٕنۍ  چاروٲے  تہٕ  مویشی۔  پٔزِپٲٹھۍ  یِمن  سارِنٕے  چیزن  منٛز  چھِ  کم  کم  نشانہٕ  خداے  سٕندِ  قدرتٕکۍ  عقلہِ  والین  ہٕندِ  خٲطرٕ،  یِتھہٕ  پٲٹھۍ  نباتات  اَسہِ  کھٲرۍ  زمینہ  منزٕ  یِتھے  پٲٹھۍ۔"
  },
  {
    "verse_id": 55,
    "translation": "اَمی  زمینہ  نِشہِ  کرو  أسۍ  توٚہۍ  پٲدٕہ۔  ابتداہس  اندر  آو  حضرت  آدم  پٲدٕہ  کرنہٕ  میٚژِہ۔  لہٰذا  چھُ  سارِنٕے  انسانن  ہُنٛد  مادۂ  بعید  میٚژ۔  بیٚیہِ  واتناوو  توٚہۍ  اَتھ  میٚژِ  اندر  مرنہٕ  پتہٕ۔  اَمی  میٚژِ  منٛزٕ  کڈو  بیٚیہِ  دوبارٕہ  قیامتُک  دۅہ۔"
  },
  {
    "verse_id": 56,
    "translation": "پٔزِپٲٹھۍ  بیٚیہِ  ہاوے  اَسہِ  فرعونس  پنٕنۍ  سٲری  نِشانہٕ  تہٕ  معجزہ،  تہِ  کٔرِتھ  تہِ  زون  تٔمۍ  اَپزُے،  بیٚیہِ  کوٚرُن  انکارٕے۔"
  },
  {
    "verse_id": 57,
    "translation": "دپنہِ  لوٚگ  اے  موسیٰ،  کیا  توٚہۍ  چھِوٕہ  اَسہِ  نِشہِ  آمٕتۍ  یہِ  دعویٰ  ہیتھ  یُتھ  اَمی  بہانہٕ  سٍتۍ  اَسہِ  پننہِ  مُلکہٕ  منٛزٕ  کٔڈِو  پننہِ  سِحرٕ  تہٕ  جادِ  سٍتۍ  اے  موسیٰ۔"
  },
  {
    "verse_id": 58,
    "translation": "أسۍ  تہِ  اَنَو  چٲنِسٕے  جٲدِس  ہیوٚ  سِحر  تہٕ  جود  مقابلہٕ  خٲطرٕ۔  پس  کوٚر  اَسہِ  تہِ  پانس  منٛز  مقرر  اَکھ  وقتاہ۔  نہ  کرو  أسۍ  تتھ  خلاف  تہٕ  نہ  کٔرِو  توٚہۍ  تتھ  خلاف۔  أکِس  صاف  تہٕ  ہموار  مٲدانس  منٛز  سَمو  أسۍ  دۅشوے  مقابلہٕ  خٲطرٕ۔"
  },
  {
    "verse_id": 59,
    "translation": "حضرت  موسیٰ  علیہ  السلامن  دوٚپُکھ  وعدٕہ  تُہُند  چھُ  تَمہِ  دۅہ  یَتھ  منٛز  تۅہیہِ  مٲلہٕ  آسان  چھُ۔  یِم  ٲسۍ  فرعون  سُند  سالگرہ  مناونہٕ  خٲطرٕ  مٲلہٕ  لاگان۔  ﴿معلوم  سَپُد  سالگرہ  مناوُن  چھُ  فرعون  سُند  ایجاد۔  مترجم﴾ مگر  شرط  چھُ  لوٗکن  ہُنٛد  گژِھہ  اَڈٕہ  کٲجِس  جمع  سپدُن۔"
  },
  {
    "verse_id": 60,
    "translation": "توپتہٕ  گوٚو  یہِ  بوٗزِتھ  فرعون،  دربارٕہ  منٛزٕ  درٛاو،  پس  ہیوٚتُن  کرُن  جمع  مکرُک  سورُے  سامانہٕ،  توپتہٕ  آو  مقرر  کٔرِمٕتِس  دۅہس  پٮ۪ٹھ،  بیٚیہِ  أنِس  سٲری  پانس  سٍتۍ۔"
  },
  {
    "verse_id": 61,
    "translation": "ییٚمہِ  دۅہ  اَدٕہ  تِم  سٲری  جادو  گر  سمییہِ،  حضرت  موسیٰ  علیہ  السلامن  کوٚرُکھ  تقریر۔  تتھ  منٛز  فرموونکھ،  اے  جادو  گرو!  تُہٕندِ  خٲطرٕ  چھُ  افسوس،  توٚہۍ  مَہ  نوٚورٲوِو  خدایس  پٮ۪ٹھ  اَپُز،  ہرگاہ  نے  توٚہۍ  اَمہِ  نِشہِ  پتھ  روٗزِو  تیٚلہِ  گالیٚو  سُہ  تۅہیہِ  پننہِ  عذابہٕ  سٍتۍ۔  پٔزِپٲٹھۍ  ییٚمۍ  اَپُز  نوٚوروو  خدایس  پٮ۪ٹھ  سُہ  گوٚو  یقیناً  ناکام۔"
  },
  {
    "verse_id": 62,
    "translation": "تَمہِ  پتہٕ  ہیوٚت  تِمَو  جادو  گرو  پانہٕ  وٲنۍ  اختلاف  کرُن  بیٚیہِ  ہیٚژَکھ  لۅتہِ  لۅتہِ  کتھہٕ  کرنہِ۔"
  },
  {
    "verse_id": 63,
    "translation": "دَپنہِ  لٔگۍ  یِکہٕ  وَٹہٕ  سٲری  جادو  گر  یِم  دۅشوے  بارٕنۍ  موسیٰ  و  ہارون  علیہم  السلام  چھِ  بے  شک  جادو  گر۔  یِم  چھِ  یژھان  تۅہیہِ  سارِنٕے  کڈنَو  پننیو  شہرو  اندرٕہ۔  بیٚیہِ  ژلن  ہیتھ  تۅہیہِ  نِشہِ  تُہُند  عمدہ  مذہب  توپتہٕ  کرن  سُہ  ختم۔"
  },
  {
    "verse_id": 64,
    "translation": "پس  سۅمبرٲوِو  پنٕنۍ  سٲری  حیلہٕ  توپتہٕ  یِیِو  صفہٕ  دی  دی  مقابلہٕ  کرنہٕ  خٲطرٕ۔  پٔزِپٲٹھۍ  اَز  زِیوٗن  تٔمی  یُس  غٲلب  سَپُد۔"
  },
  {
    "verse_id": 65,
    "translation": "جادو  گرو  دوٚپ،  اے  موسیٰ  !  توٚہۍ  ترٲوِوٕہ  کِنہٕ  أسۍ  تراوَو  گۅڈٕ؟"
  },
  {
    "verse_id": 66,
    "translation": "تِمَو  دوٚپہَکھ  نہایت  بے  پروٲہی  سان،  نہ  گۅڈٕہ  ترٲوِو  توٚہی۔  توپتہٕ  تروو  تِمَو  پَنُن  جود۔  أتی  آو  حضرت  موسیٰ  سٕندِس  خیالس  اندر  تِہِندِ  جادِکہ  زورٕ  سٍتۍ  کہ  تِہٕنزٕ  لورِ  تہٕ  رَزٕہ  چھےٚ  سرپھن  ہٕندۍ  پٲٹھۍ  دورٕ  دور  کران۔"
  },
  {
    "verse_id": 67,
    "translation": "توپتہٕ  لٔگۍ  حضرت  موسیٰ  پانس  منٛز  خوف  محسوس  کرنہِ۔"
  },
  {
    "verse_id": 68,
    "translation": "اَسہِ  دوٚپُس،  اے  موسیٰ  کھۅژ  مَہ،  غٲلب  روزکھ  ژٕے۔"
  },
  {
    "verse_id": 69,
    "translation": "بیٚیہِ  تراو  ژٕتہِ  یہِ  ژےٚ  پننِس  دٔچھِنِس  اَتھس  کیتھ  چھُے  یعنی  عصا،  کُنُے  میوٚنڈ  کڈِ  سُہ  عسا  اَتھ  سٲرِسٕے،  یہِ  تِمَو  تیار  چھُ  کوٚرمُت۔  یِمَو  چھُنہٕ  تیار  کوٚرمُت  مگر  جادو  گرٕ  سُند  مکر  تہٕ  فریب۔  جادو  گر  چھُ  نہٕ  کامیاب  سپدان  کُنہِ  جایہِ۔  چنانچہ  حضرت  موسیٰ  ہن  ییٚلہِ  لوٗر  پنٕنۍ  ترٲو  پتھر،  تتھ  لورِ  بنیوو  اژدہا  ییٚمۍ  اَتھ  سٲرِسٕے  جادو  گرن  ہٕندِس  جٲدِس  ستیاناس  کور،  تہِ  ییٚلہِ  جادو  گرو  وُچھ۔"
  },
  {
    "verse_id": 70,
    "translation": "تِم  جادو  گر  آے  وُکراونہٕ  سجدس  منٛز،  تِمَو  دوٚپ  اَسہِ  کٔر  پژھ  حضرت  ہارون  تہٕ  حضرت  موسیٰ  سٕندِس  پروردگارس۔"
  },
  {
    "verse_id": 71,
    "translation": "فرعونن  دوٚپُکھ  کیا  تۅہیہِ  کٔروٕہ  پژھ  تتھ  میانہِ  اجازتہ  ورٲے،  معلوم  چھُ  سپدان  یہِ  چھُ  تُہُند  زِیُٹھ  ییٚمۍ  توٚہۍ  تہِ  سِحر  تہٕ  جود  ہیٚچھ،  نٲوِمٕتۍ  چھِو،  وۅنۍ  وُچھِو  بہٕ  کیا  کرو  تۅہیہِ۔  پس  ژٹہٕ  بہٕ  تۅہیہِ  اَتھہٕ  تُہٕندۍ  تہٕ  کھۅر  تُہُندۍ  دٔچہِنۍ  کھوفٕرۍ،  بیٚیہِ  دِمَو  بہٕ  توٚہۍ  پھَہہِ  کھٔزٕر  کُلین  پٮ۪ٹھ  یُتھ  سٲری  لوٗکھ  وُچھن  تُہُند  حال،  بیٚیہِ  تَرِ  تۅہیہِ  فکرِ  زِ  اَسہِ  منٛز  کُس  چھُ  سخت  تہٕ  پوشہِ  وُن  عذاب  کروُن،  بہٕ  چھُسا  کِنہٕ  موسیٰ  سُند  پروردگار۔"
  },
  {
    "verse_id": 72,
    "translation": "جادو  گرو  دوٚپُس  اے  فرعون،  گژھ  گژھ۔  أسۍ  ہرگز  ژٕہ  مانوتھ  نہٕ،  ژٕہ  اختیار  کروتھ  نہٕ  ننیو  دلیلو  کھۅتہٕ  یِمہٕ  اَسہِ  نِشہِ  واژٕہ،  بیٚیہِ  تس  پروردگار  سٕندِ  کھۅتہٕ  ییٚمۍ  أسۍ  پٲدٕہ  کٔرۍ،  پس  ژےٚ  یہِ  کرُن  چھُے  تہِ  کر،  أسۍ  کھۅژٕ  وُنۍ  چھِنہٕ۔  بوٚڈ  بٔڈیٖم  گوٚوژٕہ  چلاوَکھ  حکم  یتھ  سانہِ  دنیاچہ  زندگی  پٮ۪ٹھ  یعنی  اَسہِ  مارکھ،  تمُیک  چھُنہٕ  اَسہِ  کانٛہہ  پرواہ۔"
  },
  {
    "verse_id": 73,
    "translation": "أسۍ  چھِ  علی  الاعلان  ونان،  پٔزِپٲٹھۍ  اَسہِ  کٔر  پژھ  پننِس  پروردگارس  دیٚو  سُہ  اَسہِ  مغفرت  تہٕ  بخشٲیِش  کرِ  گناہن  سانین  بیٚیہِ  سٲنِس  جود  کرنس  یَتھ  پٮ۪ٹھ  ژیے  أسۍ  مجبور  کٔرِتھ۔  معبود  برحقٕے  چھُ  بااعتبار  ذات  و  صفات  سٮ۪ٹھاہ  رُت،  بااعتبار  ثواب  و  عقاب  تہٕ  چھُ  پوشوُن،  باقی  روزوُن،  ژےٚ  چھُے  نہٕ  خیریت  نصیب  نہ  بقا۔  اَسہِ  کیا  کھسہِ  چون  انعام  فکرِ  یا  چون  عذاب۔  اللہ  تعالیٰ  سُند  قانون  چھُ۔"
  },
  {
    "verse_id": 74,
    "translation": "پٔزِپٲٹھۍ  یُس  شخص  واتہِ  پننِس  مٲلکس  برونٹھ  کُن  گنہگار  تہٕ  نافرمان  یعنی  کٲفر  حالتس  اندر،  پس  تِہِندی  خٲطرٕ  چھُ  سزاے  نارِ  جہنم،  یَتھ  منٛز  وٲتِتھ  نَہ  مَرِ،  نہ  آسہِ  زندٕہ،  کیازِ  زندٕہ  روزُن  گٔیوو  آراماہ  تُلہِ  ہا۔"
  },
  {
    "verse_id": 75,
    "translation": "البتہ  یِم  واتن  پننِس  مٲلِکس  نِشہِ  تس  ایمان  انہٕ  وُن  بیٚیہِ  آسنس  واقعی  رٕژٕہ  عملہٕ  کرِمَژٕ،  تِمنٕے  لوٗکن  ہٕندِ  خٲطرٕ  چھِ  تھٔدۍ  درجہِ۔ "
  },
  {
    "verse_id": 76,
    "translation": "تَم  تھٔدۍ  درجہ  گٔے  ہمیشہ  روزنٕکۍ  باغ  یِمَو  مٔنزۍ  جویہِ  تہٕ  کۅلہٕ  پکان  آسن،  تِمنٕے  جنتن  منٛز  آسن  روزوُنۍ  تِم  ہمیشہِ۔  یٔہے  چھےٚ  موٚزوٗرۍ  تِمن  لوٗکن  ہٕنز  یِم  شرکہٕ  تہٕ  کفرٕ  نِشہِ  پاک  آسن۔  اَتھ  قانونس  ماتحت  تروو  اَسہِ  کفر،  اختیار  کوٚر  اَسہِ  ایمان۔"
  },
  {
    "verse_id": 77,
    "translation": "بیٚیہِ  سوٗز  اَسہِ  وحی  پٔزِپٲٹھۍ  موسیٰ  ہس  کُن  کہ  نیٖرِو  توٚہۍ  میٲنۍ  بندٕہ  یعنی  بنی  اسرٲییل  ہیتھ،  رات  کُیت  واتنٲوِیوٗکھ  دوٗر  کُنہِ  جایہِ  یُتھ  تِم  فرعون  سٕندِ  ظلمہٕ  نِشہِ  نجات  لبن۔  توپتے  وَتہِ  منٛز  تۅہیہِ  دریاے  قُلزم  یِیہِ  تتھ  لٲیِو  پننہِ  لورِ  سٍتۍ  ژٔنڈ،  تَمہِ  منٛزٕ  کڈَو  وَتھ  خشک۔  توٚہۍ  مَہ  کھۅٚژِو  فرعون  سٕندِس  پتہٕ  لٲرِتھ  رٹنس،  نہ  مَہ  کھوٚژِو  دریاوس  منٛز  پھٹنس،  توٚہۍ  واتناوَو  اَپور  امن  و  امان  سان۔"
  },
  {
    "verse_id": 78,
    "translation": "پس  دوریوو  پتہٕ  تِمن  فرعون  پنٕنۍ  لشکر  ہیتھ۔  توپتہٕ  ووت  سُتہِ  اَتھ  دریاوس  منٛز،  سُتہِ  پوٚک  اَمی  دریاوٕہ  مٔنزۍ،  پس  وٲلۍ  تِم  دریاوس  منٛز  تٔمۍ  چیزن  ییٚمۍ  تِم  وٲلۍ  یعنی  آب  آکھ  پرتھ  طرفہٕ،  تٔمی  کٔرۍ  غرق۔"
  },
  {
    "verse_id": 79,
    "translation": "بیٚیہِ  ڈول  وَتہِ  فرعونن  پَنُن  قوم،  سیٚز  وَتھ  ہٲونکھ  نہٕ،  سٲری  پھاٹوِنۍ  کۅلہِ۔"
  },
  {
    "verse_id": 80,
    "translation": "اے  بنی  اسرٲیلو  وُچھِو  اَسہِ  دُیتُو  تۅہیہِ  نجات  تُہٕندِ  سبٔڈِس  دشمنس  نِشہِ،  بیٚیہِ  تھوو  اَسہِ  وعدٕہ  تۅہیہِ  یعنی  تُہٕندِس  پیغمبرس  موسیٰ  کلیم  اللہ  ہس  کوہِ  طورکِس  دٔچھنِس  پاسس  پٮ۪ٹھ  یِنُک۔  تَتہِ  توراۃ  عطا  کرنُک،  بیٚیہِ  کوٚر  اَسہِ  نٲزل  تۅہیہِ  پٮ۪ٹھ  وادی  تیہس  منٛز  من  و  سلوٰی۔"
  },
  {
    "verse_id": 81,
    "translation": "اَسہِ  ووٚن  تۅہیہِ  کھیٚیِو  رٕتۍ  چیز،  تِمَو  چیزو  اندرٕہ  یِم  اَسہِ  تۅہیہِ  عطا  کٔرۍ،  یُتھنہٕ  توٚہۍ  تتھ  منٛز  حدٕ  ڈٔلِو،  پگاہ  کہ  خٲطرٕ  تھٲوِو  ذکرِ  خیر  کٔرِتھ،  تتھ  پٮ۪ٹھ  سپدیٚو  میٲنۍ  بے  زٲری۔  یس  پٮ۪ٹھ  میٲنۍ  بے  زٲری  سپدِ،  پس  پٔزِپٲٹھۍ  سُہ  پیوٚو  خوٲری  ہٕندین  سرٛنیٚن  چَہن  اندر۔"
  },
  {
    "verse_id": 82,
    "translation": "پٔزِپٲٹھۍ  بہٕ  چھُس  سٮ۪ٹھاہ  مغفرت  کروُن  تِمن  یِم  توبہٕ  کرن،  ایمان  اَنن  بیٚیہِ  رٕژٕ  عملہٕ  کرن،  توپتہٕ  روزن  قٲیِم  تتھ  سیٚزِ  وَتہِ  پٮ۪ٹھ۔  ییٚلہِ  اللہ  تعالیٰ  ہن  منظور  کوٚر  موسیٰ  علیہ  السلامس  توراۃ  عطا  کرُن،  فرموونکھ  کوہِ  طورس  پٮ۪ٹھ،  سٍتۍ  أنیوٗکھ  پننہِ  قومہٕ  منٛزٕ  بعض  اشخاص  مگر  موسیٰ  علیہ  السلامن  کٔر  جلدی،  قومس  برونٹھُے  وٲتۍ  کوہِ  طورس  پٮ۪ٹھ۔  اللہ  تعالیٰ  ہن۔  "
  },
  {
    "verse_id": 83,
    "translation": "اے  موسیٰ  ژٕہ  کٔمۍ  چیزن  اوٚنُکھ  پننِس  قومس  برونٹھ  مےٚ  نِش،  تِم  کیازِ  ترٲوِتھکھ  پتھ۔"
  },
  {
    "verse_id": 84,
    "translation": "عرض  کوٚرُن  ییٚکیا  تِم  چھِ  پکان  مےٚ  پتے،  مےٚ  کٔر  جلدی  ژےٚ  نِشہِ  حٲضر  سپدنہٕ  خٲطرٕ  یُتھ  ژٕہ  رٲضۍ  گژھ  ہم  میانہِ  پروردگارٕ۔"
  },
  {
    "verse_id": 85,
    "translation": "اللہ  تعالیٰ  ہن  فرمووُس  اے  موسیٰ،  ژےٚ  پتہٕ  کوٚر  اَسہِ  چون  قوم  بیٚیِس  آزمٲیشہِ  منٛز  مبتلا،  تِم  ڈٲلۍ  سامری  یَن۔"
  },
  {
    "verse_id": 86,
    "translation": "پس  پھیوٗر  پوٚت  حضرت  موسیٰ  پننِس  قومس  کُن  ژکھہِ  ہوٚت  افسوس  کران۔  قومس  دوٚپُن  اے  قوم  تۅہیہِ  سٍتۍاوسنا  پروردگارن  تُہٕندۍ  وعدٕہ  کوٚرمُت،  رُت  وعداہ  کہ  تۅہیہِ  کٔرٕو  عطا  اَکھ  کتاباہ  یتھ  منٛز  تُہٕندِ  خٲطرٕ  احکام  آسن،  تۅہیہِ  واس  لٲزم  تمُیک  انتظار  کرُن۔  کیا  تتھ  وعدس  گیاوٕہ  تۅہیہِ  زیادٕہ  ژیر  تااینکہ  تۅہیہِ  سپٕز  ناامیدی  تَمہِ  نِشہِ  تہٕ  تۅہیہِ  کٔرِو  ایجاد  اَکھ  عبارتاہ  پانے،  کِنہٕ  تۅہیہِ  کانچھوو  ناامید  سپدنہٕ  ورٲے  پانس  پٮ۪ٹھ  پننِس  خداے  سٕنز  بے  زٲری،  تتھ  کُن  نظر  کٔرِتھ  کوٚرُو  میٲنِس  وعدس  بدل  کہ  أسۍ  کرو  نہٕ  کُنِس  خدایس  ورٲے  بیٚیہِ  کٲنسہِ  ہٕنز  پرستش۔"
  },
  {
    "verse_id": 87,
    "translation": "تِمَو  دوٚپ  اے  موسیٰ  اسہِ  کوٚر  نہٕ  تُہٕندِس  وعدس  بدل  پننہِ  اختیارٕ  لیکن  قصہٕ  سَپُد  یِتھہٕ  پٲٹھۍ  کہ  أسۍ  ٲسۍ  تُلناونہٕ  آمٕتۍ  قوم  قبطٕکۍ  گٔہنہٕ  تہٕ  زیور،  سُے  تراویوو  اَسہِ  سامری  سٕندِ  وَننہٕ  موجوب  نارس  منٛز  گالنہٕ  خٲطرٕ،  سُہ  زیور  اوسنہٕ  وُنہِ  تِمَو  پننِس  تصرفس  منٛز  اوٚنمُت،  کیازِ  سُہ  مال  اوس  تِمن  بنیومُت  قبطی  کٲفرن  نِشہِ  تِہِندِ  رضا  مندی  ورٲے،  تِمن  اوسنہٕ  وُنہِ  تمُیک  حکم  بیان  آمُت  کرنہٕ  شریعت  موسوی  موجوب۔  تمی  ووٚننُکھ  سامری  یَن  کہ  یہِ  مال  تھٲوِو  تانۍ  جمع  کٔرِتھ،  یِتھہٕ  پٲٹھۍ  روزِ  یہِ  محفوظ۔  پتہٕ  ییٚلہِ  حکم  یِیہِ  بیان  کرنہٕ  اَتھ  متعلق  تَمہِ  ساعتہٕ  کرَو  تقسیم۔  سامِر  اوس  اَکھ  گاماہ  مُلکِ  شامس  اندر،  تَتہِ  کُے  اوس  یہِ  شخص،  تَمی  ٲسِس  ونان  سامری،  یہِ  شخص  اوس  منافق۔  تِتھے  پٲٹھۍ  تروو  سامری  یَن  تہِ  پننہِ  حصُک  زیور  نارس  منٛز  گالنہٕ  خٲطرٕ۔"
  },
  {
    "verse_id": 88,
    "translation": "پس  کوٚڈ  تٔمی  لوٗکن  ہٕندِ  خٲطرٕ  تتھ  سٲرِسٕے  سۅنس  بنٲوِتھ  اَکھ  ووٚژھاہ،  ؤژھۍ  سُنٛد  جِسماہ  تٔتھۍ  ٲس  آواز  تہِ  ؤژھۍ  سٕنزٕے  ہِش  یعنی  سُہ  سۅنہٕ  سُند  ووٚژھ  اوس  ٹانگ  دِوان  ؤژھۍ  سٕندۍ  پٲٹھۍ۔  تتھ  نسبت  لٔگۍ  وَننہِ  تِم  احمق  لوٗکھ  اَکھ  أکِس،  یۅہے  چھُ  تُہُند  معبود  بیٚیہِ  حضرت  موسیٰ  سُند  معبود،  أمۍ  سٕنزٕے  کٔرِو  عبادت۔  تس ﴿یعنی  حضرت  موسیٰ  ہس﴾ روٗدنہٕ  ژیٚتس  سُہ  گوٚو  کوہِ  طورس  پٮ۪ٹھ  معبودس  سٍتۍ  ملاقات  کرنہِ۔  "
  },
  {
    "verse_id": 89,
    "translation": "یِم  احمق  لوٗکھ  چھِنا  وُچھان  کہ  ووٚژھ  چہُنہٕ  یِمن  کانٛہہ  جواباہ  ہیکان  پھیرِتھ  ؤنِتھ،  بیٚیہِ  چھُنہٕ  سُہ  مٲلک  کُنہِ  ضرِرَس  تُہٕندِس  نہ  کُنہِ  نفعس۔"
  },
  {
    "verse_id": 90,
    "translation": "بیٚیہِ  اوس  پٔزِپٲٹھۍ  تِمن  ووٚنمُت  حضرت  موسیٰ  سٕندِ  واپس  یِنہٕ  برونٹھ  ہارون  علیہ  السلامن  کہ  اے  میانہِ  قومہٕ،  توٚہۍ  ٲو  آزماونہٕ  ییٚمِس  ؤژھۍ  سٕندِ  سٍتۍ،  توٚہۍ  پھسیو  گمرٲہی  اندر۔  بے  ش  تُہند  پروردگار  چھُ  حضرت  رحمان،  یہِ  ووٚژھ  چھُنہٕ۔  لہٰذا  کٔرِو  توٚہۍ  مٲنۍ  پٲروی  بیٚیہِ  مٲنِو  میون  حکم۔"
  },
  {
    "verse_id": 91,
    "translation": "تِمَو  دوٚپہس  جواب  أسۍ  روزَو  برابر  أمِس  ؤژھۍ  سٕنز  پرستش  کران  یوٚت  تانۍ  واپس  یِیہِ  اَسہِ  نِشہِ  حضرت  موسیٰ۔  توپتہٕ  آو  واپس  حضرت  موسیٰ۔  قومس  کُن  خطاب  کرنہٕ  پتہٕ  فرموو  تِمَو  ہارون  علیہ  السلام  پیغمبرس۔"
  },
  {
    "verse_id": 92,
    "translation": "حضرت  موسیٰ  ہن  دوٚپ  اے  ہارون،  توٚہۍ  کٔمۍ  چیزن  رٔٹِو  پتھ  مےٚ  نِشہِ  واتنہٕ  نِشہِ،  تۅہیہِ  وُچھے  یوکھ  تِم  گمراہ  سپدان  یعنی  تۅہیہِ  پزِہے  تِم  أتۍ  تھٕے  تراوُنۍ  تہٕ  مےٚ  نِشہِ  واتُن۔  یِمن  سپدِہا  تَمہِ  سٍتۍ  معلوم  اَسہِ  کٔر  یہِ  ناجٲیز  حرکت۔  مےٚ  اوس  تۅہیہِ  ووٚنمُت  کہ ﴿۔۔۔۔۔۔۔۔۔۔۔﴾ یُتھنہٕ  توٚہۍ  پٲروی  کٔرِو  مُفسدن  ہٕنزِ  وَتہِ  ہٕنز،"
  },
  {
    "verse_id": 93,
    "translation": "لہٰذا  کیازِ  کوٚرُوتۅہیہِ  میٲنِس  اَتھ  حکمس  بدل۔"
  },
  {
    "verse_id": 94,
    "translation": "ہارون  علیہ  السلامن  دوٚپُکھ،  بٲے  صٲبا،  مَہ  حض  کرتھپھ  ریشس  تہٕ  مستس  میٲنِس۔  مۅے  رٔٹِتھ  مَہ  لِتھو  مےٚ۔  ذرا  تراو  خشم،  وارٕ  ہ  بوز  کتھ۔  بہٕ  کھوٚژُس  توٚہۍ  ما  دٔپِو  ژےٚ  کوٚرُتھ  تفرقہ  تہٕ  جدٲیی  بنی  اسرٲیلن  منٛز۔  ژےٚ  کوٚرُتھ  نہٕ  کانٛہہ  خیال  میانہِ  کتھہِ  ہُنٛد،  میٲنۍ  کتھ  تھٲوٕتھ  نہٕ  ژیٚتس،  توپتہٕ  سَپُد  حضرت  موسیٰ  متوجہ  سامرِیَس  کُن۔"
  },
  {
    "verse_id": 95,
    "translation": "دوٚپہس،  اے  سامری  چون  معاملہٕ  کیا  چھُ؟  ژےٚ  کُس  وکانہٕ  گۅے،  یِژھ  حرکت  کیازِ  کٔرٕتھ  ژےٚ؟"
  },
  {
    "verse_id": 96,
    "translation": "دوٚپُن  مےٚ  آو  بوزنہٕ  تی،  یِنہٕ  لوٗکن  بوزنہٕ  آو  یعنی  جبریل  امین  ییٚلہِ  حضرت  موسیٰ  ہس  نِشہِ  آو،  سُہ  اوس  تَمہِ  ساعتہٕ  گُرِس  کیٚتھ۔  پس  تُج  مےٚ  اَکھ  میٚژِ  مۅٹھاہ  سوزنہٕ  آمتِس  شخصہٕ  سٕنِد  سوارِ  ہٕندیو  کھۅرو  تلہٕ۔  سۅے  ترٲوٕم  سۅنہٕ  ؤژِھس  منٛز۔  یۅہے  خیالاہ  ووٚتھ  مےٚ  تَمہِ  ساعتہٕ  دِلہٕ  پٮ۪ٹھہٕ۔"
  },
  {
    "verse_id": 97,
    "translation": "حضرت  موسیٰ  ہن  دوٚپُس،  گژھ  چانہِ  حقہٕ  چھُ  اَمُیک  سزا  دنیاہس  اندر  یۅہے  کہ  ییٖتِس  کالس  ژٕہ  زندٕہ  چھُکھ،  ژٕ  آسکھ  ونان  لوٗکن،  دوٗر  روٗزِو  مےٚ  یُتھنہٕ  اَتھہٕ  لٲگِو۔  بیٚیہِ  چھُ  اَمہِ  علاوٕہ  چانہِ  خٲطرٕ  عذابُک  وعداہ  یُس  نہٕ  ڈٔلِتھ  ہیٚکہِ،  یَتھ  نہٕ  ژےٚ  سٍتۍ  بدل  یِیہِ  کرنہٕ،  بیٚیہِ  وُچھ  ژٕہ  بٲطل  معبودس  کُن،  یَس  داڈ  کٔرِتھ  اوسُکھ  ژٕہ  پرستش  کران،  وُچھ  سُہ  زالون  أسۍ،  توپتہٕ  کروس  سوٗر،  سُے  سوٗر  چھَکو  دریاوس  منٛز  پوٗرٕ  پٲٹھۍ،  آبس  سٍتۍ  گژِھہ  سُہ  سوٗر  ییٖرٕہ۔"
  },
  {
    "verse_id": 98,
    "translation": "اے  لوٗکو  تُہُند  معبود  چھُنہٕ  کانٛہہ  تس  ذاتِ  پاکس  ورٲے،  یُس  ورٲے  نہٕ  کانٛہہ  معبوداہ  چھُ،  سُہ  چھُ  پرتھ  چیزس  احاطہٕ  کٔرِتھ  پننہِ  علمہٕ  سٍتۍ۔"
  },
  {
    "verse_id": 99,
    "translation": "یِتھہٕ  پٲٹھۍ  اَسہِ  تۅہیہِ  موسیٰ  علیہ  السلام  سُند  قصہٕ  بیان  کوٚر  یِتھے  پٲٹھۍ  چھِ  أسۍ  تۅہیہِ  بیان  کران  بروٗنٹھِم  حالات  و  واقعات۔  بے  شک  بیٚیہِ  کوٚر  اَسہِ  تۅہیہِ  عطا  یارسول  اللہؐ  پننہِ  طرفہٕ  اَکھ  نصیحت  ناماہ،  قرآن  مجید  یُس  پانہٕ  اَکھ  بوٚڈ  معجزہ  آسنہٕ  سببہٕ  تُہٕندِ  نبوتٕچ  بٔڈ  دلیل  چھےٚ،  سُہ  نصیحت  نامہٕ  چھُ  تِیُتھ۔"
  },
  {
    "verse_id": 100,
    "translation": "یُس  اَکھاہ  بُتھ  پھِرِ  تَمہِ  نِشہِ،  تَمہِ  کین  اعمالن  تعمیل  کرنہٕ  نِشہِ،  پس  بے  شک  سُہ  تُلہِ  قیامتُک  دۅہ  گۅنہن  ہُنٛد  بوٚڈ  بور  یِمن  حنہن  ہٕندِ  شامتہٕ  بڈِس  عذابس  گرفتار  سپدن۔"
  },
  {
    "verse_id": 101,
    "translation": "تتھ  عذابس  منٛز  روزن  ہمیشہِ،  بیٚیہِ  آسہِ  سٮ۪ٹھاہ  یچھ  قیامتُک  دۅہ  یِہُند  بور۔"
  },
  {
    "verse_id": 102,
    "translation": "ییٚمہِ  دۅہ  پھۅکھ  یِیہِ  دِنہٕ  پوغس  منٛز،  بیٚیہِ  سۅمبراووکھ  أسۍ  تَمہِ  دۅہ  نافرمان  أچھ  کاژرِ  کٔرِتھ  گاشہِ  رژھے۔"
  },
  {
    "verse_id": 103,
    "translation": "لۅتہِ  لۅتہِ  کرن  پانہٕ  وٲنۍ  کتھہٕ۔  دپن  توٚہۍ  روٗدِو  نہٕ  قبرن  منٛز  یا  دنیاہس  منٛز  مگر  دۅہ  داہ  مَرٕہ۔"
  },
  {
    "verse_id": 104,
    "translation": "تُہٕندِ  لۅتہِ  لۅتہِ  کتھہٕ  کرنہٕ  سٍتۍ  کیا  سنا  اندِہ،  أسۍ  چھِ  پوٗرٕ  زانان  تِم  کیا  چھِ  ونان  پانہٕ  وٲنۍ۔  ییٚمہِ  ساعتہٕ  تِمَو  اندرٕہ  زیادٕہ  گاٹٕلۍ  ونان  ٲسۍ  تِمن،  توٚہۍ  نا  روٗدِو  نہٕ  دنیاہس  اندر  مگر  اَکھ  دۅہا  ییٚتہِ  کِس  مدتس  کُن  نظر  کٔرِتھ۔"
  },
  {
    "verse_id": 105,
    "translation": "بیٚیہِ  چھِ  پرٛژھان  تۅہیہِ  یارسول  اللہؐ  بعض  لوٗکھ  قیامتُک  حال  بوٗزِتھ  تَمہِ  دۅہ  کیا  بَنہِ  یِمن  کۅہن۔  پس  فرمٲوِیوٗکھ  توٚہۍ  یارسول  اللہؐ،  میون  پروردگار  کرِ  یِمن  ریزٕہ  ریزٕہ،  سوٗر،  توپتہٕ  چھٔکراویکھ  ہواہس  منٛز  پوٗرٕ  پٲٹھۍ۔ "
  },
  {
    "verse_id": 106,
    "translation": "توپتہٕ  کرِ  اَتھ  زمینس  ہموار  مٲداناہ،"
  },
  {
    "verse_id": 107,
    "translation": "یَتھ  منٛز  نہٕ  ژےٚ  لبنے  یی  کانٛہہ  ہجراہ،  نہ  کانٛہہ  تھزراہ،  نہ  کانٛہہ  کھس  وَساہ۔"
  },
  {
    "verse_id": 108,
    "translation": "وُچھکھ  ژٕہ  تمہِ  دۅہ  ہ  سٲری  لوٗکھ  کرن  آلو  دِوُنۍ  سٕندِس  آلوس  پٲروی  اورٕہ  یور  گژھنہٕ  ورٲے  یعنی  پوگس  منٛز  ییٚلہِ  پھۅکھ  دِنہٕ  یِیہِ،  سۅ  آواز  واتہِ  سارِنٕے  قبرن  منٛز،  أتی  ہیٚن  نیرُن  سٲری  لوٗکھ  قبرو  منٛزٕہ۔  تتھ  آوازِ  برونٹہہٕ  کنہِ  ہیٚکہِ  نہٕ  کانٛہہ  تہِ  کُنہِ  قسمُک  ہجراہ  لٲگِتھ۔  بیٚیہِ  آسن  تَمہِ  دۅہ  سارے  کریکہٕ  بیچھمَژٕہ  خداے  رحمان  سٕندِ  خوف  سببہٕ۔  پس  آسکھ  نہٕ  ژٕہ  بوزان  تیٖتہیٚن  لوٗکن  اندر  مگر  لوٚت  لوٚت  کنہٕ  پھِسراے  یا  صرف  کھۅرن  ہٕندِ  پکنُک  صدا۔"
  },
  {
    "verse_id": 109,
    "translation": "تَمہِ  دۅہ  دِیہِ  نہٕ  کانٛہہ  فٲیداہ  کٲنسہِ  أکِس  کٲنسہِ  ہٕنز  سفٲرش  مگر  تٔسۍ  دِیہِ  فٲیدٕہ  یسٕندِ  حقہٕ  حضرت  رحمان  شفاعتُک  اجازت  دِیہِ۔  بیٚیہِ  آسہِ  حضرت  رحمان  رٲضۍ  تِہِندِس  ونہٕ  نس،  کلامس  تس  شخصہٕ  سٕندِ  حقہٕ۔  اَمہِ  اندرٕہ  چھُ  مُراد  باایمان،  تِہِندِ  شفاعتُک  اجازت  یِیہِ  نہٕ  شفاعت  کروُنین۔  تِمن  متعلق  شفاعت  کرُن  آسہِ  پسند  اللہ  تعالیٰ  ہس۔  کٲفرن  تہٕ  مشرکن  شفاعت  کرنُک  یِیہِ  نہٕ  اجازتھٕے  دِنہٕ  کٲنسہِ۔"
  },
  {
    "verse_id": 110,
    "translation": "سُہ  پروردگارِ  رحمان  چھُ  زانان  تہِ  سورُے  یہِ  تِمن  برونٹھہٕ  کنہِ  آسہِ،  بیٚیہِ  یہِ  تِمَو  پتھ  کُن  کوٚرمُت  آسہِ،  لوٗکھ  ہیکن  نہٕ  احاطہٕ  کٔرِتھ  خداے  سٕندِس  علمس۔  "
  },
  {
    "verse_id": 111,
    "translation": "بیٚیہِ  آسن  سٲری  بُتھ  نٔمِتھ  تَمہِ  دۅہ  تس  خدایس  کُن  یُس  زندٕہ  چھُ،  زندٕہ  تھاووُن  چھُ،  بیٚیہِ  آسہِ  ذلیل  تہٕ  ناکام  تَمہِ  دۅہ  سُے  یُس  شرکُک  بور  تُلِتھ  آسہِ۔"
  },
  {
    "verse_id": 112,
    "translation": "بیٚیہِ  ییٚمۍ  رٕژٕ  عملہٕ  کرِمَژٕ  آسن  در  حالتیکہ  سُہ  آسہِ  باایمان،  پس  کھۅژِ  نہٕ  سُہ  نہ  گناہن  ہٕنزِ  زیادتی  تہٕ  نہ  نیکین  ہٕنزِ  کمی۔"
  },
  {
    "verse_id": 113,
    "translation": "یِتھہٕ  پٲٹھۍ  یِم  مضامین  آے  صاف  صاف  بیان  کرنہٕ،  یِتھے  پٲٹھۍ  کوٚر  اسہِ  نٲزل  سورُے  قرآن  مجید  عربی  زیٚوِ  اندر،  بیٚیہِ  کٔرۍ  اَسہِ  تتھ  منٛز  بیان  پھِرۍ  پھِرۍ  وعید  یُتھ  لوٗکھ  کفروشرکہٕ  نِشہِ  نافرمٲنیو  نِشہِ  پتھ  روزن۔  یا  کرِ  یہِ  قرآن  مجید  تُہٕندین  دِلن  اندر  پٲدٕہ  کانٛہہ  شعوراہ  ییٚمہِ  سببہٕ  کُنہِ  نَتہٕ  کُنہِ  وقتہٕ  سپدن  تِم  اسلامس  کُن  مٲیل۔"
  },
  {
    "verse_id": 114,
    "translation": "بس  چھُ  بوٚڈ  تہٕ  تھوٚد  اللہ  تعالیٰ  یُس  حقیقی  بادشاہ  چھُ  ییٚمۍ  یہِ  قرآن  مجید  نٲزل  کوٚر  یَتھ  منٛز  سٮ۪ٹھاہ  نفع  چھُ،  بیٚیہِ  یِتھہٕ  پٲٹھۍ  قرآن  مجید  موجوب  عمل  کرٕنۍ،  تَمہِ  چہ  نصیحتہٕ  ماننہِ  سارِنٕے  مکلفن  پٮ۪ٹھ  فرض  چھُ،  یِتھے  پٲٹھۍ  چھِ  بعض  آداب  قرآن  مجید  کِس  نٲزل  کرنس  متعلق،  یِمن  ہٕندِ  ادا  کرنُک  تۅہیہِ  سٍتۍ  تعلق  چھُ  یارسول  اللہ۔  تِمَو  اندرٕہ  گوٚو،  اَکھ  مَہ  ٲسِو  توٚہۍ  جلدی  کران  قرآن  مجید  سٍتۍ  سٍتۍ  پرنس  اندر  تَمہِ  کہ  وحی  یُک  نزول  ختم  سپدنہٕ  برونہہ،  اَتھ  منٛز  چھُ  تۅہیہِ  پانس  تکلیف،  کیازِ  جبریل  امین  سُند  پرُن،  تُہُند  بوزُن،  توپتہٕ  سُہ  پانہٕ  یُن،  اگر  تۅہیہِ  اندیشہِ  چھُ  کہ  یہِ  ما  روزِنہٕ  مےٚ  یاد،  سۅ  کٲم  ترٲوِو  توٚہۍ  اَسہِ  پٮ۪ٹھ،  توٚہۍ  ٲسِو  تَمہِ  خٲطرٕ  یہِ  دعا  پران۔  توٚہۍٲسِو  دعا  کران،  اے  میانہِ  پروردگارٕ  مےٚ  ہُرراو  علم۔  تتھ  منٛز  آے  یِم  سٲری  مطلب۔"
  },
  {
    "verse_id": 115,
    "translation": "ییٚمہِ  برونٹھ  واریاہ  کال  زیادٕہ  دِژوو  اَسہِ  آدم  علیہ  السلامس  اَکھ  حکماہ  ییٚمہِ  حکمُک  بیان  برونٹھ  پہن  یِیہِ،  تِمن  روٗد  نہٕ  یاد،  تِمن  گٔیہِ  غفلت  تہٕ  بے  احتیٲطی۔  اَسہِ  لوٚب  نہٕ  اَمہِ  حکمہٕ  کِس  اہتمامس  اندر  تِمن  منٛز  پختگی  تہٕ  ثٲبت  قدمی۔  اگر  اَمہِ  اجمالُک  تفصیل  تۅہیہِ  بوزُن  غرض  چھُ۔"
  },
  {
    "verse_id": 116,
    "translation": "تیٚلہِ  پٲوِو  ژیٚتس  سُہ  وقت  ییٚلہِ  اَسہِ  حکم  کوٚر  ملٲیکن  سجدٕہ  دِیِو  آدم  علیہ  السلامس۔  پس  دُیت  تِمَو  سجدٕہ  مگر  دُیت  نہٕ  ابلیسن،  تٔمۍکوٚر  انکار۔"
  },
  {
    "verse_id": 117,
    "translation": "پس  ووٚن  اَسہِ  اے  آدم  پٔزِپٲٹھۍ  یہِ  ابلیس  چھُ  چون  تہٕ  چانہِ  زنانہِ  ہُنٛد  دشمن،  کیازِ  تُہٕندی  وجہ  سٍتۍ  سَپُد  یہِ  مردود،  یُتھنہٕ  وۅنۍ  یہِ  تۅہیہِ  دۅشوُنۍ  ییٚمہِ  جنتہٕ  منٛزٕ  کڈِہ۔  یعنی  یُتھنہٕ  أمۍ  سٕندِ  وَننہٕ  موجوب  تِژھ  کٲماہ  کٔرِو  ییٚمہِ  سببہٕ  جنتہٕ  منٛزٕ  یِیِو  کڈنہٕ۔  ادٕہ  تُلِو  توٚہۍ  دۅشوے  مشقت  تہٕ  تکلیف  معاش  حٲصل  کرنس  اندر،  ییٚتہِ  جنتس  اندر  چھُ  تۅہیہِ  آرام  کہ۔"
  },
  {
    "verse_id": 118,
    "translation": "یَتھ  منٛز  چھَنہٕ  کانٛہہ  بۅچھاہ  ییٚمہِ  سببہٕ  تکلیف  واتِہا  تۅہیہِ،  سۅ  دوٗر  کرنہٕ  خٲطرٕ  کانٛہہ  سامانہ  آسِہا  نہٕ  مہیا،  نہ  چھِو  توٚہۍ  ننگے۔"
  },
  {
    "verse_id": 119,
    "translation": "بیٚیہِ  نہ  چھِو  تریشہِ  ۂتۍ،  نہ  چھِو  نَنِرس  تہٕ  تاپس  منٛز  روزوُنۍ  کیازِجنتس  منٛز  آسہِ  نہٕ  تاپھٕے،  بیٚیہِ  آسن  جنتس  منٛز  مکانات  پرتھ  قسمٕکۍ  موجود۔  اگر  جنتہٕ  منٛزٕ  نیٚبر  دنیاہس  منٛز  توٚہۍ  سوزنہٕ  یِیِو  تَتہِ  آسیو  پرتھ  معاملس  منٛز  مشکلے  تہٕ  مصیبتھٕے۔  یِمہٕ  کتھہٕ  زیرِ  نظر  تھٲوِتھ  روٗزۍ  زِ  ہُشٲری  سان۔"
  },
  {
    "verse_id": 120,
    "translation": "پس  تروو  وَسوَسہِ  شیطانن  تِمن  منٛز۔  دوٚپنس  اے  آدم،  بہٕ  ما  ہاوَے  ژےٚ  سُہ  کُل  ییٚمُیک  پھل  کھیٚنہٕ  سٍتۍ  ہمیشہِ  چھِ  زندٕہ  روزان  بیٚیہِ  چھےٚ  بنان  سۅ  پادشاہت  یۅسہٕ  نہٕ  پرٛانان  چھےٚ  زانٛہہ،  یَتھ  نہٕ  ضعف  و  سُستی  یِوان  چھےٚ۔"
  },
  {
    "verse_id": 121,
    "translation": "پس  کھیوٚو  تِمو  دۅشوٕے  بٲژَو  تمُیک  پھل۔  أتی  نَنیوو  تِمن  دۅشوُنۍ  بدنُک  سُہ  حصہٕ  یَتھ  ستر  چھُ  یِوان  کرنہٕ  یعنی  جنتُک  لباس  آکھ  پانے  بدنہٕ  پٮ۪ٹھہٕ  مُژراونہٕ۔  أتی  ہیٚتِکھ  جنتہٕ  کین  کُلین  ہٕندۍ  پنہٕ  ؤتھٕر  بدنس  پٮ۪ٹھ  لاگٕنۍ،  تِموٕے  سٍتۍ  ہیوٚتُکھ  بدنس  ستر  کرُن۔  بیٚیہِ  کوٚر  آدم  علیہ  السلامن  خداے  سٕندِس  حکمس  اندر  قصور،  پس  کٔرتٔمۍ  غلطی۔"
  },
  {
    "verse_id": 122,
    "translation": "توپتہٕ  ییٚلہِ  تِمَو  معذرت  پیش  کٔر،  اللہ  تعالیٰ  ہن  کٔرۍ  تِم  برگزیدہ  تہٕ  زیادہ  مقبول،  بیٚیہِ  کوٚرنس  توبہٕ  قبول  بیٚیہِ  ہٲونس  وَتھ  پننہِ  رضا  مندی  ہٕنز،  بیٚیہِ  تھووُن  راہِ  راستس  پٮ۪ٹھ  قٲیِم۔  مگر  تَمہِ  کُلیُک  پھل  کھیٚنہٕ  کہ  وجہ۔"
  },
  {
    "verse_id": 123,
    "translation": "اللہ  تعالیٰ  ہن  فرمووُکھ  ؤسِو  دۅشوَے  جنتہٕ  منٛزٕ  زمینس  پٮ۪ٹھ  یَتھ  حالس  اندر  کہ  توٚہۍ  روٗزِو  تَتہِ،  تُہٕندۍ  فرزند  آسن  أڈۍ  اَڈیٚن  ہٕندۍ  دشمن۔  پس  ییٚلہِ  واتہِ  تۅہیہِ  نِشہِ  میون  ہدایت  تہٕ  احکام  پیغمبرن  تہٕ  کتابن  ہٕندِ  ذریعہ۔  پس  یُس  پٲروی  کرِ  میانِس  ہدایتس،  سُہ  وَتہِ  نِشہِ  ڈلہِ  نہٕ،  گمراہ  سپدِنہٕ  دنیاہس  اندر۔  نہ  آسہِ  سُہ  شقی  ٲخرتس  اندر۔"
  },
  {
    "verse_id": 124,
    "translation": "بیٚیہِ  یُس  میانہِ  تَمہِ  نصیحتہٕ  تہٕ  حکمہٕ  نِشہِ  بُتھ  پھِرِ،  پس  آسہِ  تِہِندِ  خٲطرٕ  قیمات  برونٹھ  دنیاہس  تہٕ  قبرِ  منٛز  تنگی  ہٕنز  زندگی۔  بیٚیہِ  تُلون  أسۍ  سُہ  قیامتُک  دۅہ  قبرِ  منٛزٕ  اوٚن  تہٕ  اعمیٰ۔"
  },
  {
    "verse_id": 125,
    "translation": "دَپہِ  سُہ  تعجب  کِنۍ،  پروردگارا،  بہٕ  کیازِ  تُلتھس  ژےٚ  اوٚن،  بہٕ  ہے  اوسُس  دنیاہس  اندر  گاشدار۔"
  },
  {
    "verse_id": 126,
    "translation": "اللہ  تعالیٰ  فرماویٚس،  یِتھے  پٲٹھۍ  کیا  واژاے  ژےٚ  نِشہِ  انبیأ  ٮ۪  علماہن  ہٕندِ  واسطہ  سٲنۍ  آیات  تہٕ  احکام،  ژےٚ  مٔشرٲوِتھ  تِم،  تِمن  ہُنٛد  کوٚرُتھ  نہٕ  کانٛہہ  خیال،  تِتھے  پٲٹھۍ  کیا  یِکھ  ژٕہ  تہِ  اَز  مٔشراونہٕ،  چون  یِیہِ  نہٕ  کانٛہہ  خیال  کرنہٕ۔"
  },
  {
    "verse_id": 127,
    "translation": "یِتھہٕ  پٲٹھۍ  یہِ  سزا  عملہِ  منٲسب  آو  دِنہٕ،  یِتھے  پٲٹھۍ  دِمَو  أسۍ  سزا  پرتھ  زیادتی  کروُنِس  یُس  نہٕ  پژھ  تہٕ  یقین  کرِ  پننِس  پروردگارسٕندین  آیاتن۔  ٲخرتُک  عذاب  چھُ  سٮ۪ٹھاہ  سخت  تہٕ  سٮ۪ٹھاہ  پوشہِ  وُن،  تتھ  چھُنہٕ  نہایتھٕے  کُنہِ۔  ٲخرت  کہ  عذاب  نِشہِ  بچنٕچ  گژِھہ  سٮ۪ٹھاہ  کوشش  کرٕنۍ۔"
  },
  {
    "verse_id": 128,
    "translation": "یِم  بُتھ  پھِروُنۍ  تہٕ  اعراض  کروُنۍ،  یِم  اعراض  کرنس  پٮ۪ٹھ  ڈاڈ  کٔرِتھ  چھِ،  کیا  یِن  ہٲو  نا  وَتھ  ییٚمہِ  کتھہِ  کہ  اَسہِ  کٲژاہ  جمٲعژ  چھےٚ  یِمن  برونٹھ  ہلاک  کرِ  مَژٕہ،  یِمے  اعراض  کرنہٕ  مۅکھہٕ۔  وُنۍ  کیٚنس  تہِ  چھِ  یِم  پکان  تہٕ  اورٕ  یور  کران  تِہٕنزو  واریاہو  جایَو  کِنۍ  شہرِ  شامس  کُن  گژھنہٕ  یِنہٕ  کہ  وقتہٕ،  کیازِ  تِہٕنزِ  یِمہٕ  لَرِ  جایہِ  آسہٕ  مکہ  کیٚن  لوٗکن  وَتہِ  منٛز  یِوان۔  پٔزِپٲٹھۍ  اَتھ  اَمرِ  مذکورس  اندر  تہِ  چھےٚ  اکھ  فہم  تہٕ  عقلہِ  والین  ہٕندِ  خٲطرٕ  کٲفی  دلیلہٕ  خدایس  نِشہِ  اعراض  کِس  مذموم  تہٕ  ناپسند  آسنس  پٮ۪ٹھ  موجود۔"
  },
  {
    "verse_id": 129,
    "translation": "بیٚیہِ  ہرگاہ  نے  تُہٕندِس  پروردگار  سٕندِ  طرفہٕ  اَکھ  کتھاہ  بیان  کرنہٕ  آسِہا  آمٕژ،  سۅ  گٔیہِ  یٔہے  کتھ  کہ  بعض  مصلحتن  ہٕندِ  مۅکھہٕ  یِیہِ  نافرمانن  مہلت  دِنہٕ۔  بیٚیہِ  نے  پرتھ  کامہِ  ہُنٛد  وقت  مقرر  کرنہٕ  آسِہا  آمُت،  یِمن  نافرمانن  یِیہِ  ہا  لٲزمی  طور  ضرور  عذاب  کرنہٕ  دنیاسٕے  اندر  مگر  سُہ  وقت  چھُ  مقرر  کرنہٕ  آمُت،  سُہ  گوٚو  قیامتُک  دۅہ۔  وۅنۍ  ییٚلہِ  عذابُک  واتُن  یقینی  چھُ  لہٰذا۔"
  },
  {
    "verse_id": 130,
    "translation": "پس  کٔرِو  توٚہۍ  دشمنن  ہٕنزن  کفرآمیز  کتھن  پٮ۪ٹھ  صبر،  بیٚیہِ  یۅسہٕ  تۅہیہِ  خداے  سٕندِ  خٲطرٕ  تِمن  پٮ۪ٹھ  ژکھ  کھسان  چھےٚ  تِمن  پٮ۪ٹھ  عذابس  اندر  درنگی  سپدنہٕ  مۅکھہٕ  اضطراب  پٲدٕہ  سپدان  چھُ،  سُہ  اضطراب  ترٲوِو،  توٚہۍ  سپدِو  متوجہ  پننِس  یادس  کُن،  پننِس  پروردگار  سُنٛد  حمدوثناء  ٲسِو  دپان۔  تسبیح  و  تقدیس  ٲسِو  کران  یَتھ  منٛز  نٮ۪ماز  تہِ  شٲمل  سپٕز  آفتاب  کھسنہٕ  برونٹھ،  سۅ  گٔیہِ  صبح  نٮ۪ماز،  بیٚیہِ  آفتاب  لوسنہٕ  برونٹھ،  تتھ  منٛز  یِیہِ  پیٚشِن  نٮ۪ماز  تہٕ  دِگر  نٮ۪ماز،  بیٚیہِ  رٲژ  ہٕندیٚو  وقتو  منٛزٕ  تہِ  ٲسِو  تسبیح  پران،  تتھ  منٛز  سپٕز  شٲمل  شام  نٮ۪ماز  تہٕ  خفتن  نٮ۪ماز،  بیٚیہِ  دۅہ  کِس  گۅڈس  تہٕ  اندس  منٛز  تہِ  ٲسِو  تسبیح  پران  تااینکہ  اَتھ  پٮ۪ٹھ  یُس  ثواب  تۅہیہِ  حاصل  سپدِ  تَمہِ  سٍتۍ  ٲسِو  توٚہۍ  خۅش  سپدان۔  غرض  کہ  توٚہۍ  کٔرِوپننِس  معبودِ  برحقس  کُن  پوٗرٕ  توجہ،  دشمنن  ہٕنز  فکر  مَہ  کٔرِو۔"
  },
  {
    "verse_id": 131,
    "translation": "بیٚیہِ  مَہ  حض  زیٹھرٲوِو  توٚہۍ  پنٕنۍ  نظر  تتھ  مالس  کُن  ییٚمہِ  مالہٕ  سٍتۍ  فٲیدٕہ  تُلناوۍ  اَسہِ  کٲفرو  اندرٕ  مختلف  قسمٕکۍ  لوٗکھ  مثلاً  یہوٗد  و  نصاریٰ  بیٚیہِ  مشرکین۔  یُس  مال  چھُ  دنیا  چہ  زندگی  ہٕنز  ناپایدار  پھُلیاہ  یُتھ  أسۍ  اَمہِ  سٍتۍ  کرو  تِمن  آزمٲیش۔  تۅہیہِ  یہِ  دیتمُت  چھُ  پنٕنۍ  پروردگارن  تہِ  چھُ  سٮ۪ٹھاہ  بہتر  تہٕ  پوشہِ  وُن۔"
  },
  {
    "verse_id": 132,
    "translation": "بیٚیہِ  کٔرِو  توٚہۍ  حکم  پننین  گرِکیٚن  پننِس  اُمتس  نٮ۪ماز  پرنُک،  پانہٕ  تہِ  کٔرِو  نٮ۪مازِ  پٮ۪ٹھ  استقامت،  یِمہٕ  کامہِ  چھےٚ  زیادٕھ  توجہس  قٲبل۔  أسۍ  چھِنہٕ  تۅہیہِ  دپان  یا  تۅہیہِ  ورٲے  باقی  لوٗکن  دپان  تیوٗت  معاش  تہٕ  رزق  کماوُن  یُس  مانع  سپدِ  ضروری  طاعاتن  نہ  عباداتن،  رزق  تہٕ  معاش  کرو  أسۍ  تۅہیہِ  بیٚیہِ  تۅہیہِ  ورٲے  بیٚیَن  عطا  یعنی  مقصود  اصلی  چھُنہٕ  رزق  کماوُن  تہٕ  معاش  کماوُن  بلکہ  چھُ  مقصود  اصلی  دین  تہٕ  اطاعت  باری  تعالیٰ  کرٕنۍ۔  مال  زینہٕ  نُک  تہٕ  رزق  کماونُک  چھُ  اجازت  تتھ  حدس  تانۍ  ییٚمہِ  سٍتۍ  ضروری  اطاعتس  تہٕ  عبادتس  فتور  یِیہِ  نہٕ۔  رُت  انجام  چھُ  پرہیزگارن  ہُنٛد۔"
  },
  {
    "verse_id": 133,
    "translation": "بیٚیہِ  چھِ  ونان  اعراض  کروُنۍ  لوٗکھ  یہِ  پیغمبر  کیازِ  چھُنہٕ  اَسہِ  نِشہِ  انان  کانٛہہ  نِشاناہ  پننہِ  نبوتُک  پننِس  پروردگارس  نِشہِ۔  کیا  تِمن  نِشہِ  ووت  نا  بیان  تِمن  مضمونن  ہُنٛد  یِم  بروٗنٹھِمین  کتابن  منٛز  ٲسۍ  قرآن  مجیدس  متعلق۔"
  },
  {
    "verse_id": 134,
    "translation": "بیٚیہِ  ہرگاہ  أسۍ  تِم  گالہوکھ  کُنہِ  عذابہٕ  سٍتۍ  قرآن  مجید  نٲزل  کرنہٕ  برونٹھُے،  ضرور  ونہٕ  ہن  تِم  اے  سانہِ  پروردگارٕ،  ژےٚ  کونہٕ  سوٗزتھن  اَسہِ  کُن  کانٛہہ  پیغمبراہ  تااینکہ  أسۍ  کرہَو  پٲروی  چانین  حکمن  ذلیل  و  رسوا  گژھنہٕ  برونٹھُے  تہِ  وننٕچ  تھاووکھ  نہٕ  أسۍ  گنجٲیشی  اگر  تِم  وَنن  سُہ  عذاب  کرسَپدِ  واقع۔"
  },
  {
    "verse_id": 135,
    "translation": "توٚہۍ  فرمٲوِیوٗکھ  یارسول  اللہؐ،  أسۍ  سٲری  چھِ  پیاران،  کینٛہہ  کالاہ  پیٲرِو  توٚہۍ  تہِ،  تۅہیہِ  تگہِ  پانے  زانُن  سیٚزِ  وَتہِ  ہٕندۍ  لوٗکھ  کم  چھِ،  بیٚیہِ  کم  چھِ  منزلِ  مقصودس  واتہٕ  وُنۍ۔"
  }
]