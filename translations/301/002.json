[
  {
    "verse_id": 1,
    "translation": "یِم  گٔے  حروفِ  مقطعات  یِمن  ہُند  معنی  زانہِ  پانہٕ  پروردِگار۔"
  },
  {
    "verse_id": 2,
    "translation": "یہِ  بٔڈ  کتاب  یعنی  قرآنِ  مجید  یُس  چُھ،  کانہہ  شک  چُھنہٕ  اتھ  اندر۔  امِہ  کِس  کلامِ  الہٰی  آسنس  اندر،  یہِ  چُھ  بوٚڈ  ہِدایت  خدایس  کھۅژوٕنین  ہٕندِ  خٲطرٕ۔"
  },
  {
    "verse_id": 3,
    "translation": "تِم  خدایس  کھوژوٕنۍ  بندٕہ  گٔے  تِمے  یِم  پژھ  تہٕ  یقین  چھِ  کران  تِمن  چیزن  یِم  نہٕ  تِمو  وُچھمٕتی  چھِ۔  یعنی  یِم  چیز  تِہٕندیو  حواسو  تہٕ  عقلہِ  نِشہِ  پوٗشیدٕہ  چھ۔  صِرف  چھِ  خدا  تہٕ  پیغمبر  سٕندِ  فرماونہٕ  سٍتۍ  تِمن  چیزن  پژھ  کران  تہٕ  تِمن  صحیح  تہٕ  درُست  مانان۔  تِم  چیز  گٔے  خدا۔  ملٲیِک۔  قیامت۔  جنت  تہٕ  جہنم  یعنی  یِم  لوٗکھ  خدایس  کھوژان  چھِ  تِمن  چُھ  یہِ  قرآنِ  مجید  وتھ  ہاوان  کیازِ  یُس  اکھاہ  پننِس  خدایس  کھوژان  آسہِ  تس  چھےفکر  تہٕ  تلاش  آسان  تِمن  کامین  ہٕںٛز  یِمہٕ  کامہِ  خدایس  پسند  چھےٚ۔  بیٚیہِ  یِمن  کامین  پیٚٹھ  سُہ  بیزار  چُھ  تِمن  چھےٚ  فِکر  آسان  خداے  سٕنٛز  اِطاعت  کرنٕچ۔  تِہٕندِ  معصیت  تہٕ  نافرمٲنی  نِشہِ  پتھ  روزنٕچ۔  یِمن  نافرمانن  ہٕندین  دِلن  منٛز  خداے  سُند  خوف  آسہِ  نہٕ  تِمن  چُھنہٕ  اِطاعت  تہٕ  معصیتُک  کینہہ  اندیشہ  تہٕ  فِکر۔  امہِ  أندرٕہ  سپُد  معلوٗم  یِم  لوٗکھ  یِمن  پوٗشیدٕہ  چیزن  پژھ  آسن  نہٕ  کران  تِم  چھِ  ہِدایت  نِشہِ  محروم،  بیٚیہِ  گٔے  خدایس  کھوژوٕنۍ  تِم  لوٗکھ  یِم  برپا  قٲیِم  چھِ  تھاوان  ہمیشہ  نماز  پانژھ  تمہِ  کیو  حقوقو  تہٕ  شرطو  تہٕ  آدابو  دسان۔  وقتٕچ  پابندی  سان،  بیٚیہِ  گٔے  خدایس  کھوژوٕنۍ  تِم  لوٗکھ  یِم  تمہِ  مالہٕ  أندرٕہ  یُس  اسی  تِمن  عطا  کوٚرمُت  چُھ  آسن  خرٕچ  کران۔  اہل  وعیالس  تہٕ  ٲشناون  تہٕ  ہمساین  تہٕ  مُستحِقن  پیٚٹھ۔"
  },
  {
    "verse_id": 4,
    "translation": "بیٚیہِ  گٔے  خدایس  کھوژوٕنۍ  تِمے  لوٗکھ  یِم  پژھ  چھِ  کران  تتھ  کتابہِ  یۅسہِ  تۅہیہِ  کُن  نٲزِل  آیہِ  کرنہٕ۔  بیٚیہِ  تِمن  کتابن  پیٚٹھ  یِم  تۅہیہِ  برونٹھ  نٲزِل  آیہِ  کرنہٕ  بروںٹھمین  پیغمبرن  پیٚٹھ۔  ایمان  چھِ  ونان  پوٚز  گٕنزرنس۔  یِمہٕ  کتابہٕ  اللہ  تعالیٰ  ہن  حضراتِ  مُرسلینن  پیٚٹھ  نٲزِل  کرِ  مژٕ  چھےٚ۔  تورات  و اِنجیل  و زبور  و صحف  تِمہٕ  سارے  کتابہٕ  چھےٚ  پزٕ۔  تِمن  کتابن  ہٕںٛز  پژھ  آسٕنۍ  چھےٚ  شرطِ  ایمان۔  پتھ  روٗز  عمل  کرٕنۍ  سۅ  چھےٚ  صِرف  قرآنِ  مجیدس  پیٚٹھ  کرٕنۍ۔  کیازِ  تِم  سارے  کتابہٕ  چھےٚ  قرآنِ  مجیدس  سٍتۍ  منسوخ  تہٕ  قٲبلِ  عمل  قرار  دِنہٕ  آمژٕ،  بیٚیہِ  یِم  ٲخرتس  تہِ  چھِ  پوٗرٕہ  پژھ  کران۔  امہِ  پتہٕ  چُھ  بیاکھ  عالماہ۔  یتھ  عالمس  ٲخرت  ونان  چھِ۔  تتھ  عالمس  اندر  کرِ  اللہ  تعالیٰ  بدکارن  نافرمانن  عذابس  تہٕ  سزاہس  گرفتار۔  تتھ  عالمس  منٛز  ییہِ  باایمانن  جنت  تہٕ  جنتٕچہِ  نعمژٕ  عطا  کرنہٕ۔"
  },
  {
    "verse_id": 5,
    "translation": "یِمے  لوٗکھ  چھِ  پننِس  پروردِگار  سٕنٛزِ  تتھ  وتہِ  پیٚٹھ  یۅسہٕ  تِمن  تِہٕندِ  طرفہٕ  ہاونہٕ  آیہِ،  بیٚیہِ  چھِ  یِمے  لوٗکھ  رستگار  تہٕ  کامیاب  ﴿یِم  ژور  آیات  چھ،  باایمانن  ہٕندِس  مدحس  اندر  بیان  کرنہٕ  آمٕتۍ﴾  یِمو  زیٚوِ  سٍتۍ  تہٕ  دِلہٕ  سٍتۍ  قرآنِ  مجیدس  تہٕ  دینِ  اِسلامس  ایمان  اوٚن۔  امہِ  پتہٕ  چُھ  بیان  تِمن  لوٗکن  ہُند  یِمو  بہ  دل  وزبان  اِنکار  کوٚر۔"
  },
  {
    "verse_id": 6,
    "translation": "بیشک  یِمو  لوٗکو  اِنکار  کوٚر،  برابری  چھو  یِہٕندِ  خٲطرٕ،  توٚہۍ  کٔرِو  یِمن  بیم  یا  نہ  کٔرِیوکھ  یِم  زانہہ  ایمان  انن  نہٕ  کیازِ۔"
  },
  {
    "verse_id": 7,
    "translation": "خداین  چھےٚ  مہر  کٔرمٕژ  یِہٕندین  دِلن  یِہٕندین  کنن  پیٚٹھ،  بیٚیہِ  چُھ  تِہٕنٛزن  أچھن  پیٚٹھ  ٹھوٚر  تمہِ  کِنۍ  چَھنہٕ  پٔز  کتھ  یِمن  فکرِ  تران،  تِہٕندِ  خٲطرٕ  چُھ  بوٚڈ  عذاب،  سُہ  گوو  نارِ  جہنم۔  امہِ  پتہٕ  چُھ  اللہ  تعالیٰ  فرماوان  تُرواہ  آیات  کریمہ  مُنافِقن  ہٕندِس  مذمتس  اندر  یِمن  ہُند  ظٲہِر  اکھ  آسہِ  بٲطِن  اکھ۔  یِمن  ہٕںٛز  زیٚو  اکھ  آسہِ  دِل  بیاکھ  کیازِ  تِمن  ہُند  شر  چُھ  سیٹھاہ  بیٚین  ہٕندِ  کھۅتہٕ۔"
  },
  {
    "verse_id": 8,
    "translation": "بیٚیہِ  چھِ  کینہہ  لوٗکھ  یِم  زیٚوِ  سٍتۍ  ونان  چھِ  اسہِ  کٔر  پژھ  خدایس  بیٚیہِ  پٔتمِس  دۅہس  یعنی  قیامتس،  حالانکہ  ہرگِز  چھِنہٕ  تِم  پژھ  کروٕنۍ  دِل  سٍتۍ  خدایس  تہٕ  قیامت  کِس  دۅہس۔"
  },
  {
    "verse_id": 9,
    "translation": "پننہِ  خیالہٕ  چھِ  تِم  دوکھہٕ  بٲزی  کران  خدایس  تہٕ  باایمانن  سٍتۍ،  لیکن  درحقیقت  چھِنہٕ  تِم  دوکھہٕ  دِوان  مگر  پٲنۍ  پانس  مگر  باسان  تہٕ  ژینان  چھِنہٕ  تِم،  امیُک  شعور  چُھنہٕ  تِمن۔"
  },
  {
    "verse_id": 10,
    "translation": "تِہٕندین  دِلن  اندر  چُھ  بوٚڈ  مرض۔  نفاقُک  مرض  دینِ  اِسلام  نِشہِ  نفرتُک  مرض  حسدُک  مرض  بیٚیہِ  عنادُک  مرض۔  یِم  مرض  ٲسۍ  تِمن  برونٹھٕے۔  وۅنۍ  سپُد  قرآنِ  مجید  نٲزِل۔  اِسلامس  دیُت  اللہ  تعالیٰ  ہن  عزت  وشوکت۔  بیٚیہِ  سپٕز  روزبروز  اہلِ  اِسلامن  ترقی۔  یِم  چیز  وُچھِتھ  سپٕز  تِہٕندِس  مرضس  اندر  زیادتی۔  پس  کٔرٕکھ  اللہ  تعالیٰ  ہن  زیادتی  تتھ  مرضس  اندر،  بیٚیہِ  چُھ  تِہٕندِی  خٲطرٕ  ٲخرتس  اندر  کڈُر  عذاب،  امی  مۅکھہٕ  کہ  تِم  ٲسۍ  اپُز  ونان،  بٔلۍ  ونان  آمنا  باللہ۔"
  },
  {
    "verse_id": 11,
    "translation": "ییٚلہِ  وننہٕ  چُھ  یِوان  تِمن  فساد  مہ  تُلِو  مُنافِقت  تہٕ  نافرمٲنی  کرنہٕ  سٍتۍ،  دپان  چھِ  تِم  کہ،  أسۍ  چھِنہٕ  مگر  معاملاتن  سنبھال  وٕنۍ  تہٕ  اِصلاح  کروٕنۍ  یُتھ  حالات  درُست  گژھن۔  اللہ  تعالیٰ  چُھ  فرماوان۔"
  },
  {
    "verse_id": 12,
    "translation": "وارٕہ  بوٗزِو  اے  بوزوٕنیو  تِمے  چھِ  فی  الحقیقت  تبٲہی  تہٕ  فساد  کروٕنۍ،  لیکن  تِمن  چُھنہٕ  تمیُک  شعور۔"
  },
  {
    "verse_id": 13,
    "translation": "یِتھے  پٲٹھۍ  ییٚلہِ  وننہٕ  چُھ  یِوان  تِمن  مُنافِقن  ایمان  أنِو،  پژھ  کٔرِو  خدا  وپیغمبرِ  خدایس  تِتھہٕ  پٲٹھۍ  یِتھہٕ  پٲٹھۍ  ساروٕے  لوٗکو  ایمان  اوٚن  تہٕ  پژھ  کٔر،  دپنہِ  چھِ  لگان  کیاہ  أسۍ  انوٕہ  ایمان  تِتھہٕ  پٲٹھۍ  یِتھہٕ  پٲٹھۍ  یِمو  بےعقلو  ایمان  اوٚن۔  اللہ  تعالیٰ  چُھ  فرماوان،  خبردار  روٗزِو  وارٕہ  بوٗزِو  اے  بوزوٕنیو۔  پٔزۍ  پٲٹھۍ  یِمے  چھِ  فی  الحقیقت  بے  عقل  تہٕ  بے  وقوف  مگر  تِمن  چھنہٕ  پنٕنۍ  بے  وقوفی  زانٕنۍ  تگان"
  },
  {
    "verse_id": 14,
    "translation": "بیٚیہِ  یٚلہِ  یِم  مُنافِق  چھِ  سمکھان  ملاقات  کران  باایمانن  سٍتۍ  تِمن  چھِ  ونان  ہلِہ  زیٚوِ  سٍتۍ  اسہِ  اوٚن  ایمان،  تمہِ  پتہٕ  ییٚلہِ  واتان  چھِ  خلوتس  اندر  پننین  شیطانن  نِش  یعنی  پننین  شریر  سردارن  تہٕ  زِٹھیٚن  نِش  تِمن  چھِ  ونان  بیشک  أسۍ  چھِ  تۅہِی  سٍتۍ  دِلہٕ  کِنۍ،  أسۍ  چھِنہ  باایمانن  آمنا  وننہٕ  سٍتۍ  اکھ  ٹھٹھاہ  تہٕ  مخولاہ  کران۔  اللہ  تعالیٰ  چُھ  فرماوان۔"
  },
  {
    "verse_id": 15,
    "translation": "اللہ  تعالیٰ  تہِ  چُھ  تِمن  ٹھٹھہٕ  کران۔  تہِ  گووو  یی  زِ  ڈیجرچھُکھ  تراوان،  مہلت  چُھکھ  دِوان  تِم  چھِ  پننہِ  سرکشی  اندر  أنین  ہٕندۍ  پٲٹھۍ  تھپہٕ  دِوان۔"
  },
  {
    "verse_id": 16,
    "translation": "یِمے  گٔے  تِم  یِمو  موٚلۍ  ہیٚژ  گُمرٲہی  ہدایتس،  پس  کانہہ  نفع  تہٕ  فٲیدٕہ  دیُت  نہٕ  تہٕندۍ  تجارتن۔  بیٚیہِ  ٲسۍ  نہٕ  تِم  وتھ  لبہٕ  وٕنۍ۔  پٔزِس  کُن  آیہِ  نہٕ  تِمن  کانہہ  اتھاہ  وتھاہ۔"
  },
  {
    "verse_id": 17,
    "translation": "تِہٕںٛز  مِثال  چھےٚ  تس  شخصہٕ  سٕنٛز  ہِش  ییٚمۍ  زول  تہٕ  پرزلوواکھ  ناراہ،  ادٕہ  ییٚلہِ  تٔمۍ  نارن  روشن  کوٚر  تہِ  یہِ  تتھ  أندۍ  پٔکۍ  اوس،  ژھیٚتہٕ  کوٚر  اللہ  تعالیٰ  ہن  تِہُند  نور  تہٕ  روشنی،  بیٚیہِ  ترٲوِنۍ  تِم  یِم  أمِس  نار  زالہٕ  وٕنِس  سٍتۍ  ٲسۍ  انہِ  گٹن  اندر  کہ  بوزنے  اوسُکھ  نہٕ  یِوان  کینہہ۔  یِتھہٕ  پٲٹھۍ  یِہ  شخص  بیٚیہِ  یِم  تس  سٍتۍ  ٲسۍ  روشنی  حٲصِل  سپدِتھ  انہِ  گٹہِ  منٛز  گرفتار  سپُد  مٕتۍ  یِتھے  پٲٹھۍ  سپٕدۍ  مُنافِق  پوٚز  تہٕ  واضح  تہٕ  روشن  سپدنہٕ  پتہٕ  ضلالت  وگُمرٲہی  ہٕںٛزِ  تاریکی  منٛز  گرفتار۔  یِتھہٕ  پٲٹھۍ  تِہٕںٛزٕہ  أچھ  تہٕ  کن  تہٕنززیٚوٕہ  بیکار  سپٕدۍ۔  یِتھے  پٲٹھۍ  سپٕز  یِمن  مُنافِقن  ہٕںٛز  حالت۔"
  },
  {
    "verse_id": 18,
    "translation": "زٔرۍ  چھِ  تِم  پوٚز  بوزنہٕ  نِشہِ،  کٔلۍ  چھِ  تِم  پٔزِس  اِقرار  کرنہٕ  ںِشہِ،  أنۍ  چھِ  تِم  پوٚز  وُچھنہٕ  نِشہ۔  پس  پھیرن  تہٕ  رجوع  کرن  نہٕ  تِم  یِمو  حالتو  نِشہِ۔"
  },
  {
    "verse_id": 19,
    "translation": "نتہٕ  چھےٚ  یِمن  مُنافِقن  ہٕںٛز  مِثال  تمہِ  رودٕچ  یُس  آسمان  کہ  طرفہٕ  یِوان  آسہِ۔  تتھ  اندر  آسن  انہِ  گٹہٕ  تہٕ  گگرایہِ  تہٕ  وُزملہٕ۔  تتھ  روٗدس  منٛز  آسہِ  پکان  لوٗکن  ہٕںٛز  اکھ  جماعتھاہ،  تِمے  لوٗکھ  آسن  پننہِ  اوٚنگجہِ  زورٕہ  واتناوان  پننین  کنن  اندر  ترٹن  ہٕندِ  مۅکھہٕ  موت  کہِ  بیمہٕ،  تِم  چھِ  پننہِ  خیالہٕ  موتہٕ  نِشہِ  بچنٕکۍ  تدبیر  کران  مگر  اللہ  تعالیٰ  کوٚت  چھڈِہ  تِمن۔  اللہ  تعالیٰ  چُھ  کٲفرن  تہٕ  نافرمانن  پرتھ  طرفہٕ  احاطہ  کٔرِتھ،  تس  نِشہِ  ہیٚکن  نہٕ  تِم  کُن  گٔژِھتھ۔"
  },
  {
    "verse_id": 20,
    "translation": "وُزٕہ  ملن  ہٕنٛز  چھےٚ  یہِ  حالت  کہ  خیال  چُھ  گژھان  تِمن  وُزٕہ  ملن  ہٕندِ  گاشہِ  سٍتۍ  ما  پیٚیہِ  أنیو  تِہٕںٛزن  أچھن،  ییٚمہِ  ییٚمہِ  ساتہٕ  وُزملن  ہٕںٛز  روشنی  تِمن  پیٚٹھ  پیٚوان  چھےٚ  تِم  چھِ  تمہِ  کِس  گاشس  منٛز  پکُن  ہیٚوان،  توپتہٕ  ییٚلہِ  تِمن  پیٚٹھ  تاریکی  تہٕ  انہِ  گٹہٕ  چھےٚ  سپدان  وۅدٕنۍ  چھِ  روٗزِتھ  گژھان،  اللہ  تعالیٰ  ہرگاہ  یژِھہ  ہا  کامن  کرِہا  تِہٕندِ  بونُک  طاقت،  بیٚیہِ  وُچھنُک  طاقت،  نہ  روزہنکھ  کن  کُنہِ،  نہ  روزہنکھ  أچھ  کُنہِ،  بیشک  اللہ  تعالیٰ  ہس  چھےٚ  پرتھ  کُنہِ  چیزس  پیٚٹھ  قدرت۔  یِم  لوٗکھ  اتھ  رودٕہ  گٹہٕ  کارس  منٛز  پکہٕ  وٕنۍ  ٲسۍ،  یِتھہٕ  پٲٹھۍ  گرِ  پکان  ٲسۍ۔  یِتھہٕ  پٲٹھۍ  گرِ  روزِتھ  گژھان  ٲسۍ۔  یِتھے  پٲٹھۍ  چھِ  یِم  مُنافِق  اکہِ  ساتہٕ  ییٚلہِ  وُچھان  چھِ  نور  اِسلامُک  ظہور  روزبروز  ترقی۔  تِم  لوٗکھ  چھِ  مٲیِل  سپدُن  یژھان،  تمہِ  ساتہٕ  خود  غرضین  ہٕںٛز  تاریکی  حایل  سپدان  چھکھ۔  أتی  چھکھ  ٹھوٗنٹھ  لاگان  پٔزِس  کُن  اننہ  نِشہِ  چھِ  پتھ  ژلان۔  اوٚتانۍ  سپُد  تریٚشوٕنۍ  جماعتن  ہُند  حال  بیان۔  امہِ  پتہٕ  چُھ  سارنٕے  لوٗکن  خطاب  کٔرِتھ  بیان  یِوان  کرنہٕ  سُہ  مضمون  ییٚمہِ  خٲطرٕ  یہِ  مُقدس  کتاب  قرآنِ  مجید  نٲزِل  آو  کرنہٕ۔"
  },
  {
    "verse_id": 21,
    "translation": "ہا  لوٗکو  عبادت  تہٕ  پرستِش  کٔرِو  پننِس  پروردِگار  سٕنٛز  ییٚمۍ  توٚہۍ  پٲدٕہ  کٔرنو۔  بیٚیہِ  ییٚمۍ  پٲدٕہ  کٔرۍ  تِم  سٲرِی  لوٗکھ  یِم  تۅہیہِ  بروںٹھ  ٲسۍ۔  یُتھ  توٚہۍ  بٔچِو  تہٕ  محفوظ  روزِو  جہنم  کہِ  عذاب  نِش  سُہ  گوو  سُے  پروردِگار۔  "
  },
  {
    "verse_id": 22,
    "translation": "ییٚمۍ  تُہٕندِ  خٲطرٕ  زمین  وتھرُناہ  بیٚیہِ  کوٚرُن  آسمان  امہِ  زمینُک  پشاہ،  بیٚیہِ  ییٚمۍ  پروردِگارن  آسمان  کہِ  طرفہٕ  تروو  اتھ  زمینس  پیٚٹھ  روٗداہ،  توپتہٕ  کھٲرِنۍ  امہِ  زمین  منٛزٕہ  امہِ  آبہٕ  سٍتۍ  میٚوٕہ  جات  تُہٕندِ  کھیٚنہٕ  خٲطرٕ،  پس  مہ  ٹھہرٲوِو  توٚہۍ  اے  لوٗکو  معبودِ  برحقس  مُقابل  کُنہِ  قسمُک  شریک  زٲنِتھ  کٔرِتھ  یعنی  یہِ  کتھ  زٲنِتھ  کہ  یِمہٕ  کامہِ  کروُن  چُھنہٕ  تس  ورٲے  کانہہ  تہِ۔"
  },
  {
    "verse_id": 23,
    "translation": "وۅنۍ  ہرگاہ  تۅہیہِ  شک  تہٕ  شُبہٕ  چُھو  تتھ  کتابہٕ  اندر  یۅسہٕ  اسہِ  نٲزِل  کٔر  پننِس  بندے  خاصس  پیٚٹھ  یعنی  حضرتِ  مُحمدؐ  اُمیس  پیٚٹھ۔  یہِ  ما  چُھ  تِمو  پانے  ٹھہروومُت،  تیٚلہِ  أنِتو  توٚہۍ  تہِ  کانہہ  سوراہ  تیار  کٔرِتھ  یِتھسٕے  کٲنسہِ  شخصس  نِشہِ  یُس  اُمی  آسہِ،  ییٚمۍ  نہٕ  کینہہ  تہِ  پوٚرمُت  آسہِ،  بیٚیہِ  دِی  تو  توٚہۍ  ناد  تِمن  سارنٕے  یِم  تۅہیہِ  مددگٲری  خٲطرٕ  سمنو  یا  مٔنگِو  پننین  معبودانِ  بٲطِلن  معبودِ  برحقس  ورٲے  چھِوہے  توٚہۍ  پوٚز  ونہٕ  وٕنۍیتھ  کتھہِ  اندر  کہ  یہِ  کیاہ  چُھ  کلامِ  بشر۔"
  },
  {
    "verse_id": 24,
    "translation": "پس  ہرگاہ  توٚہۍ  ہیٚکِو  نہٕ  اتھ  قرآنِ  مجیدس  ہِیٚو  کلاماہ  پیش  کٔرِتھ،  ہیٚکِو  نہٕ  زانہہ  پیش  کٔرِتھ  قیا  متس  تام۔  ازتام  تہٕ  ازکہِ  پیٚٹھہٕ  قیامتس  تام  ہیٚوک  نہٕ  کٲنسہِ  أکۍ  اتھ  قرآنِ  مجیدس  ہِیوٗ  فصاحت  وبلاغتس  اندر  اکھ  یا  زٕہ  آیہِ  پیش  کٔرِتھ۔  یۅہے  چُھ  بوٚڈ  معجزٕہ  قرآنِ  مجیدُک،  پس  کھوژِو  تہٕ  بچٲوِو  پنٕنۍ  پان  تمہِ  نارٕہ  نِشہِ  ییٚمہِ  نارچہِ  ترُشہِ  چھےٚ  یِمو  سٍتۍ  تتھ  ژٕھک  دِنہٕ  خٲطرٕ  تہٕ  ۂر  ہیٚنہٕ  خٲطرٕ  چھِ  کٲفِر  لوٗکھ۔  بیٚیہِ  تِمہٕ  کنہِ  یِمن  کنین  تیار  کٔرِتھ  تہٕ  گٔرِتھ  کٲفر  پرستِش  کران  ٲسۍ۔  تِمے  کنہ  دزن  نارِ  جہنمس  اندر  تِتھہٕ  پٲٹھۍ  یِتھہٕ  پٲٹھۍ  گندک  کُنہِ  ریلہِ  ہٕںدین  اِنجنن  اندر  دزان  چھٚے،  سُے  نار  چُھ  تیار  کرنہٕ  آمُت  تِمن  کٲفرن  ہٕندِ  خٲطرٕ  یِم  قرآنِ  مجیدس  تہٕ  نبی  برحق  حضرتِ  محمدسؐ  اپُز  گنزراوان  چھِ۔  یہِ  اوس  وعیدہ  شدید  مُنکرن  ہندِ  خٲطرٕ  امہِ  پتہٕ  چھِ  فرماوان  بشارت  باایمانن  تسلیم  تہٕ  اِقرار  کروٕنین  ہٕندِ  خٲطرٕ۔"
  },
  {
    "verse_id": 25,
    "translation": "بیٚیہِ  فرمٲوِو  توٚہہۍ  بشارت  اے  محمدؐ  تِمن  لوٗکن  یِمو  ایمان  اوٚن  تہٕ  پژھ  کٔرٕکھ  خدایس  بیٚیہِ  تہٕندِس  پیغمبرس،  بیٚیہِ  قرآنِ  مجیدس،  بیٚیہِ  کریٚکھ  رٕژٕ  عملہٕ،  یہے  بشارت  کہ  تِہٕںدِی  خٲطرٕ  چھِ  جنت،  یِمو  جنتو  مٔنزۍ  مُختلف  جۅیہِ  آسن  پکان۔  آبِ  زُلال  چہ  جۅیہِ  شرابِ  طہورچہِ  جۅیہِ  صاف  وشفاف  مانچھ  چہِ  جۅیہِ،  ییٚلہِ  ییٚلہِ  عطا  کرنہٕ  آسہِ  یِوان  تِمن،  امہِ  جنتُک  میٚواہ  کھیٚنہٕ  خٲطرٕ،  دپن  تِم  یہِ  چُھ  سُے  میٚوٕہ  یُس  اسہِ  عطا  کرنہٕ  آو  ییٚمہِ  برونٹھ،  عطا  تہِ  آسہِ  کرنہٕ  آمُت  تِمن  سُہ  میٚوٕہ  دۅشوٕنۍ  لٹیٚن  یُس  اکھ  أکِس  ہِیوٗصورت  کِنۍ  آسہِ  مگر  لذت  کِنۍ  تہٕ  مزٕہ  کِنۍ  آسہِ  مُختلف،  بیٚیہِ  چھِ  تِہٕندِ  خٲطرٕ  تِمن  جنتن  اندر  پاک  وپاکیزٕہ  زنانہٕ  یِمہٕ  دنیاچو  آلٲیشو  تہٕ  ناپٲکِیو  نِشہِ  پاک  آسن،  بیٚیہِ  روزن  تِم  جنتی  تِمن  جنتن  اندر  ہمیشہ۔  بعض  مُخٲ  لِفو  کوٚر  اعتراض  ہرگاہ  یہِ  قرآنِ  مجید  کلامِ  الہیٰ  آسِہا  تیٚلہِ  آسہن  نہٕ  اتھ  اندر  حقیر و ذلیل  جانورن،  مچھن،  زلرین  تہٕ  مہیٚن  ہُند  ناو۔  اتھ  کوٚر  اللہ  تعالیٰ  ہن  رد،  فرمووُن۔"
  },
  {
    "verse_id": 26,
    "translation": "واقعی  اللہ  تعالیٰ  چُھنہٕ  مندٕچھان  سُہ  کیاہ  کرِ  ہا  بیان  مِثالاہ،  سۅٚ  ٲسِتن  ادٕہ  مٔہۍ  سٕنٛز  یا  تٔمِس  کھۅتہٕ  بٔڈِس  کٲنسہِ  جانور  سٕنٛز،  مچھہِ  ہٕںٛز  یا  زلٕرۍ  سٕنٛز،  پس  یِمو  لوٗکو  ایمان  اوٚن  تہٕ  پژھ  کٔرتِم  چھِ  یقین  پٲٹھۍ  زانان  کہ  یِمہٕ  مِثالہٕ  چھےٚ  بیان  کرنہٕ  آمژٕہ  عین  موقعس  پیٚٹھ  تُہٕندِس  پروردِگارٕہ  سٕندِ  طرفہٕ،  وۅنۍ  یِمو  لوٗکو  کُفر  واِنکار  کوٚر  تِمن  چُھ  یی  ونُن  کہ  یِمہٕ  حقیر  مِثالہٕ  بیان  کرنہٕ  أندرٕہ  کیاہ  سنا  چُھ  مقصد  خداے  سُند،  اللہ  تعالیٰ  چُھکھ  فرماوان  کہ  گُمراہ  چُھ  کران  اللہ  تعالیٰ  یِمہٕ  مِثالہٕ  بیان  کرنہٕ  سٍتۍ  واریاہن  لوٗکن۔  یِم  نہٕ  یِمن  مِثالن  اندر  غور و تامُل  چھِ  کران،  بیٚیہِ  چُھ  ہدایت  کران  تہٕ  وتھ  ہاوان  پننہِ  فضل  سٍتۍ  تِمن  لوٗکن  یِم  یِمن  مِثالن  اندر  سٔنِتھ  تامُل  وتفکُر  چھِ  کران،  گُمراہ  چُھنہ  کران  اللہ  تعالیٰ  امہِ  مِثالہِ  سٍتۍ  مگر  بدکارن  تہٕ  نافرمانن  یِم  عدولِ  حُکمی  کران  چھِ۔"
  },
  {
    "verse_id": 27,
    "translation": "فاسِق  گۓ  تِمے  یِم  پھُٹراوان  چھِ  سُہ  مُعاہدٕہ  یُس  تِمو  خدایس  سٍتۍ  کوٚرمُت  چُھ  سُہ  عہد  مضبوط  کرنہٕ  پتہٕ  ییٚمِچ  ذکر  اللہ  تعالیٰ  ہن  چھےٚ  بییِس  آیہِ  کریمس  منٛز  فرمٲومٕژ  کہ  حضرتِ  آدم  علیہ  السلام  سٕندِ  پُشتہٕ  منٛزٕہ  کٔڈۍ  اللہ  تعالیٰ  ہن  تِہٕںٛزسٲرٕے  ذریت  تِمے  کرنٲوِن  پننہِ  ربّ  آسنُک  اِقرار،  بیٚیہِ  چُھ  ژٹان  سُہ  چیز  ییٚمۍ  کہ  مِلناونُک  اللہ  تعالیٰ  ہن  حکُم  کوٚر  یعنی  ٲشنٲیی۔  حُکمِ  خدا  چُھ  صِلہٕ  رحم  کرُن  مگر  یِم  چھِ  تتھ  بدل  ٲشنٲیی  ژٹان،  بیٚیہِ  چھِ  تِمے  فساد  تہٕ  تبٲہی  کران  زمینس  اندر  اکھ  أکِس  پیٚٹھ  ظلم  کرنہٕ  سٍتۍ  کُفر  کرنہٕ  سٍتۍ۔  حضرتِ  رسولِ  کریمنؐ  سٍتۍ  حسد و عداوت  تھاونہٕ  سٍتۍ۔  مسلمانن  سیٚزِ  وتہِ  نِشِہ  دینِ  اِسلام  نِشہِ  ڈالنہٕ  سٍتۍ،  یِمے  لوٗکھ  چھِ  تاوان زد  دنیاہس  اندر  تہِ  ٲخرتس  اندر  تہِ،  ییٚلہِ  اللہ  تعالیٰ  سُند  مربی  آسُن  ثٲبت  سَپُد،  خٲلِق  تہٕ  رزاق  ثٲبِت  سپُد۔"
  },
  {
    "verse_id": 28,
    "translation": "اے  لوٗکو  توٚہۍ  کِتھہٕ  پٲٹھۍ  چھِو  ادٕہ  خداے  سٕندِس  معبودِ  برحق  آسنس  اِنکار  کران،  تٔمۍ  سٕندۍ  احسانات  مشراوان،  تٔمِس  ورٲے  بیین  ہٕندِس  معبود  آسنسن  اِقرار  کران  حالانکہ  توٚہۍ  ٲسِو  محض  بے  جان  پس  کٔر  نو  تمی  توٚہۍ  زِندٕہ  بدنن  منٛز  روح  واتناونہٕ  سٍتۍ۔  تمہِ  پتہٕ  مارِوٕسُے  ییٚمہِ  ساتہٕ  تُہٕںٛزِ  عُمرِ  ہُند  مُدت  ووبرٕہ  تہٕ  ختم  گژِھہ۔  توپتہٕ  کروٕ  سُے  تۅہیہِ  بیٚیہِ  زِندٕہ  قیامت  کہ  دۅہ،  توپتہٕ  یِیو  توٚہۍ  تس  کُن  واپس  اننہٕ  یعنی  قیامت  کہ  دۅہ  یِیو  محشرکِس  مٲدانس  اندر  حِساب  خٲطرٕ  تِہٕندسِٕے  اِجلاسس  اندر  حٲضر  کرنہٕ۔  امہِ  پتہٕ  چُھ  اللہ  تعالیٰ  پننین  نعمتن  ہٕںٛز  ذکر  کران۔"
  },
  {
    "verse_id": 29,
    "translation": "سُے  پروردِگار  ییٚمۍ  پٲدہ  کوٚر  تہِ  سورُے  یہِ  یتھ  زمینس  اندر  موجود  چُھ  تُہٕندِ  فٲیدٕہ  خٲطرٕ،  توپتہٕ  سپُد  سُہ  متوجہ  آسمانن  کُن۔  پس  کٔرِن  تِم  درُست  ستھ  آسمان۔  سُہ  چُھ  پرتھ  چیزاہ  پوٗرٕہ  زانہٕ  وُن۔  اوٚتانۍ  آیہِ  بیان  کرنہٕ  صوری  نعمت۔  امہِ  پتہٕ  چُھ  اللہ  تعالیٰ  بیان  کران  معنوی  نعمت۔"
  },
  {
    "verse_id": 30,
    "translation": "بیٚیہِ  پٲوِو  سُہ  وقت  یاد  ییٚلہِ  تُہٕندۍ  پروردِگارن  اِرشاد  فرموو  ملٲیکن  کہ  مےٚ  چُھ  پٲدٕہ  کرُن  یتھ  زمینس  اندر  پنُن  اکھ  خلیفہٕ  یعنی  نٲیباہ،  یُس  میٲنۍ  احکامِ  شرعیہ  نٲفِذ  کرِ  تہٕ  واتناوِ  میانین  بندن،  ملٲیِک  لٔگۍ  دپنہِ  کیاہ  ژٕ  کرکھہٕ  پٲدٕہ  اتھ  زمینس  اندر  سُہ  مخلوق  یُس  فتنہٕ  تہٕ  فساد  کرِ  جِنن  ہٕںدۍ  پٲٹھۍ  اتھ  زمینس  اندر  بیٚیہِ  کرِ  وارِیاہ  تہٕ  سیٹھاہ  خونریزی،  أسۍ  چھِ  پٲکی  چٲنۍ  یاد  کران،  چٲنۍ  حمد  وثنا  دپان  بیٚیہِ  چھِتھ  أسۍ  زانان  منزہ  تہٕ  پاک  ساروٕے  عٲبو  تہٕ  نقصانو  نِشہِ۔  لہٰذا  ہرگاہ  یہِ  کٲم  اسہِ  پُشراونہٕ  ییہِ  ہا،  أسۍ  کرٕ  ہو  یہِ  کٲم  دِل  وجان  سان  تِمن  اندر  آسن  أڈۍ  مُفسِد  أڈۍ  ظٲلِم  تہٕ  أڈۍ  نافرمان  سٲرِی  نیک  آسن  نہٕ۔  ییٚلہِ  محض  کٲم  کروِٕنۍ  موجود  تہٕ  تیار  آسن  نو  مخلوق  پٲدٕہ  کرنٕچ  کیاہ  ضروٗرت  ٲس،  یہِ  کوٚر  نہٕ  ملٲیکو  بطورِ  اعتراض  پیش۔  نہ۔  یہِ  کوٚر  تِمو  پنُن  اِستحقاق  پیش،  اللہ  تعالیٰ  ہن  فرمووُکھ،  بیشک  بہٕ  چُھس  زانان  تِم  کتھہٕ  یِم  نہٕ  توٚہۍ  زانان  چِھو۔  یُس  چیز  تۅہیہِ  نِشہِ  بنی  آدم  تہٕ  انسان  پٲدٕہ  کرنُک  مانع  چُھ  سُے  چیز  چُھ  مےٚ  نِش  پٲدٕہ  کرنُک  سبب  تہٕ  بٲعث  یعنی  تِمو  أندرٕہ  بعضن  ہُند  مُفسِد  تہٕ  خونریز  آسُن  یۅہے  چُھ  بٲعث  تِمن  ہٕںدِ  پٲدٕہ  کرنُک  کیازِ  احکام  یِن  تیٚلی  جٲرِی  کرنہٕ  ییٚلہِ  کُنہِ  قسمہٕ  بے  اعتدٲلی  واقع  سپدِ  اِنتظام  ییہِ  تیٚلہِ  کرنہٕ  ییٚلہِ  کانہہ  بدنظمی  واقع  سپدِ۔  تۅہیہِ  فرمان  بردارن  ہٕندِس  جماعتس  اندر  ہیٚکہِ  نہٕ  یہِ  امر  واقع  زانہہ  تہِ  سپدِتھ  بہر  حال  آو  انسان  امہِ  کامہِ  خٲطرٕ  مخصوص  کرنہٕ۔  آو  پٲدٕہ  کرنہٕ  حضرتِ  آدم  علیہ  السلام۔"
  },
  {
    "verse_id": 31,
    "translation": "توپتہٕ  زٲنِروو  ہیٚچھنوو  اللہ  تعالیٰ  ہن  آدم  علیہ  السلام  تمام  روے  زمین  کین  چیزن  ہٕںدۍ  ناو،  بڈین  چیزن  ہٕندۍ  تہِ  لۅکٹین  چیزن  ہٕندۍ  تہِ  یعنی  آدم  علیہ  السلام  آو  ہیچھناونہٕ  گۅڈنی  علمِ  لغت  یعنی  پرتھ  چیزُک  ناو  تہٕ  پرتھ  چیزُک  خٲصیت  تہٕ  فٲیدٕہ،  توپتہٕ  ترٲوِن  تِم  چیز  ملٲیکن  کُن،  پس  فرموو  اللہ  تعالیٰ  ہن  ملٲیکن  اے  ملٲیکو  توٚہۍ  ؤنِو  مےٚ  یِمن  چیزن  ہُند  ناو  تہٕ  خٲصیت  ہرگاہ  توٚہۍ  پوٚز  ونہٕ  وٕنۍ  چھِو  یتھ  کتھہِ  اندر  کہ  أسۍ  ٲسۍ  اِصلاح  طبایع  تہٕ  انتظامِ  شرایع  تہٕ  تبلیغ  احکامن  ہٕںٛز  خدمت  انجام  دِنہٕ  خٲطرٕ  مُستحق۔  خلیفہ  خداوند  ی  یس  گژھن  سارنٕے  چیزن  ہٕںدۍ  ناو  تہٕ  خواص  تہٕ  فوٲید  معلوم  آسٕںۍ۔  ادٕہ  ہیٚکہِ  سُہ  مفوضہ  کٲم  انجام  دِتھ۔  توٚہۍ  ؤنِتو  یِمن  چیزن  ہُند  ناو  تہٕ  خٲصیت  کیاہ  کیاہ  چھےٚ۔"
  },
  {
    "verse_id": 32,
    "translation": "ملٲیکو  دوٚپ  پروردِگاراہ  ژٕ  چُھکھ  مُنزہ  تہٕ  پاک  أسۍ  زانو  نہٕ  کینہہ  مگر  تی  یہِ  ژےٚ  أسۍ  ہیٚچھنٲوِتھ۔  بیشک  ژٕ  چُھکھ  سورُے  زانہٕ  وُن،  ژٕ  چُھکھ  سیٹھاہ  حِکمت  وول۔"
  },
  {
    "verse_id": 33,
    "translation": "اللہ  تعالیٰ  ہن  فرموو  حکُم  آدم  علیہ  السلامس  کُن  اے  آدم  ہیٚچھناوُکھ  ژٕ  یِم  ملٲیک  یِمن  چیزن  ہٕںدۍ  ناو،  ادٕہ  ییٚلہِ  آدم  علیہ  السلامن  تِمن  چیزن  ہٕںدۍ  ناو  ملٲیکن  بیان  کٔرۍ،  اللہ  تعالیٰ  ہن  فرموو  ملٲیکن  مےٚ  فرمووو  نا  تۅہیہِ  کہ  بہٕ  چُھس  زانان  تہِ  سورُے  یہِ  آسمانن  تہٕ  زمینن  منٛز  پوٗشیدٕہ  چُھ،  بیٚیہِ  چُھس  بہٕ  زانان  تِم  سارے  کتھہٕ  یِم  توٚہۍ  ظٲہِر  کران  تہٕ  نٔنراون  چِھو،  بیٚیہِ  تِمہٕ  کتھہٕ  یِمہٕ  توٚہۍ  پوٗشیدٕہ  تہٕ  کھٹِتھ  تھاوان  ٲسِو۔"
  },
  {
    "verse_id": 34,
    "translation": "بیٚیہِ  چُھ  سُہ  وقت  ژیٚتس  پاونس  قٲبل  ییٚمہِ  وقتہٕ  اسہِ  حُکم  کوٚر  سارنٕے  ملٲیکن  بیٚیہِ  یِمو  جِنو  أندرٕہ  ملٲیکن  سٍتۍ  روزان  ٲسۍ  سجدٕہ  دِیو  آدم  علیہ  السلامس  تعظیمُک  سجدٕہ  پس  دیُت  ساروٕے  ملٲیکو  سجدٕہ،  اِبلیسس  ورٲے،  سُہ  روٗد  پتھ  سجدٕہ  دِنہٕ  نِشہِ۔  تٔمۍ  زون  پنُن  پان  بوٚڈ  تہٕ  مغرور  سپُد۔  اوس  سُہ  اِبلیس  خداے  سٕندِس  علمس  اندر  کٲفرٕے  تہٕ  نافرمانوٕے  أندرٕہ۔  امہِ  ساتہٕ  کرٕن  عدولِ  حُکمی،  خداے  سٕندِس  حُکمس  کرٕن  نہٕ  تعمیل۔  "
  },
  {
    "verse_id": 35,
    "translation": "توپتہٕ  کوٚر  اسہِ  حکُم  آدم  علیہ  السلامس  اے  آدم  توٚہۍ  بٔسِو  پانہٕ  بیٚیہِ  پنُن  جوراہ  حوا  علیہا  السلام  ہیٚتھ  جنتس  اندر۔  یۅسہٕ  حوا،  اللہ  تعالیٰ  ہن  آدم  علیہ  السلامہ  سٕںٛزِ  لرٕ  کانہِ  پیٚٹھ  اکہِ  مادٕہ  نِشہِ  پٲدٕہ  کٔر،  توپتہٕ  کھیٚیِو  توٚہۍ  دۅشوے  امہِ  جنتہٕ  منٛزٕہ  یڈبٔرِتھ۔  یتھ  جایہِ  خوش  کرِوٕہ  تتھ  جایہِ،  مگر  نکھہٕ  یِیِو  زیو  نہٕ  یَتھ  کُلِس  یعنی  ییٚمہِ  کُلُیک  پھل  کھییہِ  زیٚنہٕ،  ہرگاہ  اَمہِ  کُلُیک  پھل  کھیٚیِو  توٚہۍ،  پس  سَپدِو  توٚہۍ  دۅشوے  پانس  نقصان  واتوٕنیو  أندرٕ،  اللہ  تعالیٰ  سٕے  چھُ  معلوم  سُہ  کیا  کُل  اوس۔"
  },
  {
    "verse_id": 36,
    "translation": "پس  ڈٲلۍ  تِم  دۅشوے  شیطانن  امہِ  کُلہِ  سٍتۍ،  تمہِ  پتہٕ  کٔڈِن  تمہِ  عیش  وآرام  منٛزٕہ  یتھ  منٛز  تِم  ٲسۍ۔  یام  تِمو  تمہِ  کُلیُک  پھل  کھیٚوو  تام  سپُد  تِمن  حُکم  جنتہٕ  منٛزٕہ  نیرنُک،  توپتہٕ  ووٚن  اسہِ  تِمن  سارنٕے  بۅن  ؤسِو  امہِ  جنتہٕ  منٛزٕہ  زمینس  پیٚٹھ۔  یتھ  حالس  اندر  کہ  توٚہۍ  ٲسِو  أڈۍ  اڈین  ہٕںدۍ  دُشمن،  وۅنۍ  چھےٚ  تُہٕندِ  خٲطرٕ  زمینس  پیٚٹھ  قرار  کرنٕچ  بیٚیہِ  تمتع  تہٕ  فٲیدٕہ  تُلنٕچ  جاے  أکِس  \"وقتس\"  تام  یعنی  زمینس  پیٚٹھ  چُھو  نہٕ  تۅہیہِ  ہمیشہ  روزُن،  کینہہ  کالاہ  گٔژِھتھ  چُھو  تۅہیہِ  سُہ  گرٕ  تہِ  تراوُن،  تمہِ  گرٕ  منٛزٕہ  تہِ  انتقال  کرُن۔"
  },
  {
    "verse_id": 37,
    "translation": "پس  کٔرۍ  حٲصِل  آدم  علیہ  السلامن  پننِس  پروردِگارس  نِشہِ  توبہٕ  کرنٕکۍ  کینہہ  کلمات۔  توپتہٕ  پٔرۍ  تٔمۍ  تِم  کلمات  تہٕ  کوٚرُن  توبہٕ۔  پس  کوٚر  اللہ  تعالیٰ  ہن  تِہُند  توبہٕ  قبول  بیشک  سُہ  چُھ  سیٚٹھاہ  توبہٕ  قبول  کروُن  سیٹھاہ  رحم  کروُن۔"
  },
  {
    "verse_id": 38,
    "translation": "حکُم  فرموو  اسہِ  ؤسِو  امہِ  جنتہٕ  منٛزٕہ  توٚہۍ  سٲرِی  زمینس  پیٚٹھ،  پس  ہرگاہ  واتہِ  تۅہیہِ  نِش  میون  حکُم  پیغمبر  تہٕ  کتاب۔  پس  یُس  اکھاہ  پیروی  کرِ  تہٕ  پکہِ  میانہِ  ہدایت  موجوب۔  پس  چُھنہٕ  تس  کانہہ  خوفاہ،  نہ  سپدن  تِم  پیروی  کروٕنۍ  غمگین۔"
  },
  {
    "verse_id": 39,
    "translation": "وۅنۍ  یِمو  لوٗکو  اِنکار  کوٚر  بیٚیہِ  زٲنِکھ  اپُزۍ  سٲنۍ  آیات  تِم  لوٗکھ  چھِ  نارس  اندر  واتہٕ  وٕنۍ۔  تتھ  نارس  اندر  روزن  ہمیشہ  دزان۔  یوٚتانۍ  آیہِ  بیان  کرنہٕ  نعمتِ  معنویہ،  یتھ  منٛز  بیان  کرنہٕ  آو  حضرتِ  آدم  علیہ  السلام  سٕںٛزِ  پیدٲیشہِ  ہُند  قصہٕ۔  وۅنۍ  چُھ  یِوان  بیان  کرنہٕ  خاص  نعمتُک  یۅسہٕ  عطاآیہِ  کرنہٕ  بنی  اسراییلن  حسب  ونسب  وغٲرٕہ  ییٚمہِ  سٍتۍ  تِمو  اِمتیازی  شان  حٲصِل  کوٚر۔  یُتھ  تِہٕںدِ  ایمان  اننہٕ  سٍتۍ  تمام  لوکن  پیٚٹھ  اثر  پیٚیہِ۔"
  },
  {
    "verse_id": 40,
    "translation": "اے  یعقوب  علیہ  السلام  سٕندیو  فرزندو،  اسراییل  گوٚو  عبداللہ،  یہِ  اوس  حضرتِ  یعقوب  سُند  ناو۔  بنی  اِسراییل  گٔے  حضرتِ  یعقوب  سٕںدۍ  اولاد  تِمنٕے  چُھ  اللہ  تعالیٰ  فرماوان  اے  حضرتِ  یعقوب  سٕندیو  اولادو  ژیٚتس  پٲوِو  توٚہۍ  تمہٕ  نعمژٕ  یِمہٕ  مےٚ  تۅہیہِ  عطا  کریو۔  یُتھ  نعمتن  ہُند  حق  ادا  کرُن  تۅہیہِ  آسان  سپدِ،  بیٚیہِ  کٔرِو  توٚہۍ  وفا  میٲنِس  تتھ  عہدس  یُس  تۅہیہِ  مےٚ  سٍتۍ  کوٚرُو  حضرتِ  محمد  نبی  آخرالزمانس  مُتعلق،  بٕتہِ  کرٕ  وفا  میٲنِس  عہدس  یُس  مےٚ  کوٚرمُت  چُھ  تۅہیہِ  سٍتۍ،  بیٚیہِ  کھوژِو  مے  یوت  عہد  پُھٹراونس  اندر۔  پنین  عوام  معتقدنین  مہ  کھوٗژِو  تِمن  ما  روزِنہٕ  سون  اعتقاد۔  تِم  یۅسہٕ  نذر و نیازٕہ  سٍتۍ  خدمت  کران  چھِ  سۅما  گژِھہ  بند۔"
  },
  {
    "verse_id": 41,
    "translation": "بیٚیہِ  کٔرِو  پژھ  تتھ  کتابہِ  یۅسہٕ  مےٚ  نٲزِل  کٔریعنے  قرآنِ  مجیدس۔  تۅہیہِ  پزِ  نہٕ  تمہِ  سٍتۍ  وحشت  گژُھن۔  کیازِ  سۅ  کتاب  کٔر  مےٚ  نٲزِل  درحالتیکہ  سۅ  چھےٚ  تصدیق  کروٕنۍ  تتھ  کتابہِ  یۅسہٕ  تۅہیہِ  سٍتۍ  چھےٚ  یعنی  توراتس۔  بیٚیہِ  مہ  سپدِو  توٚہۍ  گۅڈنِکۍ  مُنکِر  قرآنِ  مجیدٕکۍ  یعنی  توٚہۍ  ییٚلہِ  مُنکِر  سپدِو  تۅہیہِ  وُچھِتھ  کرن  باقٕے  لوٗکھ  تہِ  اِنکار  تمہِ  سارکِی  ذمہٕ  دارسپدِو  توٚہۍ  قیامتس  تانۍ۔  یِم  اِنکار  کرن  تِہُند  وبال  ییہِ  تُہٕندِس  نامے  اعمالس  لیٚکھنہٕ،  بیٚیہِ  مہ  رٔٹِو  میانین  آیاتن  بدلہٕ  حقیر  تہٕ  کم  معاوضہ۔  بیٚیہِ  کھوژِو  مےٚ  یوت  پنٕنۍ  احکام  پست  پُشت  ترٲوِتھ  یا  تِمن  تغیروتبدیل  کٔرِتھ  یا  تِم  کھٹِتھ  تہٕ  پوٗشیدٕہ  تھٲوِتھ  مہ  کٔرِو  عام  لوٗکن  نِشہِ  مالِ  دنیایُس  حقیروذلیل  چُھ  حٲصِل۔"
  },
  {
    "verse_id": 42,
    "translation": "بیٚیہِ  مہ  مِلنٲوِو  پوٚز  اپزِس  سٍتۍ،  بیٚیہِ  مہ  تھٲوِو  پوٚز  پوٗشیدٕہ  تہٕ  کھٹِتھ  زٲنِتھ  کٔرِتھ۔"
  },
  {
    "verse_id": 43,
    "translation": "بیٚیہِ  تھٲوِو  توٚہۍ  نماز  برپا۔  یہِ  گٔیہِ  عبادتِ  بدنی،  بیٚیہِ  دِیو  مالٕچ  زکوات،  یہِ  گٔیہِ  عبادتِ  مالی،  بیٚیہِ  ٲسِو  نمان  خدایس  برونٹھ  کنہِ  بیین  نمن  والین  سٍتۍیعنی  نماز  ٲسِو  پران  باجماعت۔  اِسلام  برونٹھ  چھنہٕ  بیٚیہِ  کُنہِ  دینس  اندر  نماز  باجماعت  ٲسمٕژ۔  یہِ  باجماعت  نماز  پرٕنۍ  چھےٚاِسلام  کیو  خصوصیاتو  منٛزٕہ۔  رکوع  کرُن  تہِ  چُھ  اِسلام  کیو  خصوصیاتو  أندرٕہ۔  یہودن  ہٕںٛزِ  نمازِ  منٛز  اوس  نہ  رکوع  کرنُک  حکُم۔  خلاصہ  چُھ  یی  زِ  یِم  امور  بیان  آے  کرنہٕ  یِمنٕے  یوت  اندر  چُھنہٕ  نجات  بلکہ  گژھن  سٲرِ  ی  اصول  وفروغ  بجا  انٕنۍ  حضرتِ  پیغمبر  آخرالزمانہٕ  سٕنٛزِ  پیروی  اندر،  نماز  تہِ  گژِھہ  تِہٕندِی  طریقہٕ  پرٕنۍ  باجماعت  رکوع  سان۔  بعض  علما  یہود  ٲسۍ  لوٗکن  ونان  کہ  یہِ  دینِ  اِسلام  چُھ  پوٚز  دین،  رُت  دین  مگر  پانہٕ  ٲسۍ  نہٕ  مُسلمان  سپدان  کینہہ  تِمنٕے  چُھ  اللہ  تعالیٰ  فرما  وان۔"
  },
  {
    "verse_id": 44,
    "translation": "کیاہ  توٚہۍ  چھِوٕ  بیین  لوٗکن  حکُم  کران  نیکی  تہٕ  رٕژٕ  کامہِ  کرنُک  یعنی  رسولِ  مقبول  پیغمبر  آخرالزمانس  ایمان  انہٕ  نُک،  پنٕنۍ  پان  چُھوکھ  مشراوان  تہٕ  نظر  انداز  کران  حالانکہ  توٚہۍ  چھِو  پنٕنۍ  کتاب  تورات  پران۔  تتھ  منٛز  چُھو  توٚہۍ  پران  کہ  عالمِ  بے  عملس  نسبت  کٲژاہ  مذمت  چھےٚ  کرنہٕ  آمٕژ۔  لہذا  کونہٕ  چھِو  نہٕ  توٚہۍ  عقل  کران  کیازِ  چھِو  توٚہۍ  تِمن  مذمتن  ہُند  مصداق  بنان۔  امہِ  أندرٕہ  سپُد  ثٲبِت  کہ  واعظ  یُس  آسہ  تٔمۍ  سُند  گژِھنہٕ  بے  عمل  آسُن  بلکہ  گژِھہ  تِہٕنٛز  تمہِ  موجوب  گۅڈٕہ  پانہٕ  تہِ  عمل  کرٕنۍ  یہِ  سُہ  لوٗکن  پران  آسہِ۔"
  },
  {
    "verse_id": 45,
    "translation": "بیٚیہِ  ژھٲنڈِو  مدد  صبر  کرنہٕ  سٍتۍ  بیٚیہِ  نماز  ادا  کرنہٕ  سٍتۍ۔  صبرٕہ  سٍتۍ  گژھیٚو  حُب  مال  کم۔  نمازِ  سٍتۍ  گژھیٚو  حُب  جاہ  کم،  یِمے  زٕ  چیز  چُھو  تۅہیہِ  ایمان  اننس  تہٕ  پژھ  کرنس  مانع  سپدان،  بیشک  یہِ  نماز  چھےٚ  دُشوار  مگر  چھنہٕ  دُشوار  تِمن  لوٗکن  پیٚٹھ  یِم  خدایس  کھوژوٕنۍ  چھِ۔  "
  },
  {
    "verse_id": 46,
    "translation": "یِمن  یقین  تہٕ  پوٗرٕہ  پژھ  چھےٚ  کہ  تِم  چھِ  ملاقات  کروٕنۍ  پننِس  پروردِگارس  سٍتۍ  بیٚیہِ  چھِ  تِم  پٔزۍ  پٲٹھۍ  تس  کُن  واتہٕ  وٕنۍ  تہٕ  رجوع  کروٕنۍ۔"
  },
  {
    "verse_id": 47,
    "translation": "اے  یعقوب  علیہ  السلام  سٕندیو  فرزندو  ژیٚتس  پٲوِو  سۅ  نعمت  یۅسہٕ  مےٚ  تۅہیہِ  عطا  کٔرمو  یُتھ  توٚہۍ  شُکر  گزٲری  تہٕ  اِطاعت  و  فرماں بردٲری  کٔرِو،  بیٚیہِ  پٲوِو  ژیٚتس  یہِ  کتھ  تہِ  مےٚ  دِتُوتۅہیہِ  یعنی  تُہٕندین  آباو  اجدادن  فضیلت  تمہِ  وقتہٕ  کین  سارنٕے  لوٗکن  پیٚٹھ  لہٰذا  پزِ  ہا  تۅہیہِ  مُکمل  اَطاعت  وفرمانبردٲری  کرٕنۍ۔"
  },
  {
    "verse_id": 48,
    "translation": "بیٚیہِ  کھوژِو  توٚہۍ  تتھ  دۅہس  ییٚمہِ  دۅہہ  نہٕ  کانہہ  کفایتاہ  کرِ  کانہہ  شخصاہ  کٲنسہِ  شخصس  یعنی  کانہہ  اکھاہ  کٲنسہِ  أکِس  کُنہِ  چیزٕہ  سٍتۍ،  نہ  ییہِ  قبول  کرنہٕ  کٲنسہِ  أکۍ  سٕندۍ  طرفہٕ  کانہہ  شفاعت  تہٕ  سُفٲرِش  یوٚتانۍ  نہٕ  تس  شخصس  اندر  ایمان  آسہِ  نہٕ  یُس  شفاعت  یا  سُفٲرِش  کران  آسہِ،  بیٚیہِ  ییہِ  نہٕ  رٹنہٕ  کٲنسہِ  ہٕندِ  طرفہٕ  کانہہ  بدلہٕ  تہٕ  کانہہ  عوضاہ  نہ  ییہِ  تِمن  یٲرِی  کرنہٕ  کیازِ  تمہِ  دۅہہ  ہیٚکہِ  نہٕ  کانہہ  کٲنسہِ  یٲری  کٔرِتھ،  نہ  ہیٚکہِ  تمہِ  دۅہہ  کٲنسہِ  ہٕںٛز  طرفدٲری  چلِتھ۔  امہِ  پتہٕ  چُھ  بیان  یِوان  کرنہٕ  بیین  نعمتن  ہُند  یِمہٕ  بنی  اسراییلن  عطا  کرنہٕ  آیہِ۔"
  },
  {
    "verse_id": 49,
    "translation": "اے  بنی  اسراییلو  بیٚیہِ  پٲوِو  ژیٚتس  ییٚلہِ  اسہِ  تۅہیہِ  نجات  دیُت  فرعون  سٕندِ  قوم  نِشہِ  یِم  تۅہیہِ  واتناوان  ٲسۍ  سخت  عذاب،  یِمن  صِرف  فِکر  ٲس  تۅہیہِ  تکلیف  تہٕ  اِزا  واتناونٕچ،  یِم  کھش  کران  ٲسۍ  تُہٕندین  نیٚچوین،  زِندٕہ  ٲسۍ  تھاوان  کورین  تُہٕںٛزن  یُتھ  تِمہٕ  بجہ  واتنہٕ  پتہٕ  تِمن  خدمتس  بکار  یِن،  اتھ  اندر  ٲس  تُہٕںٛز  بٔڈ  آزمٲیِش  تہٕ  امتحان  تُہٕندِس  پروردِگارٕہ  سٕندِ  طرفہٕ۔  کٔمۍ  تانۍ  شخصن  ٲس  فرعونس  نِش  پیشن  گویی  کٔرمٕژ  کہ  بنی  اسراییلن  اندر  سپدِ  پٲدٕہ  اکھ  لۅکٹاہ  ییٚمۍ  سٕندِ  سببہٕ  چٲنۍ  سلطنت  تہٕ  پادشاہت  ختم  سپدِ۔  تمہِ  مۅکھہٕ  ہیٚتۍ  تٔمۍ  بنی  اسراییلن  لۅکٕٹۍ  زیٚوُنُے  مارٕنۍ۔  کورین  ہُند  اوسُس  نہٕ  امہِ  قسمُک  کانہہ  خطرٕ۔  تمی  مۅکھہٕ  اوس  کورین  زِندٕہ  تھاوان  تِمن  اوس  نہٕ  ماران  کینہہ  بیٚیہِ  اوس  کورین  أندرٕہ  یہِ  فٲیدٕہ  کہ  تِمن  اوس  بالغ  سپدِتھ  خدمتس  لاگان۔"
  },
  {
    "verse_id": 50,
    "translation": "بیٚیہِ  چُھ  سُہ  واقع  تہِ  یاد  کرنس  قٲبِل  ییٚلہِ  جُدا  کوٚر  اسہِ  تُہٕندِ  سٍتۍ  دریاے  قُلزُم۔  ییٚلہِ  توٚہۍ  ژلان  ٲسِو  فرعونس  نِشہِ،  بُتھہِ  آو  تۅہیہِ  دریاے  قُلزُم  ییٚلہِ  دیُت  اسہِ  تۅہیہِ  نجات۔  دریاوس  سپٕدۍ  تُہٕندِ  خٲطرٕ  باہ  کوچہِ۔  توٚہۍ  وتھِو  یِمنٕے  کوچن  اندر،  توپتہٕ  وٲتِو  توٚہۍ  اپور۔  فرعون  تہٕ  فرعون  سٕنٛز  لشکر  یِم  تۅہیہِ  پتہٕ  دوران  ٲسۍ  رٹنہٕ  خٲطرٕ  تِم  تہِ  ؤتھۍ  یِمنٕے  کوچن  اندر،  توپتہٕ  وٲتِو  توٚہۍ  اپور۔  فرعون  تہٕ  فرعون  سٕنٛز  لشکر  یِم  تۅہیہِ  پتہٕ  دوران  ٲسۍ  رٹنہٕ  خٲطرٕ  تِم  تہِ  ؤتھۍ  یِمنٕے  کوچن  اندر۔  یامتھ  تُہٕندۍ  پٔتِم  اپارِ  بٹھہِ  کھوٚت،  فرعونن  ہُند  پٔتِم  شخص  دریاوس  اندر  ووٚتھ،  آبس  سپُد  حکُم  پکھ۔  تمی  سٍتۍ  کٔرۍ  اسہِ  غرق  دریاوس  اندر  سٲرِی  فرعونی۔  توٚہۍ  ٲسِو  اپارِ  بٔٹھِس  پیٚٹھ  تِہٕندِ  پھٹنُک  تہٕ  غرق  سپدنُک  تماشہٕ  وُچھان۔"
  },
  {
    "verse_id": 51,
    "translation": "بیٚیہِ  پٲوِو  ژیٚتس  ییٚلہِ  اسہِ  اورٕہ  وعدٕہ  کوٚر  موسیٰ  علیہ  السلامس  سٍتۍ  اسہِ  کوٚر  وعدٕہ  تس  سٍتۍ  تورات  عطا  کرنُک۔  تٔمۍ  کوٚر  وعدٕہ  اسہِ  سٍتۍ  کوہِ  طورس  پیٚٹھ  یِنُک۔  توپتہٕ  ژتجِہن  ﴿40﴾  راتن  تہٕ  دۅہن  کوہِ  طورس  پیٚٹھ  روزنُک  بطورِ  اعتکاف،  توپتہٕ  بنووُن  تۅہیہِ  سۅنہٕ  سُند  ووٚژھ،  تسٕنزٕے  ہیٚژٕو  تۅہیہِ  پرستِش  کرٕنۍ  موسیٰ  علیہ  السلامس  پتہٕ۔  تِم  ٲسۍ  کوہِ  طورس  پیٚٹھ  اعتکاف  کران،  توٚہۍ  ٲسِو  معبودِ  برحقس  ورٲے  پانے  تیار  کٔرۍ  مٕتِس  تہٕ  گٔرۍ  مٕتِس  ؤژھۍ  سٕںٛز  عبادت  تہٕ  پرستِش  کرنہٕ  سٍتۍ  صریح  ظلم  کروٕںۍ۔"
  },
  {
    "verse_id": 52,
    "translation": "توپتہٕ  کوٚر  اسہِ  اتھ  بٔڈِس  جُرمس  عفو  تہٕ  درگُذر  تُہٕندِ  توبہٕ  کرنہٕ  پتہٕ  یُتھ  توٚہۍ  شُکر  گُزٲرِی  کٔرِو۔  پانس  پیٚٹھ  مٲنِو  سون  بوٚڈ  احسان۔"
  },
  {
    "verse_id": 53,
    "translation": "بیٚیہِ  پٲوِو  ژیٚتس  ییٚلہِ  اسہِ  عطا  کٔر  موسیٰ  علیہ  السلامس  کتاب  ییمیُک  اسہِ  تۅہیہِ  سٍتۍ  وعدٕہ  کوٚرمُت  اوس  یعنی  تورات۔  بیٚیہِ  تِم  معجزٕہ  یِمو  سٍتۍ  پٔزِس  تہٕ  اپزِس  منٛز  فرق  سپدان  ٲس  یُتھ  تۅہیہِ  وتھ  ییہِ  راہِ  راستس  کُن۔"
  },
  {
    "verse_id": 54,
    "translation": "بیٚیہِ  پٲوِو  ژیٚتس  ییٚلہِ  موسیٰ  علیہ  السلامن  فرموو  پننِس  قومس  اے  قوم  تۅہیہِ  کوٚرُو  ظلم  پٲنۍ  پانس  کیازِ  تۅہیہِ  کوٚرُون  مُقرر  بےجان  ووٚژھا  پنُن  معبود۔  پس  کٔرِ  وتوٚہۍ  توبہٕ  تہٕ  رجوع  پننِس  پٲدٕہ  کروٕنِس  کُن۔  تِم  لٔگۍ  دپنہِ  وۅنۍ  کیاہ  کرو  أسۍ۔  موسیٰ  علیہ  السلامن  فرمووُکھ،  پس  مٲرِو  تہٕ  قتل  کٔرِو  توٚہۍ  پنٕنۍ  پان  یِمو  ؤژھۍ  سٕنٛز  عبادت  تہٕ  پرستِش  کٔرمٕژ  چھنہٕ  تِم  کرن  قتل  تِمن  یِمو  ؤژھۍ  سٕںٛز  عبادت  کٔرمٕژ  چھےٚ،  امی  طریقہٕ  مرُن  چُھ  تِہٕںدِ  خٲطرٕ  بہتر  تُہٕندِس  خٲلقس  نِشہِ  یعنی  اللہ  تعالیٰ  ہس  نِشہِ۔  پس  مٲرۍ  تِمو  پنٕنۍ  پان،  کوٚرُکھ  توبہٕ،  پس  کوٚر  تِہُند  توبہٕ  اللہ  تعالیٰ  ہن  قبول،  پٔزۍ  پٲٹھۍ  سُہ  چُھ  گنہگارن  ہُند  توبہٕ  قبول  کروُن۔  سُہ  چُھ  تِمن  پیٚٹھ  مہربان  تہٕ  رحمت  وول۔"
  },
  {
    "verse_id": 55,
    "translation": "بیٚیہِ  پٲوِو  ژیٚتس  اے  بنی  اسراییلو  ییٚلہِ  تۅہیہِ  دوٚپُو  موسیٰ  علیہ  السلامس  اسہِ  نِیُو  پانس  سٍتۍ  کوہِ  طورس  پیٚٹھ  کلامِ  خدا  بوزناونہٕ  خٲطرٕ  توپتہٕ  بوزُو  تۅہیہِ  کلامِ  خدا  تورات  مگر  دپنہِ  لٔگِو  توٚہۍ  اسہِ  کیاہ  چھےٚ  خبر  یہِ  کلام  کُس  چُھ  فرماوان۔  یوٚت  تام  نہٕ  أسۍ  کلام  فرماوٕوُن  وارٕہ  وُچھون  توٚتام  کِتھہٕ  پٲٹھۍ  بیٚہہِ  اسہِ  یعنی  اعتماد  ییہِ  اسہِ  یہِ  کیاہ  چُھ  کلامِ  خدا،  پس  رٔٹِو  توٚہۍ  امہِ  گُستٲخی  سببہٕ  وُچھان  وُچھان  اکہِ  ترٚٹہِ  ییٚمۍ  ترٚٹہِ  توٚہۍ  سٲری  یکدم  مٲرِو۔"
  },
  {
    "verse_id": 56,
    "translation": "تمہِ  پتہٕ  کرو  أسۍ  توٚہۍ  بیٚیہِ  زِندٕہ  امہِ  ترٚٹہِ  سٍتۍ  مرنہٕ  پتہٕ  موسیٰ  علیہ  السلامہ  سٕندِ  دعا  کرنہٕ  پتہٕ،  یُتھ  توٚہۍ  بیٚیہِ  زِندٕہ  کرنٕچ  نعمت  محسوس  کٔرِتھ  شُکر  گزٲری  کٔرِو۔"
  },
  {
    "verse_id": 57,
    "translation": "بیٚیہِ  تروو  اسہِ  تۅہیہِ  پیٚٹھ  اۅبرُک  سایہِ  ییٚلہِ  توٚہۍ  میدانِ  تیہس  منٛز  تاپہٕ  سٍتۍ  دزان  ٲسِو  بیٚیہِ  واتنوو  أسۍ  تۅہیہِ  نِش  غٲبی  خزانہٕ  منٛزٕہ  اکھ  چیزاہ  یتھ  ترنجبین  ونان  چھِ  یُس  ویٖرِ  مانچھِکۍ  پٲٹھۍ  کُلین  ہٕندین  برگن  پیٚٹھ  آسان  چُھ۔  بیٚیہِ  باٹرن  ہُند  ماز،  اسہِ  دوٚپ  توٚہۍ  کھیٚیِو  یِمو  نفیس  چیزو  أندرٕہ  یِم  اسہِ  تۅہیہِ  عطا  کٔروٕہ۔  مگر  اتھ  اندر  تہِ  کٔرٕکھ  نافرمٲنی  ییٚمہِ  سٍتۍ  تِمن  پانس  سخت  نقصان  ووت۔  تِمو  واتنوو  نہٕ  اسہِ  کانہہ  تکلیف  تہٕ  نقصان  بلکہ  ٲسۍ  واتناوان  تِم  نقصان  پننین  پانن۔"
  },
  {
    "verse_id": 58,
    "translation": "بیٚیہِ  پٲوِو  ژیٚتس  ییٚلہِ  اسہِ  دوٚپ  بنی  اسراییلن  أژِو  توٚہۍ  یتھ  بستی  اندر  پس  کھیٚیو  توٚہۍ  امہِ  بستی  أندرٕہ  یتھ  یتھ  جایہِ  تۅہیہِ  خوش  کرِ  امہِ  شہرکیو  چیزو  أندرٕ  یوت  تۅہیہِ  خوش  کرِ  تیوٗت  یعنی  یڈبٔرِتھ،  سٍتی  کوٚرُکھ  اسہِ  حکُم  کہ  ییٚلہِ  توٚہۍ  امہِ  شہرٕکہ  دروازٕہ  کِنۍ  اتھ  شہرس  منٛز  أژِو۔  اژان  اژان  تھٲوزیٚو  کلہٕ  بوٚن  کُن  یعنی  کلہٕ  نوٚمرٲوِتھ  أژِزیٚو  عٲجزی  سان  بیٚیہِ  گژِھہ  تُہُند  پرُن  لفظ  حِطہٕ  ییمیُک  معنی  چُھ  أسۍ  چھِ  توبہٕ  کران۔  تمہِ  سٍتۍ  کرو  أسۍ  تُہٕندین  برونٹھمین  گنہن  مغفرت  بیٚیہِ  کرو  أسۍ  زیادٕہ  ثواب  عطا  رٕژٕ  عملہٕ  کروٕنین۔"
  },
  {
    "verse_id": 59,
    "translation": "پس  بدلووتِمو  ظٲلِمو  سُہ  لفظ  تتھ  لفظس  سٍتۍ  یُس  نہٕ  تِمن  وننہٕ  آمُت  اوس۔  تِمو  دوٚپ  حسبتہ  فی  شعرہ،  پس  کوٚر  اسہِ  نٲزِل  تِمن  کٲفرن  پیٚٹھ  آسمان  کہِ  طرفہٕ  اکھ  عذاباہ۔  کیازِ  تِم  ٲسۍ  کران  سٲنۍ  نافرمٲنی  تہٕ  عدولِ  حُکمی۔  ناراہ  اکھ  گوو  پٲدٕہ  آسمان  کہِ  طرفہٕ  ییٚمۍ  نارن  اکی  ساتہٕ  ژۅوُہ  ساس  ﴿24000﴾  انسان۔  بیٚیہِ  روایت  موجوب  ﴿70000﴾  ستتھ  ساس  انسان  زٲلِتھ  ترٲوۍ  بعض  مُفسِرو  فرموو  کہ  سُہ  عذاب  اوس  طاعون  ییٚمہِ  سٍتۍ  أڈِس  دۅہس  اندر  ستتھ  ساس  لوٗکھ  موٗدۍ۔"
  },
  {
    "verse_id": 60,
    "translation": "بیٚیہِ  پٲوِو  ژیتس  ییٚلہِ  موسیٰ  کلیم  اللہ  ہن  طلب  باران  کوٚر  پننہِ  قوم  خٲطرٕ  آب  موٚنگُکھ  اللہ  تعالیٰ  ہس،  اللہ  تعالیٰ  چُھ  فرماوان،  پس  فرموو  اسہِ  موسیٰ  کلیم  اللہ  ہس  ژٔنڈ  دِیو  پننہِ  لورِ  سٍتۍ  یتھ  کنہِ  یۅسہٕ  تۅہیہِ  برونٹھ  کنہِ  چھےٚ،  پس  جٲرِی  سپدِ  ۍتمہِ  منٛزٕہ  باہ  ناگہٕ  راد  تِمن  بنی  اسراییلن  ہٕندین  قبیلن  ہٕںٛز  گرنز۔  حضرتِ  یعقوب  علیہ  السلامس  ٲسۍ  باہ  فرزند  أکِس  أکِس  فرزندٕہ  سُند  اولاد  اوسُکھ  اکھ  اکھ  قبیلہٕ۔  تِمنٕے  قبیلن  ہٕندِ  تعدادٕہ  تہٕ  شُمارٕہ  موجوب  دراے  تمہِ  کنہِ  منٛزٕہ  باہ  ناگ،  چنانچہ  معلوم  سپُد  پرتھ  أکِس  شخصس  پننہِ  پننہِ  آب  چیٚنٕچ  تہٕ  آب  حٲصِل  کرنٕچ  جاے  چنانچہِ  وننہٕ  آکھ،  اے  بنی  اسراییلو  کھیٚیُو  یہِ  منِ  وسلویٰ  تہٕ  چیٚیُو  یِمن  چشمن  ہُند  آب۔  بییہِ  مہ  پھیٖرِو  زمینس  اندر  فساد  تہٕ  فِتنہٕ  تُلان  یعنی  میانین  احکامن  ہٕںٛز  نافرمٲنی  کران۔"
  },
  {
    "verse_id": 61,
    "translation": "بیٚیہِ  پٲوِو  ژیٚتس  اے  بنی  اسراییلو  تۅہیہِ  درخواست  کوٚرو  حضرتِ  موسیٰ  علیہ  السلامس  کہ  اے  موسیٰ  أسۍحض  ہیٚکو  نہٕ  صبر  تہٕ  برداشت  کٔرِتھ  اکی  قسمہٕ  کِس  کھیٚنہٕ  چیزس  پیٚٹھ،  أسۍ  آے  پرتھ  دۅہہ  من  وسلویٰ  کھیٚوان  کھیٚوان  سخت  عٲجِز،  پس  مٔنگِو  حض  سانہِ  خٲطرٕ  پننِس  خدایس  کہ  سُہ  کیاہ  کھارِ  سانہِ  خٲطرٕ  تِم  تِم  چیز  یِم  زمین  منٛزٕہ  کھسان  چھِ  تمچہِ  ترکارِ  ہِشہِ۔  لٲر  تمیُک  بیٚیہِ  کٔنٕک  تمیُک  بییہِ  رۅہن  تمیُک  بیٚیہِ  مُسُرتمیُک  بیٚیہِ  پران  تمیُک،  حضرتِ  موسیٰ  ہن  فرمووُکھ  کیاہ  توٚہۍ  چُھوٕ  ژھانڈان  تِم  چیز  یِم  پست  تہٕ  بوٚنمہِ  درجٕکۍ  چھِ  تتھ  چیزس  بدل  یُس  اعلیٰ  درجُک  چیز  چُھ  یعنی  من  وسلویٰ  ہس  بدل  یُس  تۅہیہِ  محنت  ومشقت  ورٲے  حٲصِل  سپدان  چُھ۔  کٲژاہ  چھےٚ  تُہنزعقل  تہٕ  ہمت  پست،  ییٚلہِ  تۅہیہِ  عزت  کِس  روزِیس  سٍتۍ  کٔھر  چھےٚ  ادٕہ  أژِو  توٚہۍ  شہرو  أندرٕہ  کُنہِ  شہرس  اندر  تتہِ  بنن  تۅہیہِ  تِم  چیز  یِم  توٚہۍ  منگان  چِھو۔  زمین  کٔرِو  حٲصِل  توپتہٕ  لٲگِو  سُہ۔  تتھ  منٛز  ؤوِو  یِم  یِم  چیز  تہٕ  کھیٚیِو،  یِژھے  یِژھے  گُستٲخی  کرنہٕ  خٲطرٕ  آیہِ  تراونہٕ  تِمن  پیٚٹھ  ذِلت  تہٕ  خوٲری  تہٕ  پستی  لوٗکن  ہٕںٛزِ  نظرِ  اندر  رُوزنہٕ  تِمن  کانہہ  وقعت  تہٕ  کانہہ  قدر،  نہ  روٗد  تِہٕندین  طبیعتن  اندر  کُنہِ  قسمہٕ  اولوالعزمی  تہٕ  بُلند  ہمتی  باقٕے،  بیٚیہِ  سپٕدۍ  تِم  مستحق  خداے  سٕنٛزِہ  بیزٲریہِ،  اتھ  ذِلت  وخوٲری  وبیزٲری  گٔے  تِم  گرفتار  ییٚمی  مۅکھہٕ  کہ  تِم  ٲسۍ  اِنکار  تہٕ  نافرمٲنی  کران  پروردِگارٕہ  سٕندین  احکامن  بیٚیہِ  ٲسۍ  پیغمبر  قتل  کران  تہٕ  ماران  ناحق  تہٕ  بے  گناہ  کُنہِ  قسمٕکہِ  جُرمہٕ  ورٲے،  اتھ  ذِلت  وخوٲری  گٔے  تِم  گرفتار  ییٚمی  مۅکھہٕ  کہ  تِم  ٲسۍ  اِنکار  تہٕ  نافرمٲنی  کران  پروردِگارٕہ  سٕندین  احکامن۔  یِمن  یہودن  ہُند  یہِ  حال  بیان  کٔرِتھ  اوس  مُمکن  کٲنسہِ  شخصس  ما  گژِھہ  خیال  کہ  ہرگاہ  کانہہ  شخصاہ  یہودو  أندرٕہ  یا  بییو  لوٗکو  أندرٕہ  توبہ  واستغفار  کٔرِتھ  ایمان  انہِ  تس  کرِ  اللہ  تعالیٰ  بخشٲیِش  تُہُند  ایمان  تہٕ  توبہ  و  استغفار  ما  کرِنہٕ  قبول۔  سُہ  خیال  دوٗر  کرنہٕ  خٲطرٕ  فرموو  اللہ  تعالیٰ  ہن  امہِ  پتہٕ  عام  اکھ  قانوناہ  تہٕ  قٲیدٕہ  کلیاہ  اکھ۔"
  },
  {
    "verse_id": 62,
    "translation": "بیشک  باایمان  بیٚیہِ  یہود  بیٚیہِ  نصاریٰ  بیٚیہِ  صابیین  یعنی  سُہ  فِرقہٕ  یِمن  نہٕ  مُستقل  کانہہ  دیناہ  آسہِ۔  پرتھ  دین  منٛزٕہ  چُھ  تِمو  حسبِ  خوٲہِش  اکھ  اکھ  چیزاہ  اِختیار  کوٚرمُت  یِمو  ساروٕے  فِرقو  أندرٕہ،  یُس  شخصاہ  پژھ  کرِ  معبودِ  برحق  سٕندِس  ذاتِ  پاکس  بیٚیہِ  تِہٕندین  صِفاتن  بیٚیہِ  کرِ  پژھ  پٔتمِس  دۅہس  یعنی  قیامتس  بیٚیہِ  کرِ  رٕ  ژٕ  عملہٕ  یِمہٕ  شریعت  محمدیس  موٲفِق  آسن،  یِتھیٚن  لوٗکن  ہٕندِ  خٲطرٕ  چھےٚ  مزوٗرۍ  تِہٕندِس  پروردِگارس  نِشہِ  یۅسہٕ  تِمن  عطا  کرنہٕ  ییہِ  تس  نِش  وٲتِتھ  بیٚیہِ  آسہِ  نہٕ  تِمن  کانہہ  خوفاہ  بیٚیہِ  سپدن  نہٕ  تِم  غمگین  تہٕ  پریشان۔  یہِ  قانون  بیان  کٔرِتھ  چُھ  بیٚیہِ  بیان  سپدان  بنی  اسراییلن  ہٕندۍ  حالات  ومعاملات  اسہِ  کیاہ  ورتووتِمن  سٍتۍ،  تِمو  کیاہ  معاملہٕ  کوٚر  اسہِ  سٍتۍ۔"
  },
  {
    "verse_id": 63,
    "translation": "بیٚیہِ  پٲوِو  ژیٚتس  اے  بنی  اسراییلو  ییلہِ  اسہِ  توٚہۍ  عہد  کرنٲوِو۔  تۅہیہِ  نِشہِ  روٚٹ  اسہِ  قول  وقرار،  توراتس  پیٚٹھ  عمل  کرنہٕ  خٲطر  تُل  اسہِ  کوہِ  طورُک  اکھ  حِصاہ  تۅہیہِ  پیٚٹھ  تراونہٕ  خٲطرٕ۔  فرموو  اسہِ  تۅہیہِ،  تمہِ  ساتہٕ  فرموو  اسہِ  توٚہۍ  کٔرِو  قبول  سۅکتاب  یۅس  اسہِ  تۅہیہِ  عطا  کٔر  پوٗرٕہ  طاقتہٕ  تہٕ  مضبوطٖی  سٍتۍ،  نتہٕ  تراوو  أسۍ  یہِ  کوہ  تُہٕندین  کلن  پیٚٹھ،  وارٕہ  تھٲوِ  ویاد  تِم  احکام  یِم  اتھ  کتابہِ  منٛز  چھِ۔  دیو  توٚہۍ  مُتقی  تہٕ  پرہیزگار  بٔنِو۔"
  },
  {
    "verse_id": 64,
    "translation": "امہِ  قول  و  قرارٕہ  پتہٕ  تہِ  پھیٖروٕہ  توٚہۍ  پوٚت  یعنی  اتھ  عہدس  پیٚٹھ  رودِو  نہٕ  توٚہۍ  قٲیِم،  پس  ہرگاہ  نہٕ  تۅہیہِ  پیٚٹھ  خداے  سُند  فضل  ورحمت  آسِہا  امہِ  عہد  شِکنی  سببہٕ  ٲسِہو  توٚہۍ  ہلاک  تہٕ  برباد  سپدوٕنیو  أندرٕہ۔"
  },
  {
    "verse_id": 65,
    "translation": "بیٚیہِ  چُھو  تۅہیہِ  معلومٕے  تِمن  لوٗکن  ہُند  حال  یِم  تۅہیہِ  أندرٕہ  حدٕہ  ڈٔلۍ  بٹہٕ  وارِ  ہٕندِس  معاملس  اندر۔  اسہِ  اوس  تِمن  منع  کوٚرمُت  بٹہٕ  وارِ  دۅہہ  گاڈٕہ  شِکار  کرنہٕ  نِشہِ  مگر  تِمو  کٔر  اتھ  حُکمس  مُخالفت،  پس  فرموو  اسہِ  تِمن  ذلیلو  أندرٕہ  بٔنِو۔  چنانچہِ  بنے  یہِ  تِمن  واندرن  ہٕںٛز  شکل  مسخ  صورت  سپدٕکھ۔"
  },
  {
    "verse_id": 66,
    "translation": "بیٚیہِ  کوٚر  اسہِ  یہِ  واقعہ  اکھ  عبرتھاہ  تِمن  لوٗکن  ہٕندِ  خٲطرٕ  یِم  تمہِ  وقتہٕ  موجود  آسن  بیٚیہِ  تِمن  لوٗکن  ہٕندِ  خٲطرٕ  یِم  تِمن  پتہٕ  آے۔  بیٚیہِ  کوٚر  اسہِ  یہِ  واقع  بوٚڈ  وعظ  تہٕ  نصیحت  خدایس  کھوژوٕنین  ہٕندِ  خٲطرٕ۔  بنی  اسراییلن  منٛز  اوس  اکھ  شخصاہ  تس  اوس  ناو  عامیل،  تس  ٲس  کوٗر۔  بیاکھ  شخصاہ  تٔمۍ  کٔر  أمِس  کورِ  ہٕںدِس  مٲلِس  خواستگٲری  أمِس  کورِ  سٍتۍ  نِکاح  کرنہٕ  خٲطرٕ  مگر  تٔمۍ  کوٚر  تٔمِس  یہِ  کوٗر  دِنہٕ  نِشہِ  اِنکار  تٔمِس  سپُد  أمۍسُند  اِنکار  کرُن  سیٹھاہ  ناگوار  ییٚمہِ  مۅکھہٕ  تٔمۍ  سُہ  شخص  کوٚر  پوٗشیدٕہ  پٲٹھۍ  قتل،  توپتہٕ  ترووُن  أکِس  جایہِ۔  لوٗکو  ییٚلہِ  سُہ  تتھ  جایہِ  مارنہٕ  آمُت  وُچھ۔  تِم  لٔگۍ  دریافت  کرنہِ  یہِ  شخص  کٔمۍ  سنا  چُھ  مورمُت۔  تِم  آے  حضرتِ  موسیٰ  کلیم  اللہ  ہس  نِش،  عرض  کوٚرُکھ  اسہِ  حض  گوٚژھ  معلوم  سپدُن  ییٚمِس  شخصہٕ  سُند  قٲتِل۔  تِمو  فرمووہکھ  بحُکمِ  خدا  کہ  توٚہۍ  مٲرِیون  اکھ  گاواہ  تٔمۍسٕندِ  کُنہٕ  تانہٕ  سٍتۍ  دِیو  أمِس  مقتولس  ژٔنڈ،  سُہ  سپدِ  زِندٕہ،  سُہ  ونہِ  پانے  میون  قٲتِل  کُس  چُھ۔  امہ  پتہٕ  چُھ  اللہ  تعالیٰ  یۅہے  قصہٕ  بیان  فرماوان۔"
  },
  {
    "verse_id": 67,
    "translation": "بیٚیہِ  پٲوِو  سُہ  وقت  ژیٚتس  ییٚلہِ  موسیٰ  علیہ  السلامن  پننِس  قومس  فرمووییٚلہِ  تِمو  أکِس  مقتول  شخصہٕ  سُند  قٲتِل  تِمن  ںِشہِ  دریافت  کرُن  ہیٚوت  کہ  پٔزۍ  پٲٹھۍ  اللہ  تعالیٰ  چُھ  تۅہیہِ  حُکم  کران  کہ  توٚہۍ  کٔرِو  ذبح  أکِس  گاوِ،  تٔمۍسٕندِ  کُنہِ  تانہٕ  سٍتۍ  دِیِوأمِس  مقتولس  ژٔنڈ،  سُہ  سپدِ  امہِ  ژنٛجہِ  سٍتۍ  زِندٕہ  سُہ  ونہِ  پانے  پننِس  قٲتلہٕ  سُند  ناو،  تِم  لٔگۍ  دپنہِ  کیاہ  حض  توٚہۍ  چھِوٕ  اسہِ  مسخرٕہ  بناوان،  اسہِ  سٍتۍ  ٹھٹھہٕ  کران۔  تہِ  کتہِ  حض  چُھ  بوزمُت  ازتاںۍ  کہ  گاوِ  ہٕندِ  تانہٕ  سٍتۍ  کیاہ  سپدِ  مردٕہ  زِندٕہ،  موسیٰ  علیہ  السلامن  فرمووُکھ  بہٕ  چُھس  اللہ  تعالیٰ  ہس  پناہ  منگان  کہ  بہٕ  کیاہ  بنہٕ  جاہِلو  أندرٕہ۔  احکامِ  خداوند  یِن  منٛز  تمسخر  کرٕنۍ  چھےٚ  جٲہِلن  ہٕںٛز  کٲم"
  },
  {
    "verse_id": 68,
    "translation": "تِمو  دوٚپ  حضرتِ  موسیٰ  ہس  توٚہۍ  کٔرِو  حض  سانہِ  خٲطرٕ  پننِس  پروردِگارس  عرض  سُہ  کرِ  بیان  کہ  أمِس  گاوِ  ہٕندۍ  صفت  کم  کم  گژھن  آسٕنۍ،  تِمو  فرمووہکھ  بیشک  اللہ  تعالیٰ  چُھ  فرماوان  سۅ  گاو  گژِھنہٕ  آسٕنۍ  بُڈٕہ،  نہ  گژِھہ  آسٕنۍ  بلکل  لۅکٕٹ  وژٕھر  ہِش  بلکہ  گژِھہ  آسٕنۍ  یِمن  دۅن  حالن  درمیان۔  وۅنۍ  مہ  کٔرِو  زیادٕہ  پٕرژھ  پٕرژھ،  وۅنۍ  کٔرِو  سۅ  کٲم  ییمیُک  تۅہیہِ  حکُم  کرنہٕ  یِوان  چُھ۔"
  },
  {
    "verse_id": 69,
    "translation": "تِم  لٔگۍ  دپنہِ  توٚہۍ  پرژِھو  حض  پننِس  پروردِگارس  سُہ  کرِ  بیان  اسہِ  تٔمِس  گاوِ  ہُند  کیاہ  رنگ  گژِھہ  آسُن،  حضرتِ  موسیٰ  ہن  فرمووُکھ  بیشک  اللہ  تعالیٰ  چُھ  فرماوان  تٔمِس  گاوِ  ہُند  رنگ  گژِھہ  زرد  آسُن،  سُہ  گژھیٚس  آسُن  شوخ  زرد  یُس  دِل  پھۅلراوِ  وُچھہِ  وٕنین  یعنی  یُس  وُچھہٕ  وٕنین  فرح  وسرور  بخشہِ۔  "
  },
  {
    "verse_id": 70,
    "translation": "دپنہِ  لٔگۍ  بیٚیہِ  پرژِھو  حض  پننِس  پروردِگارس  سانہِ  خٲطرٕ  کہ  سُہ  کرِ  بیان  سانہِ  خٲطرٕ  وارٕہ  وضاحت  سان  سۅ  گاو  کِژھ  گژِھہ  آسٕنۍ  تٔمۍسُند  خاص  علامت  تہٕ  نِشانہٕ  چھا  کینہہ۔  بیشک  سۅگاو  ییٚمۍ  سٕندِہ  سٍتۍ  اسہِ  قٲتلہٕ  سُند  پتاہ  لگہِ  سۅ  چھےٚ  اسہِ  نِشہِ  مثتبہ۔  ہرگاہ  اللہ  تعالیٰ  نٔنرٲوِتھ  بیان  فرماوِ  تتھ  صورتس  اندر  لگہِ  اسہِ  ضروٗر  پتاہ  یۅژھے  خداین۔  "
  },
  {
    "verse_id": 71,
    "translation": "موسیٰ  علیہ  السلامن  فرمووُکھ  اللہ  تعالیٰ  چُھ  فرماوان  سۅ  گاو  گژِھہ  آسٕنۍ  محنت  کش  یۅسہٕ  البانہِ  سٍتۍ  زمین  تُلہٕ  وٕنۍ  آسہِ۔  بیٚیہِ  آسہِ  نہٕ  ارہٹس  لٲگِتھ  زمینس  زراعتس  سگ  دِوٕنۍ  سالِم  آسہِ  عٲبو  نِشہِ۔  کانہہ  داغاہ  آسہِ  نہٕ  تس،  بیاکھ  رنگاہ  آسیٚس  نہٕ  یعنی  ٹیٚچہِ  ہار  آسہِ  نہٕ  بلکہ  آسہِ  اکی  رنگہٕ،  یہِ  بوٗزِتھ  دوٚپ  تِمو  موسیٰ  علیہ  السلامس  وۅنۍ  کیاہ  حض  ٲوٕو  توٚہۍ  صاف  وُشتہٕ  کتھ  ہیٚتھ۔  امہِ  پتہٕ  کوٚر  تِمو  تلاش  أمِس  گاو  ہُند۔  توپتہِٕ  لبکھ  امہِ  قسمٕچ  گاو  أکِس  جوانس  نِش  یُس  پننہِ  ماجہِ  ہُند  اوس  سخت  فرمانبردار۔  تٔمۍسٕے  نِشہِ  ہیٚژٕکھ  یہِ  گاو  موٚلۍ  تیٖتِس  سۅنس  ییٚمہِ  سۅنہٕ  سٍتۍ  تٔمۍسُند  مٕسلہٕ  تہٕ  دالہٕ  برنہٕ  ییہِ  ہا،  پس  کوٚر  تِمو  گاوِ  کھش۔  درحالتیکہ  ٲسۍ  نہٕ  یِم  یہِ  کٲم  کروٕنۍ  یہِ  تِہٕندیو  سوالاتو  سٍتۍ  ظٲہِر  سپدان  اوس  مگر  چارٕہ  لوٚگُکھ  نہٕ  کینہہ  تہِ۔  امہِ  پتہٕ  چُھ  اللہ  تعالیٰ  فرماوان  اتھ  قصس  متعلق  مزید  بیان۔"
  },
  {
    "verse_id": 72,
    "translation": "بیٚیہِ  پٲوِو  توٚہۍ  ژیٚتس  سُہ  وقت  ییٚلہِ  تۅہیہِ  أندرٕہ  کٔمۍتانۍ  شخصن  مور  اکھ  شخصاہ  توپتہٕ  ہیٚوتو  تۅہیہِ  أندرٕہ  پرتھ  أکۍ  پنُن  پان  بری  ہاونہٕ  خٲطرٕ  اکھ  أکِس  ہانژھ  لاگٕنۍ  یعنی  چھاون  دٲسی  ہیٚژٕو  کرٕنۍ،  اللہ  تعالیٰ  ہس  اوس  ننراوُن  منظور  تہِ  یہِ  کھٹان  تہٕ  پوٗشیدٕہ  تھاوان  ٲسِو۔  تمی  مۅکھہٕ  ییٚلہِ  اسہِ  تۅہیہِ  گاو  ذبح  کرنُک  حکُم  کوٚر۔"
  },
  {
    "verse_id": 73,
    "translation": "پس  فرموو  اسہَ  دَیو  ژٔنڈ  أمِس  مۅردس  أمِس  مقتول  شخصس  أمِس  مذبوحہ  گاوِ  ہٕندِ  کُنہِ  تانہٕ  سٍتۍ،  توپتہٕ  دِژ  تِمو  أمِس  گاوِ  ہٕندِ  زیٚوِ  سٍتۍ  یا  رانہِ  سٍتۍ  ژٔںڈ  أمِس  مقتولس  چنانچہِ  سُہ  مقتول  گوو  زِندٕہ۔  تٔمۍ  وۅن  پننِس  قٲتلہٕ  سُند  ناو۔  سُہ  اوس  پننیو  دۅیو  پِتریو  بایو  یا  باپتھرو  مال  کہ  طمعہ  یا  نیتھٕر  نہ  دِنہٕ  مۅکھہٕ  مورمُت۔  اللہ  تعالیٰ  چُھ  فرماوان  امہِ  پتہٕ  قیامت  کین  مُنکِرن  یِم  مرنہٕ  پتہٕ  بیٚیہِ  زِندٕہ  گژھنس  اِنکار  چھِ  کران،  یِتھے  پٲٹھۍ  کیاہ  کرِ  اللہ  تعالیٰ  قیامت  کہ  دۅہ  مُردن  بییہِ  زِندٕہ  یِتھہ  پٲٹھۍ  یہِ  مقتول  بیٚیہِ  زِندٕہ  کوٚرُن،  اللہ  تعالیٰ  چُھ  پننہِ  قدرتٕکۍ  نِشانہٕ  ہاوان  پننہِ  قدرت  سٍتۍ  دیو  توٚہۍ  عقلہِ  کٲم  ہیٚیُو  یُتھ  توٚہۍ  امہِ  سٍتۍ  زٲنِو  کہ  یس  خدایس  یہِ  اکھ  مُردٕہ  توٚگ  زِندٕہ  کرُن  تس  نِشہِ  کیاہ  عجٲیب  چُھ  سٲرِی  مردٕہ  قیامت  کہ  دۅہ  زِندٕہ  کرٕنۍ۔  حدیث  شریفس  منٛز  چُھ  آمُت  کہ  ہرگاہ  بنی  اسراییل  پرژھ  پرژھ  کرہن  تہٕ  گۅڈنی  مارہن  کانہہ  گاواہ  مقصد  سپدِہکھ  حٲصِل۔  امہِ  پتہٕ  چُھ  اللہ  تعالیٰ  فرماوان  کہ  یِمن  بنی  اسراییلن  سپُد  نہٕ  یِم  واقعات  وُچھِتھ  کانہہ  اثراہ۔  یِہُند  دِل  سپُد  سیٹھاہ  سخت۔"
  },
  {
    "verse_id": 74,
    "translation": "یِمو  تِتھیو  واقعاتوپتہٕ  گژِھہ  تِہُند  دِل  نرم  گژُھن  خداے  سٕندۍ  بٔڈۍ  بٔڈۍ  نِشانہٕ  وُچھِتھ  مگر  تتھ  بدل  سپُد  تِہُند  دِل  سیٹھاہ  سخت  پس  سپٕدۍ  تِہٕندۍ  دِل  کنہِ  ہِشہِ۔  بلکہ  چھِ  تِہٕندۍ  دِل  کنیو  کھۅتہٕ  تہِ  زیادٕہ  سخت  ییٚمہِ  وجہہ  کہ،  بیشک  کنیو  أندرٕہ  چھےٚ  بعض  کنہِ  یِمو  أندرٕہ  دریا  چھِ  جٲرِی  سپدان،  بیشک  بیٚیہِ  چھےٚ  کنیو  أندرٕہ  بعض  کنہِ  یمہٕ  پھٹان  چھےٚ  پس  چُھ  تِمو  أندرٕہ  تہِ  آب  جٲرِی  سپدان،  بیشک  بیٚیہِ  چھےٚ  بعض  کنہِ  یِمہٕ  تھزرٕہ  پیٚٹھہ  بون  ؤسِتھ  پیٚوان  تہٕ  ڈۅلہٕ  گژھان  چھےٚ  خداے  سٕندِ  خوف  سٍتۍ  مگر  تِہٕندین  دِلن  چُھنہٕ  کُنہِ  قسمہٕ  اثر  گژھان،  تِہٕندۍ  دِل  چھِ  قساوتن  ؤلمٕتۍ  تمی  قساوت  سببہٕ  چُھو  توٚہۍ  یِمہٕ  یِمہٕ  یچھ  کامہِ  کران،  اللہ  تعالیٰ  چُھنہٕ  تِہٕںٛزو  تِمو  یچھ  کامیو  نِشہِ  بے  خبر،  سُہ  دِیہِ  تۅہیہِ  جلدی  تمیُک  سزا۔  یہودن  ہٕندۍ  یِم  حالات  بیان  کٔرِتھ  چُھ  اللہ  تعالیٰ  امہِ  پتہٕ  تِمن  مسلمانن  یِم  کوٗشِش  کران  چھِ  یِم  یہود  گژھن  ایمان  انٕنۍ،  تمی  خٲطرٕ  چھِ  تِم  غم  کھیٚوان  فرماوان  کہ۔"
  },
  {
    "verse_id": 75,
    "translation": "اے  مسلمانو  کیاہ  یِم  ییٖتۍ  قصہٕ  بوٗزِتھ  چھُوٕہ  توٚہۍ  توقع  کہ  تُہٕنٛزٕہ  کوشِشہ  سٍتۍ  کیاہ  انن  یِم  یہود  ایمان  حالانکہ  یِمو  ساروٕے  قصو  علاوٕہ  چھےٚ  یِہٕںٛز  بیاکھ  اکھ  عجیب  کتھاہ  کہ،  پٔزۍ  پٲٹھۍ  چھےٚیِمو  أندرٕہ  چھےٚ  اکھ  جماعتھاہ  گُذریمٕژ  یِم  بوزان  ٲسۍ  خداے  سُند  کلام  توپتہٕ  ٲسۍ  تغیرو  تبدیل  کران  تحریف  لفظی  تہِ  کران  تحریف  معنوی  تہِ  کران  زٲنِتھ  کٔرِتھ  دیدٕہ  دانستہ۔  بیٚیہِ  ٲسۍ  تِم  زانان  یہِ  کتھ  کہ  أسۍ  چھِ  یہِ  یچھ  کٲم  کران  مگر  اغراضِ  نفسٲنی  یہِ  یچھ  کٲم  کرنس  پیٚٹھ  آمادٕہ  کران۔"
  },
  {
    "verse_id": 76,
    "translation": "بیٚیہِ  ییٚلہِ  یِم  مُنٲفِق  یہود  مسلمانن  سٍتۍ  ملاقات  ٲسۍ  کران  تِمن  ٲسۍ  ونان  اسہِ  تہِ  اوٚن  ایمان،  تمہِ  پتہٕ  ییٚلہِ  تِمو  مُنافِق  یہودو  أندرٕہ  بعض  بیین  خٲلِص  یہودن  نِشہِ  واتان  ٲسۍ  تِمن  ٲسۍ  دپان  أسۍ  چھِ  توٚہی  سٍتۍ  مُتفِق۔  یِم  خٲلِص  یہود  ٲسِکھ  ونان  ادٕہ  کیازِ  چُھو  توٚہۍ  یِمن  مسلمانن  تِمہٕ  کتھہٕ  باوان  یِمہٕ  تِمن  مُفید  مطلب  چھےٚ  آسان  یِمہٕ  کتھہٕ  اللہ  تعالیٰ  ہن  تۅہیہِ  نِشہِ  ظٲہِرتہٕ  مُنکشف  چھےٚ  کرِ  مژٕہ  توراتس  اندر۔  أسۍ  چھِ  تِمہٕ  کتھہٕ  مصلحتاً  پوٗشیدٕہ  تھاوان،  توٚہۍ  چھِو  تِمہٕ  کتھہٕ  نٔنراوان۔  امیُک  نتیجہ  چُھ  کہ  پگاہ  قیامت  کہ  دۅہ  خدایس  برونٹھ  کنہِ  کرنو  تِم  تۅہیہِ  لاجواب،  یہِ  کتھ  چھنا  تۅہیہِ  فِکرِ  تران۔"
  },
  {
    "verse_id": 77,
    "translation": "کیاہ  تِمن  چُھنا  معلوم  کہ  اللہ  تعالیٰ  چُھ  تہِ  سورُے  زانان  یہِ  تِم  پوٗشیدٕہ  تھاوان  چھِ،  بیٚیہِ  تہِ  سورُے  یہِ  تِم  نٔنراوان  چھِ،  سُہ  چُھ  باایمانن  تِہٕںٛزٕہ  سارے  کتھہٕ  باوان۔  امہِ  پتہٕ  چُھ  اللہ  تعالیٰ  عام  یہودن  ہُند  حال  ظٲہِر  کران۔"
  },
  {
    "verse_id": 78,
    "translation": "یِمو  یہودو  أندرٕہ  چھِ  اکثر  ناخواندہ  تہٕ  ان  پر،  تِمن  چھَنہٕ  خبرٕے  توراتس  منٛز  کیاہ  چُھ  لیٚکھِتھ  مگر  زانن  تِم  دِلس  خوش  کروٕنہِ  کینہہ  کتھہٕ  یِمہٕ  تِمو  بوزمژٕ  چھےٚ  پننین  غٲر  متدین  عٲلمن  نِشہِ۔  مثلاً  جنتس  منٛز  واتُن  تہٕ  یہودن  ورٲے  کانہہ  تہِ  بیٚیہِ  کرناون  تِہٕندۍ  مٲلۍ  بٕڈ  بب  تِمن  سارِنٕے  گناہن  بخشٲیِش۔  یِم  ٲسۍ  تِہٕندۍ  خیالات  بالکل  بے  دلیل  تہٕ  بے  سند۔  تِم  چھِنہٕ  فی  الحقیقت  کینہہ  تہِ  زانان  بٔلۍ  چھِ  تِم  خیٲلی  پُلاو  رَنان۔  عوامن  ہٕںٛز  امہِ  توہم  پرستی  ہُند  سبب  چُھ  تِہٕندین  علماہن  ہٕںٛز  خیانت۔"
  },
  {
    "verse_id": 79,
    "translation": "لہٰذا  چھےٚ  بٔڈ  خرٲبی  تہٕ  بربٲدی  وٲل  تہٕ  افسوس  تِمن  عٲلمن  ہٕںدِ  خٲطرٕ  یِم  لیکھان  چھِ  کتاب  یعنی  تورات  اورُک  یور  تہٕ  ادل  بدل  کٔرِتھ۔  بیٚیہِ  چھِس  مِلناوان  پننہِ  طرفہٕ  تہِ  یہِ  خوش  چُھکھ  کران  تہٕ  توپتہٕ  چھِ  ونان  لوٗکن  یہِ  چُھ  خداے  سٕندِ  طرفہٕ  یُتھ  تمہِ  سٍتۍ  تِم  حٲصِل  کرن  تہٕ  زینن  تِمن  نِشہِ  مۅلاہ  تہٕ  قٍمتھاہ  سیٹھاہ  کم،  پس  چُھ  تِہٕندِ  خٲطرٕ  بوٚڈ  وٲل  تہٕ  افسوس  تمہِ  سببہٕ  یہِ  تِمو  لیٚوکھ  پننیو  اتھو  تغیر و تبدیل  کٔرِتھ۔  بیٚیہِ  چُھ  تِہٕندِ  خٲطرٕ  وٲل  تہٕ  افسوس  تمہِ  مۅکھہٕ  یہِ  تِم  امہِ  سٍتۍ  زینان  تہٕ  حٲصِل  کران  ٲسۍ۔  یہود  ٲسۍ  دعویٰ  کران  کہ  دینِ  موسوی  چُھنہِ  منسوخ  دینِ  عیسوی  سٍتۍ  نہ  دینِ  اِسلام  سٍتۍ،  لہٰذا  چھِ  تِم  بدستور  مومن  حضرتِ  عیسیٰ  سٕندِس  نبوتس  یا  حضرتِ  محمدؐ  سٕندِس  نبوتس  اِنکار  کرنہٕ  سٍتۍ۔  تِم  کٲفر  چھِنہٕ  وۅنۍ  ہرگاہ  تِم  بعض  گناہوسببہٕ  جہنمس  منٛز  واتن،  تہِ  آسہِ  کم  کینہہ  مُدتہٕ  خٲطرٕ،  تمہِ  پتہٕ  یِن  تِم  تمہِ  منٛزٕہ  کڈنہٕ۔  یہِ  اوس  یہودن  ہُند  خیال۔  اتھ  خیالس  تِہٕندِس  چُھ  اللہ  تعالیٰ  رد  کران۔"
  },
  {
    "verse_id": 80,
    "translation": "ونان  ٲسۍ  یہود  پننہِ  خیالہٕ  کہ  اَسہِ  لاگہِ  نہٕ  نارِ  جہنم  اتھہٕ  تہٕ  مگر  کینژھنٕے  دۅہن  زیادٕہ  کھۅتہٕ  زیادٕہ  تیٖتین  دۅہن  ییٖتین  دۅہن  تِہٕندیو  آبا و اجدادو  گوسالہٕ  پرستی  یعنی  ؤژھۍ  سٕںٛز  عبادت  کٔرمٕژ  چھےٚ،  توٚہی  فرمٲوِیوکھ  حض  یا  رسول  اللہؐ  اے  یہودو  تۅہیہِ  چُھوٕا  اتھ  متعلق  اللہ  تعالیٰ  ہس  نِشہِ  کانہہ  تیُتھ  عہداہ  روٚٹمُت  تہٕ  حٲصِل  کوٚرمُت  یتھ  نہٕ  سُہ  خلاف  ہیٚکہِ  کٔرِتھ۔  کِنہٕ  توٚہۍ  چھِو  خدایس  نسبت  سۅ  کتھ  لاگان  ییمِچ  نہٕ  تۅہیہِ  نِش  کانہہ  دلیلاہ  تہٕ  ثبوتاہ  چُھ۔  امہِ  پتہٕ  چُھ  اللہ  تعالیٰ  فرماوان  اکھ  ضابطاہ  اکھ  ییٚمہِ  سٍتۍ  یِم  لوٗکھ  نارس  اندر  ابدالآباد  روزوٕنۍ  آسن۔"
  },
  {
    "verse_id": 81,
    "translation": "یہِ  کتھ  چھنہٕ  ہرگِز  صحیح  یہِ  توٚہۍ  ونان  چھِو  بلکہ  چُھ  اسہِ  نِشہِ  نارس  اندر  روزنہٕ  خٲطرٕ  اکھ  ضابطاہ  تہٕ  قٲعدٕہ  کلیاہ  مقرہ۔  سُہ  گوو  یہِ  کہ  یُس  شخصاہ  گناہ  کرِ  توپتہٕ  یِن  ولنہٕ  تس  پنٕنۍ  گناہ  پرتھ  طرفہٕ،  کانہہ  طرفاہ  آسیٚس  نہٕ  خٲلی  گناہو  نِشہِ  تااینکہ  دِل  آسیٚس  خٲلی  ایمان  تہٕ  تصدیق  نِشہِ  یعنی  بےایمان  تہٕ  کٲفر  آسہِ  پس  تمی  قسمٕکۍ  لوٗکھ  چھِ  نارِ  جہنمس  اندر  واتہٕ  وٕنۍ۔  تِم  روزن  تتھ  منٛز  ہمیشہِ  ابداٰآباد۔  "
  },
  {
    "verse_id": 82,
    "translation": "یِمو  لوٗکو  پژھ  کٔر  خدایس  بیٚیہِ  تِہٕندِس  پیغمبرس  بیٚیہِ  کریٚکھ  تِہِندی  حُکمہٕ  موجوب  رٕژٕ  رٕژٕ  کامہِ،  امی  قسمٕکۍ  لوٗکھ  چھِ  جنتی،  تِمے  روزن  اتھ  منٛز  ہمیشہ  ابدالآباد۔  لہٰذا  امہِ  قٲعدٕہ  کلیہ  سٍتۍ  سپُد  رَدیہودن  ہٕندِس  بٲطِل  دعویٰ  ہس  یُس  تِمو  کریاو۔"
  },
  {
    "verse_id": 83,
    "translation": "بیٚیہِ  پٲۅِو  ژیٚتس  سُہ  وقت  ییٚلہٕ  مےٚ  توراتس  اندر  بنی  اسراییلن  نِشہِ  عہد  وپیمان  روٚٹ  یتھ  کتھہِ  پیٚٹھ  کہ  عبادت  تہٕ  بندگی  کٔرۍزِنہٕ  معبودِ  برحقس  ورٲے  کٲنسہِ  ہٕںٛز،  کیازِ  سُے  یوت  چُھ  عبادتس  سزاوار،  بیٚیہِ  کر  نٲوۍ  اسہِ  تِم  عہد  مٲلِس  ماجہِ  کرۍ  زِ  ٲشناون  تہٕ  رشتہٕ  دارن  نسبت  احسان  بیٚیہِ  کٔرۍزِ  مِسکینن  غریبن  محتاجن  نسبت  احسان  بیٚیہِ  ٲسۍزِ  عام  لوٗکن  سٍتۍ  رٕتۍ  پٲٹھۍ  خوش  خلقی  سان  کتھ  کران،  بیٚیہِ  تھٲوِو  نماز  برپا،  پابندی  سان  ٲسِو  نماز  ادا  کران۔  بیٚیہِ  ٲسِو  مالٕچ  ذکوات  دِوان،  توپتہٕ  پھیٖرِو  توٚہۍ  امہِ  عہدٕہ  نِشہِ  عہد  شِکنی  کٔرٕو  تۅہیہِ  کینژھن  لوٗکن  ورٲے،  تِم  گٔے  تِمے  یِمو  توراتس  پیٚٹھ  پوٗرٕہ  پابند  روٗزِتھ  شریعتِ  محمدیہ  قبول  کوٚر۔  اے  یہودو  تُہُند  عادتھٕے  چُھ  عہد  شِکنی  کرُن،  اِقرار  کٔرِتھ  پوٚت  پھیرُن۔"
  },
  {
    "verse_id": 84,
    "translation": "بیٚیہِ  پٲوِو  سُہ  وقت  تہِ  ژیٚتس  ییٚلہِ  اسہِ  تۅہیہِ  نِشہِ  عہد  روٚٹ  ییٚمہِ  کتھہِ  ہُند  کہ  یُتھنہٕ  توٚہۍ  خانہٕ  جنگی  کٔرِتھ  اکھ  أکۍ  سُند  خون  ہٲرِو۔  بیٚیہِ  یُتھنہٕ  کٔڈِیوکھ  پنٕنۍ  پان  یعنی  پانہٕ  وٲنۍ  لوٗکھ  پننیو  شہرو  أندرٕہ  توپتہٕ  کوٚرُو  تۅہیہِ  اتھ  پیٚٹھ  پوٗرٕہ  اِقرار  ضمنی  اِقرار  نہٕ  بلکہ  صریح  اِقرار  زن  توٚہۍ  تٔمِچ  شہادت  تہٕ  گوٲہی  دِوان  چِھو۔"
  },
  {
    "verse_id": 85,
    "translation": "توپتہٕ  یِم  توٚہۍ  موجود  وقتس  منٛز  یہود  چھِو،  توٚہۍ  تہِ  چھِو  تتھ  صریح  عہدٕہ  پیمانس  خلاف  کٔرِتھ،  پانہٕ  وٲنۍ  چھِو  قتل  وقتال  کران  بیٚیہِ  چُھون  پنٕنۍ  اکھ  جماعت  تِہٕندیو  شہرو  أندرٕہ  نیٚبر  کڈان،  ترکِ  وطن  کرنس  پیٚٹھ  چُھوکھ  تِم  مجبور  کران  ییٚمہِ  طریقہٕ  کہ  تِہٕندین  مُخٲلفن  گناہہ  سٍتۍ  تہٕ  ظلمہٕ  سٍتۍ۔  اتھ  پیٚٹھ  ٲسۍ  تِمن  ترٚے  حکُم  وٲجِب  سپٕدمٕتۍ۔  اکھ  حکُم  اوسُکھ  پانہٕ  وٲنۍ  مہ  ٲسِو  قتل  وقتال  کران،  بیاکھ  حکُم  اوسُکھ  لوٗکھ  مہ  ٲسِوکھ  شہرٕہ  منٛزٕہ  نیٚبر  کڈان  جلاے  وطن  کران،  ترٚیِم  حکُم  اوسُکھ  ہرگاہ  توٚہۍ  پننہِ  قوم  منٛزٕہ  کانہہ  شخصاہ  بیین  نِشہِ  گرفتار  کرنہٕ  آمُت  وُچھون،  سُہ  ٲسۍزیون  ہارٕہ  دِتھ  مۅکلٲوِتھ  انان۔  یِمو  ترٚیو  حُکمو  منٛزٕہ  ٲسۍ  نہٕ  تِم  دۅن  حُکمن  پیٚٹھ  کانہہ  عمل  کران  صِرف  ٲسۍ  ترٚیمِس  حُکمس  پیٚٹھ  عمل  کران۔  تمِچ  صوٗرت  ٲس  یِتھہٕ  پٲٹھۍ  کہ  مدینہٕ  شریفس  منٛز  ٲسۍ  کٲفرن  ہٕںٛدۍ  زٕ  قبیلہٕ  اکھ  اَوس  تہٕ  بیاکھ  خزرج۔  یِمن  دۅن  اوس  سخت  عداوت،  کُنہِ  کُنہِ  وقتہٕ  ٲس  یِمن  جنگ  وجدال  وقتل  وقتالٕچ  نوبت  واتان۔  مدینہٕ  شریفس  أندۍ  پٔکۍ  ٲسۍ  یہودن  ہٕںٛدۍ  زٕ  قوم  بسان  بنی  قریظ  وبنی  نصیر۔  اَوس  تہٕ  بنی  قریظ  ٲسۍ  پانہٕ  وٲنۍ  دوس۔  یِتھے  پٲٹھۍ  ٲسۍ  خزرج  تہٕ  بنی  النصیر  پانہٕ  وٲنۍ  اکھ  أکۍ  سٕںٛدۍ  دوس۔  ییٚلہِ  کٲفرن  ہٕںدین  دۅن  قبیلن  اوسن  تہٕ  خزرجن  پانہٕ  وٲنۍ  لڑٲے  وۅتھان  ٲس  یہودن  ہٕندۍ  زٕ  قبیلہٕ  بنی  قریظ  تہٕ  بنی  النصیر  ٲسۍ  تمہِ  ساتہٕ  پننین  پننین  دوسن  مدد  کران۔  بنی  قریظ  ٲسۍ  قبیلہٕ  اَوسس  مدد  کران  تہٕ  بنی  النصیر  اوس  خزرجس  مدد  کران۔  یہِ  کتھ  چھےٚ  ظٲہِر  کہ  بنی  قریظ  کہ  قتل  واخراجُک  اثر  اوس  پیٚوان  بنی  النصیرس  پیٚٹھ۔  بنی  النصیرس  کہ  قتل  واخراجُک  اثر  اوس  پیٚوان  بنی  قریظکہ  پیٚٹھ۔  البتہ  ہرگاہ  یہودن  ہٕندیو  یِمو  دۅشوے  جماعتو  أندرٕہ  کانہہ  شخصاہ  جنگس  اندر  گرفتار  سپدِہا  تمہِ  ساتہٕ  ٲسۍ  یہود  پننین  دوستن  مال  دِتھ  رٲضی  کران  تس  گرفتار  سپٕدمٕتِس  شخصس  ٲسۍ  مۅکلٲوِتھ  انان۔  ہرگاہ  کانہہ  شخصاہ  تِمن  اتھ  متعلق  اِنکار  کرِ  ہا  تس  ٲسۍ  ونان  کہ  اسہِ  پیٚٹھ  چُھ  قٲدی  رِہا  کرناوُن  وٲجِب۔  ہرگاہ  کانہہ  شخصاہ  اعتراض  اوس  تِمن  کران  کہ  قتل  واخراج  تے  تۅہیہِ  ناجٲیِز  اوس  توٚہۍ  کیازِ  چھِو  یِمن  دۅن  چیزن  اندر  پہلوتہی  کران،  دپان  ٲسۍ  اسہِ  چُھنہٕ  پننین  دوستن  اعانت  ومدد  کرنس  پیٚٹھ  عار  یِوان۔  اللہ  تعالیٰ  چُھ  یِمن  یہودن  ہٕںٛز  امچی  شِکایت  کران۔  پننین  لوٗکن  مقابلہٕ  تہٕندین  دُشمنن  مدد  کرنہٕ  أندرٕہ  چُھ  مُراد  قبیلہٕ  اَوس  وخزرج۔  اللہ  تعالیٰ  ہن  فرموو  گناہ  وظلم  سٍتۍ  ٲسۍ  تِمن  اِمداد  کران۔  امہِ  أندرٕہ  چُھ  مُراد  کہ  تِم  ٲسۍ  امہِ  سٍتۍ  زٕ  حق  ضایع  کران۔  اکھ  خداے  سُند  حق۔  کیازِ  تِہٕندِس  حُکمس  ٲسۍ  نہٕ  تعمیل  کران۔  بیٚیہِ  ٲسۍ  حق  العباد  تہِ  ضایع  کران۔  کیازِ  بیین  آزار  واتہٕ  ناوان۔  تی  چُھ  فرماوان  اللہ  تعالیٰ،  بیٚیہِ  ہرگاہ  تِمو  لوٗکو  أندرٕہ  کینہہ  لوٗکھ  لڑایہِ  اندر  گرفتار  سپدِتھ  تۅہیہِ  نِش  واتان  چھِ  تِم  چُھکھ  مال  وفِدیہِ  دِتھ  مۅکلاوان  حالانکہ  تِم  پننہِ  وطنہٕ  منٛزٕہ  کڈٕنۍ  تہِ  اوس  تۅہیہِ  پیٚٹھ  حرام۔  یِتھے  پٲٹھۍ  تِم  قتل  کرٕنۍ  تہِ  اوس  تۅہیہِ  پیٚٹھ  حرام  مگر  تِمن  دۅن  کتھن  ہُند  چُھنہٕ  کانہہ  پرواہ  کران،  ترٚیمہِ  کتھہِ  ہُند  یعنی  فِدیہِ  دِتھ  قٲد  مۅکلٲوِتھ  اننُک  چھِو  خیال  کران،  امہِ  أندرٕہ  چُھ  ننان  کہ  توٚہۍ  چھِو  تورات  کین  أڈین  حُکمن  پژھ  کران  اَڈین  حُکمن  اِنکار  کران،  پس  ؤنتِو  توٚہِی  کہ  یُس  شخص  تۅہیہِ  اندر  امہِ  قسمٕچ  کٲم  کرِ  تس  ما  شوۍبہِ  سزا  دنیاچہِ  خوٲری  تہٕ  رُسوٲیی  ورٲے  کینہہ  تہِ۔  چنانچہ  تی  آو  بعمل  بنی  قریظ  آے  قتل  کرنہٕ۔  بنی  النصیر  آے  بکمالِ  خوٲری  جلاے  وطن  کرنہٕ  مسلمانن  ہٕںدِ  ذریعہ،  امہِ  علاوٕہ  گوکھ  کہ  تِمے  یِن  قیامت  کہِ  دۅہہ  بیٚیہِ  تراونہٕ  سخت  عذابس  اندر،  اللہ  تعالیٰ  چُھنہٕ  کینہہ  بے  خبرتِہٕںٛزو  یچھ  کامیو  نِشہِ۔"
  },
  {
    "verse_id": 86,
    "translation": "امہِ  سزاہُک  وجہ  چُھ  یی  زِ  یِم  لوٗکھ  چھِ  تِمے  یِمو  سانین  حُکمن  ہٕںٛز  مُخالفت  کٔرِتھ  موٚلۍ  ہیٚژ  دنیا  ہٕچ  حقیر  زندگی  ٲخرت  چہِ  پایدار  زندگی  بدل  ییمیُک  ذریعہ  اطاعت  وفرمانبردٲری  اوس۔  پس  ییہِ  نہٕ  کم  کرنہٕ  تِہٕندِس  عذابس  اندر۔  نہ  ییہِ  تِمن  کٲنسہِ  وکیل  سٕندِ  طرفہٕ  یا  دوس  رشتہٕ  دار  سٕندِ  طرفہٕ  کُنہِ  قسمہٕ  مدد  تہٕ  یٲری  کرنہٕ۔"
  },
  {
    "verse_id": 87,
    "translation": "بیٚیہِ  کٔرۍ  اَسہِ  اے  بنی  اسراییلو  تُہٕندِ  ہدایت  خٲطرٕ  بروںٹھہٕ  پیٚٹھے  بٔڈۍ  بٔڈۍ  سامانہٕ  مہیا۔  ساروٕے  کھۅتہٕ  کٔر  اسہِ  موسیٰ  علیہ  السلامس  کتاب  تورات  عطا۔  تِمن  پتہٕ  سوز  اکھ  أکِس  پتہٕ  بیٚیہِ  پیغمبر۔  تِم  گٔے  حضرتِ  یوشع  علیہ  السلام،  حضرتِ  شمویل  علیہ  السلام۔  حضرتِ  داوود  علیہ  السلام۔  حضرتِ  سلیمان  علیہ  السلام۔  حضرتِ  شعیب  علیہ  السلام۔  حضرتِ  ارمینا  علیہ  السلام  حضرتِ  عزیز  علیہ  السلام۔  حضرتِ  حزقیل  علیہ  السلام۔  حضرتِ  اِلیاس  علیہ  السلام۔  حضرتِ  السیع  علیہ  السلام۔  حضرتِ  یونُس  علیہ  السلام۔  حضرتِ  زکریا  علیہ  السلام۔  حضرتِ  یحییٰ  علیہ  السلام۔  یِم  سٲرِی  پیغمبر  ٲسۍ  لوٗکن  ناد  دِوان  دینِ  موسوِیس  کُن،  امہِ  خاندان  کِس  اخیرس  کوٚر  اسہِ  عطا  حضرتِ  عیسیٰ  اِبنِ  مریم  نبوت  چہِ  واضح  دلیلہٕ  اِنجیل  تہٕ  بییہِ  بیٚیہِ  معجزات۔  بیٚیہِ  کوٚر  اسہِ  تِمن  تٲیید  پاک  روح  یعنی  جبریل  امین  سٕندِ  سٍتۍ۔  سُہ  جبریل  امین  اوس  پرتھ  وقتہٕ  تِمن  سٍتۍ  سٍتۍ  آسان  باوجودآں  روٗدِو  توٚہۍ  سرکشی  کران،  کیاہ  یہِ  چھنا  تعجُبٕچ  کتھ  کہ  ییٚلہِ  ییٚلہِ  کانہہ  پیغمبراہ  تۅہیہِ  نِشہِ  آو  تِم  احکام  ہیٚتھ  یِم  نہٕ  تُہٕندۍ  دِل  یژھان  ٲسۍ،  تمی  کوٚرُو  تۅہیہِ  تِمن  پیغمبرن  ہٕںٛز  اطاعت  قبول  کرنہٕ  نِشہِ  تکبُر  کرُن  شروع،  توے  ٲسِو  تِمو  پیغمبرو  أندرٕہ  أڈین  پیغمبر  ن  نعوذباللہ  اپُزِیٲر  زانان،  أڈۍ  پیغمبر  کٔرِیوکھ  شہید۔  روح  القدس  چُھ  وننہٕ  آمُت  قرآن  وحدیث  شریفس  منٛز  اکثر  جبریل  امینس۔  جبریل  امین  سُند  موید  آسُن  حضرتِ  عیسیٰ  علیہ  السلامن  چُھ  واریہو  طریقو۔  اول  ولادت  کہِ  وقتہٕ  ییٚمہِ  سٍتۍ  تِمن  شیطان  سٕندِ  اتھہٕ  لاگنہٕ  نِشہِ  حفاظت  سپٕز۔  دۅیِم  دیُت  جبریل  امینن  حضرتِ  مریمس  پھۅکھ۔  تمی  سٍتۍ  سپُد  اِستقرارِ  حملِ  عیسوی  تِہٕندِ  شِکم  مُبارکس  اندر،  توپتہٕ  ٲسۍ  یہود  بکثرت  تِہٕندۍ  دُشمن۔  جبریل  امین  اوس  تِمن  سٍتۍ  سٍتۍ  حفاظت  خٲطرٕ۔  چنانچہ  بالآخر  آے  تِم  آسمانس  پیٚٹھ  کھارنہٕ  بذریعہ  جبریلِ  امین،  یہودو  کوٚر  حضرتِ  عیسیٰ  سٕندِس  نبوتس  اِنکار،  بیٚیہِ  کٔرِکھ  حضرتِ  یحییٰ  بیٚیہِ  حضرتِ  زکریا  شہید۔"
  },
  {
    "verse_id": 88,
    "translation": "بیٚیہِ  چھِ  ونان  یہود  تھیٚکنہٕ  پٲٹھۍ  کہ  سٲنۍ  دِل  چھِ  تِتھۍ  محفوظ  کہ  تِمن  پیٚٹھ  ہیٚکہِ  نہٕ  مُخٲلِف  کانہہ  دین  اثرٕے  کٔرِتھ،  یعنی  أسۍ  چھِ  پننِس  دینس  پیٚٹھ  پۅختہٕ  تہٕ  مضبوط۔  اللہ  تعالیٰ  چُھ  تِہٕندِس  یہِ  کتھ  وننس  رد  کران۔  فرماوان  چُھ  یہِ  یِہٕںٛز  پۅختہٕ  گی  دینس  پیٚٹھ  چھنہٕ  بلکہ  چھےٚ  اللہ  تعالیٰ  ہن  تِمن  لعنت  کٔرمٕژ  تِہٕندِ  کُفرٕ  سببہٕ  تمی  چھِ  تِم  دینِ  حق  اِسلام  نِشہِ  دوٗر  ژلان  تہٕ  منسوخ  دینس  پیٚٹھ  قٲیِم  روزان،  پس  سیٹھاہ  کم  چُھ  تِہُند  ایمان،  سُہ  کم  ایمان  قٲبلِ  قبول  ہیٚکنہٕ  ٲسِتھ  لہٰذا  چھِ  تِم  بدستور  کٲفِر  توپتہٕ  ییٚلہِ  تِمن  نِشہِ  سۅ  کتاب  وٲژ  خداے  سٕندِ  طرفہٕ  یۅسہٕ  کتاب  تتھ  کتابہِ  تہِ  ٲس  تصدیق  کران  یۅسہٕ  بروںٹھٕے  تِمن  نِشہِ  ٲس  یعنی  تورات،  حالانکہ  تِم  ٲسۍ  امہِ  برونٹھ  فتح  ونُصرت  منگان  خدایس  کٲفرن  تہٕ  عرب  کین  مُشرِکن  پیٚٹھ۔  ییٚلہِ  تِم  یِمن  پیٚٹھ  غٲلِب  سپدان  ٲسۍ۔  چنانچہ  تمہِ  وقتہٕ  ٲسۍ  دعا  کران۔۔۔۔   یااللہ  سوتن  یہِ  پیغمبر  یسٕندۍ  نعت  تہٕ  صِفت  چھِ  پران  أسۍ  توراتس  اندرتاکہ  تِمن  سٍتۍ  اتفاق  کٔرِتھ  کرٕ  ہو  أسۍ  یِکہٕ  وٹہٕ  کٲفرن  سٍتۍ  جنگ۔  اللہ  تعالیٰ  چُھ  فرماوان،  پس  ییٚلہِ  آو  تِمن  نِشہِ  سُہ  صاحب  یُس  تِم  پرزٕ  ناوان  ٲسۍ  صِفتو  سٍتۍ  تس  صٲحِبس  کوٚرُکھ  اِنکار  عمدًا  قصدًا  کیازِ  اکھ  اوس  یِمن  پیغمبرن  اِنکار  کرُن  عادتھٕے۔  دۅیِم  اوس  یِمن  گُمانہٕ  کہ  پیغمبرِ  آخر  الزمان  آسہِ  بنی  اسراییل  قومہٕ  منٛزٕہ۔  خداین  کوٚر  یِہٕندِس  خیالس  بدل۔  تمی  گوو  یِمن  أمِس  پیغمبرِ  برحق  سُند  حسد  تہٕ  عناد،  پس  لعنت  بوٚوِن  یِمن  کٲفرن  یعنی  یہودن  پیٚٹھ  یِمو  پٔزِس  اِنکار  کوٚر  دیدٕہ  ودانستہ۔"
  },
  {
    "verse_id": 89,
    "translation": "سۅ  حالت  چھےٚ  سیٹھاہ  خراب  تہٕ  یچھ  یۅسہٕ  یِمو  اِختیار  کٔرِتھ  پننہِ  گُمانہٕ  پنٕنۍ  پان  تمِ  آخرت  کہِ  عذاب  نِشہِ  مۅکلاوُن  یژھان  چُھو۔  سۅ  حالت  گٔیہِ  کُفرواِنکار  کرُن  تتھ  چیزس  یُس  اللہ  تعالیٰ  ہن  أکِس  پیغمبرِ  برحقس  پیٚٹھ  نٲزِل  فرموو  یعنی  قرآنِ  مجید۔  سُہ  اِنکار  تہِ  چھِ  کران  تِم  محض  سرکشی  تہٕ  ضِد  کرنٕہ  کہِ  سببہٕ  کہ  اللہ  تعالیٰ  کیاہ  چُھ  نٲزِل  کران  پنُن  فضل  پننیو  بندو  أندرٕہ  یس  بندس  پیٚٹھ  یژھان  چُھ۔  یعنی  حضرتِ  محمدس  پیٚٹھؐ۔  امہِ  حسدوسرکشی  سببہٕ،  پس  آے  زینِتھ  یِم  یہود  أکِس  بیزٲری  پیٚٹھ  بیاکھ  بیزٲری۔  اِنکارِ  نبوتِ  حضرتِ  عیسیٰ  علیہ  السلام  کرنہٕ  سببہٕ  اکھ  بیزٲری۔  اِنکار  حضرتِ  محمدؐ  کرنہٕ  سببہٕ  بیاکھ  بیزٲری  یا  کُفرٕ  سببہٕ  اکھ  بیزٲری  حسدٕہ  سببہٕ  بیاکھ  بیزٲری،  یِمن  کٲفرن  آسہِ  ٲخرتس  اندر  سُے  عذاب  یتھ  اندر  خوٲری  تہٕ  ذلت  آسہِ۔  امہِ  پتہٕ  چُھ  اللہ  تعالیٰ  فرماوان  یِمن  یہودن  ہٕندِ  کُفروحسدٕچ  دلیل۔"
  },
  {
    "verse_id": 90,
    "translation": "ییٚلہِ  یِمن  یہودن  وننہٕ  چُھ  یِوان  توٚہۍ  أنِو  ایمان  تِمن  سارنِٕے  کتابن  پیٚٹھ  یِمہٕ  کتابہٕ  اللہ  تعالیٰ  ہن  نٲزِل  کرِ  واریہن  پیغمبرن  پیٚٹھ،  تمہِ  ساتہٕ  چھِ  دپان  أسۍ  کرو  پژھ  تتھ  کتابہِ  یۅسہٕ  اسہِ  پیٚٹھ  بواسطہ  حضرتِ  موسیٰ  علیہ  السلام  نٲزِل  کرنہٕ  آیہِ  یعنی  تورات،  تمہِ  علاوٕہ  یِمہٕ  کتابہٕ  چھےٚ  تِمن  چھِ  کران  اِنکار۔  یعنی  اِنجیلس  تہٕ  قرآنِ  مجیدس۔  تِمن  دۅشوٕنۍ  چھِ  کران  تِم  اِنکار،  حالانکہ  تِمہٕ  کتابہٕ  تہِ  چھےٚ  درذاتِ  خود  پزِ  اللہ  تعالیٰ  نٕے  نٲزِل  کرِ  مژٕ۔  تمہِ  علاوٕہ  چھےٚ  تِمہٕ  دۅشوے  کتابہٕ  تصدیق  کران  تتھ  کتابہِ  یۅسہٕ  تِمن  نِشہِ  چھےٚ  یعنی  توراتس،  توٚہۍ  فرمٲوِیوکھ  یا  رسول  اللہؐ  تیٚلہِ  کیازِ  ٲسِوکھ  توٚہۍ  قتل  کران  خداے  سٕندۍ  پیغمبر  أزِکہ  برونٹھ  ہرگاہ  توٚہۍ  توراتس  ایمان  انہٕ  وٕنۍ  تہٕ  پژھ  کروٕنۍ  ٲسِہو۔  لہٰذا  چھنہٕ  تِہٕندِس  کٲفر  آسنس  اندرشکھٕے  کانہہ۔  تمہِ  علاوٕہ۔"
  },
  {
    "verse_id": 91,
    "translation": "بیٚیہِ  آو  بیشک  تۅہیہِ  نِش  حضرتِ  موسیٰ  علیہ  السلام  تو  حید  ورسالت  چہ  صاف  صاف  دلیلہٕ  ہیٚتھ۔  سُہ  گوو  عصا۔  یدبیضا۔  دریاوس  شِق  کٔرِتھ  اپور  ترُن۔  یِم  معجزات  ٲسۍ  تِہٕندِس  نبی  برحق  آسنس  پیٚٹھ  دلالت  کران۔  مگر  توتہِ  روٚٹوٗن  تۅہیہِ  گوسالہٕ  یعنی  ووٚژھ  سۅنہٕ  سُند  پنُن  معبود  حضرتِ  موسیٰ  سٕندِ  کوہِ  طورس  پیٚٹھ  گژھنہٕ  پتہٕ  ٲسِو  توٚہۍ  وۅژھ  معبود  تجویز  کرنس  اندر  ظلم  وسِتم  کروٕنۍ۔  توٚہۍ  چِھو  دعویٰ  کران  توراتس  پیٚٹھ  ایمانُک  مگر  یہِ  کٲم  چھےٚ  صریح  شِرک  ییٚمہِ  سٍتۍ  لٲزِم  چُھ  یِوان  بصراحت  حضرتِ  موسیٰ  ہس  تکذیب  کرُن۔  لہٰذا  کِتھہٕ  پٲٹھۍ  ہیٚکن  یِم  باایمان  ٲسِتھ۔"
  },
  {
    "verse_id": 92,
    "translation": "بیٚیہِ  چُھ  سُہ  وقت  تہِ  ژیٚتس  پاونس  لایق  ییٚلہِ  اسہِ  تۅہیہِ  نِشہِ  عہد و پیمان  رٔٹِتھ  کوہِ  طور  تُجوو،  سُےتھاویو  اسہِ  تُہٕندین  کلن  پیٚٹھ  پہن،  توپتہٕ  فرمٲوِیو  اسہِ  تۅہیہِ  حُکم،  جلٕد  کرو  قبول  توراتٕکۍ  تِم  احکام  یِم  اسہِ  تۅہیہِ  دِت  عمل  کرنہٕ  خٲطرٕ  ہمت  وپختگی  سان  نتہٕ  تراوو  أسۍ  یہِ  کوہِ  طور  تۅہیہِ  پیٚٹھ،  بیٚیہِ  بوٗزِو  احکام  وارٕہ  دِلو  سٍتۍ۔  توپتہٕ  کوٚر  تِمو  کوہِ  طوٗر  پیٚٹھ  پیٚنہٕ  کہ  خوفہٕ،  دوٚپُکھ  بوز  اسہِ  قبول  کوٚرنہٕ  اسہِ۔  بوز  اسہِ  کنو  سٍتۍ  مگر  عملاً  کرو  أسۍ  نافرمٲنی۔  امہِ  تُہٕنٛزِ  بد  عملی  ہُندوجہ  اوس  کہ  تِہٕندۍ  دِل  ٲسۍ  چاونہٕ  آمٕتۍ  ؤژھۍ  سُند  تہٕ  ؤژِھس  پرستِش  کرنُک  محبت،  تِہٕندِ  برونٹھ  کُفرٕ  کہ  سببہٕ،  ییٚلہِ  تِمو  دریاوٕہ  نِشہِ  عبور  کٔرِتھ  اپور  وٲتِتھ  اکھ  بُت  پرست  قوم  وُچھِتھ  درخواست  کوٚر  حضرتِ  موسیٰ  ہس،  سانہِ  خٲطرٕ  کٔریون  حض  مُقرر  اکھ  مُجسم  معبوداہ  یِتھہٕ  پٲٹھۍ  یِمن  لوٗکن  چھِ۔"
  },
  {
    "verse_id": 93,
    "translation": "توٚہۍ  فرمٲوِو  یِمن  یہودن  یِمن  ایمان  اننُک  دعویٰ  چُھ  اے  یہودو  وُچھُو  توٚہۍ  تُہٕندۍ  ایمانن  کم  کم  کُفرچہِ  کامہِ  چھِو  توٚہۍ  کرنٲوِمٕتۍ،  یِمہٕ  کامہِ  کٲژاہ  یچھ  چھےٚ۔  یِمن  کامین  ہُند  تجویز  تۅہیہِ  کوٚرمُت  چُھو  تُہٕندۍ  ایمانن  اگر  توٚہۍ  پننہِ  خیالہٕ  باایمان  چھِو۔  بعض  یہود  ٲسۍ  دعویٰ  کران  زِ  ٲخرت  چہ  نعمژٕ  چھےٚ  خٲلِص  سانی  خٲطرٕ۔  اللہ  تعالیٰ  ہن  فرموو  تِہُند  یہِ  دعویٰ  چُھ  بٲطَل۔  فرمووُن۔"
  },
  {
    "verse_id": 94,
    "translation": "اے  پیغمبرِ  برحق  توٚہۍ  فرمٲوِو  یِمن  یہودن  ہرگاہ  تُہٕندِ  وننہٕ  موجوب  عالمِ  ٲخرت  محض  تُہٕندۍ  خٲطرٕ  خاص  چُھ  بییو  لوٗکو  ورٲے  پس  کٔرۍ  تو  توٚہۍ  موتُک  تمنا  چُھوہے  پٔزۍ  زیٲرۍ  اتھ  دعویٰ  ہس  اندر،  أسۍ  چھ،  سٍتی  ونان  کہ۔"
  },
  {
    "verse_id": 95,
    "translation": "تِم  یہِ  دعویٰ  کروٕنۍ  یہود  کرن  نہٕ  ہرگِز  مُوتُک  تمنا  کیازِ  تِمن  چھےٚ  خبرٕے  تِمن  یچھ  کامین  ہُند  سزا  چُھ  تِمن  ضرور  کھیٚون۔  لہٰذا  کِتھہٕ  پٲٹھۍ  کرن  تِم  موتُک  تمنا۔  اللہ  تعالیٰ  ہس  چھےٚ  پوٗرٕہ  خبر  تِمن  ظٲلِمن  ہٕندین  حالاتن  ہٕنٛز۔"
  },
  {
    "verse_id": 96,
    "translation": "تِم  لوٗکھ  کیاہ  کرن  موتُک  تمنا  البتہ  لٔبِیوکھ  تِم  ساروٕے  لوٗکو  أندرٕہ  یژ  حریص  زندگی  پیٚٹھ،  بیٚیہِ  لٔبِیوکھ  توٚہۍ  یِم  مُشرِکن  ہٕندِ  کھۅتہٕ  زیادٕہ  طامع  تہٕ  حریص  زندگی  ہٕندۍ،  آرزو  تہٕ  خوٲہِش  چُھو  کران  تِمو  أندرٕہ  پرتھ  اکھاہ  ہرگہے  تس  وانس  تہٕ  عمر  ییہِ  ہس  دِنہٕ  اکھ  ساس  ؤری  تمہِ  سٍتۍ  بچہِ  ہا  سُہ  عذاب  نِشہِ،  حالانکہ  تس  ہیٚکِنہٕ  عذاب  نِشہِ  دوٗر  تھٲوِتھ  تہٕ  بچٲوِتھ  زیٖٹھ  عمر  حٲصِل  سپدٕنۍ،  اللہ  تعالیٰ  چُھ  پوٗرٕہ  وُچھن  وول  تِہٕںٛزٕہ  سارے  یچھ  کامہِ  یِمن  پیٚٹھ  تِمن  عذاب  کرنہٕ  ییہِ۔  یہود  ٲسۍ  ونان  جبریل  امین  چُھ  وحی  ہیٚتھ  یِوان  نبی  کریمؐس  سُہ  چُھ  سون  دُشمن  ہرگاہ  أمِس  ورٲے  بیٚیہِ  کانہہ  ملکھاہ  وحی  ہیٚتھ  یِوان  آسہِ  ہا  تیٚلہِ  انہٕ  ہو  أسۍ  تہِ  ایمان  حضرتِ  محمدؐن،  اللہ  تعالیٰ  چُھ  تِمن  رد  کران  فرماوان  چُھ۔  "
  },
  {
    "verse_id": 97,
    "translation": "فرمٲوِو  حض  یِمن  یا  رسول  اللہؐ  یُس  اکھاہ  جبریل  امین  سُند  دُشمن  آسہِ  ٲسِتن۔  اتھ  کتھہِ  چُھنہٕ  کانہہ  دخل  قرآنِ  مجید  نہ  ماننس  سٍتۍ  کیازِ،  پس  بیشک  جبریل  امینن  وول  یہِ  قرآنِ  مجید  تہٕ  واتنووُن  تُہٕندِس  دِلس  اندر  خداے  سٕندِی  حُکمہ۔  اتھ  منٛز  چُھنہٕ  جبریلِ  امین  سُند  کانہہ  دخل۔  تمہِ  علاوٕہ  چُھ  یہِ  قرآنِ  مجید،  تصدیق  کران  تِمن  آسمٲنی  کتابن  یِمہٕ  امہِ  برونٹھ  نٲزِل  سپزمژٕہ  چھےٚ۔  اتھ  وننس  کُن  کیاہ  چُھ  وُچُھن  پانہٕ  قرآنِ  مجیدس  کُن  پزِ  وُچُھن  تٔمِچ  حقیقت  چھےکہ  سُہ  چُھ،  رہنمٲیی  کروُن  ضروٗری  مُصلحتن  کُن  یِمو  سٍتۍ  خیردارین  حٲصِل  سپدِ  بیٚیہِ  چُھ  سُہ  خوشخبری  دِوُن  باایمانن۔  آسمٲنی  کتابن  ہٕںٛز  چھےٚ  یہے  شان  آسان۔  بہرحال  یہِ  قرآنِ  مجید  چھےٚ  آسمٲنی  کتاب  قابلِ  اتباع  وپیروی۔  جبریل  امین  سٕندِ  عداوتہٕ  سببہٕ  یہِ  قرآنِ  مجید  نہ  مانُن  گٔیہِ  سخت  حِماقت۔  پس  روٗد  جبریل  امین  سٕندِ  عداوتُک  مسلہٕ  تتھ  متعلق  چُھ  قانون  کہ۔"
  },
  {
    "verse_id": 98,
    "translation": "یُس  شخصاہ  دُشمن  آسہِ  خداے  سُند  بیٚیہِ  تِہٕندین  ملٲیکن  ہُند  بیٚیہِ  تِہٕندین  پیغمبرن  ہُند  بیٚیہِ  جبریل  امین  سُند  بیٚیہِ  میکٲیل  سُند،  ادٕہ  ٲسِتن،  پٔزۍ  پٲٹھۍ  اللہ  تعالیٰ  تہِ  چُھ  دُشمن  یِتھیٚن  کٲفرن  ہُند  یِم  تِہٕندین  یِتھیٚن  خاص  بندن  ہٕندۍ  دُشمن  آسن۔  یہود  ٲسۍ  ونان  حضرتِ  نبی  کریمسؐ  تۅہیہِ  پیٚٹھ  کونہٕ  چھےٚ  تِژھ  کانہہ  واضح  دلیلاہ  نٲزِل  سپدان  ییٚمِچ  اسہِ  کانہہ  زان  پچھان  آسہِ  ہا  تمکِسٕے  جوابس  اندر  چُھ  اللہ  تعالیٰ  فرماوان  کہ  اکہِ  دلیلہِ  ہٕںٛز  کیاہ  کتھٕے  چھےٚ۔"
  },
  {
    "verse_id": 99,
    "translation": "بیشک  اسہِ  کرِ  تۅہیہِ  پیٚٹھ  یا  رسول  اللہؐ  واریاہ  واضح  دلیلہٕ  یِمن  دلیلن  ہٕںٛز  یِمن  یہودن  پوٗرٕہ  خبر  چھےٚ۔  مگر  یِم  چھِنہٕ  یِمن  دلیلن  اِنکار  کران  بے  خبری  سببہٕ  بلکہ  چھِ  تِم  اِنکار  کران  عدولِ  حُکمی  ہُند  عادت  آسنٕکہِ  سببہٕ  کیازِ  قٲعدٕہ  کلیہ  چُھ  کہ  اِنکار  چُھنہٕ  کران  واضح  دلیلن  مگر  سُے  یس  عدولِ  حُکمی  ہُند  عادت  آسہِ  تِمے  گٔے  فٲسِق۔  بعض  یہودن  ییٚلہِ  سُہ  عہد  ژیٚتس  آو  پاونہٕ  یُس  عہد  تِمن  نِشہِ  ہیٚنہٕ  اوس  آمُت  توراتس  اندر  پیغٚمبرِ  آخرالزمانس  پیٚٹھ  ایمان  اننس  تہٕ  پژھ  کرنس  متعلق،  تِمو  کٔریو  عہدٕہ  سٕے  کلیتاً  اِنکار۔  امہِ  پتہٕ  چُھ  اللہ  تعالیٰ  اتھ  متعلق  اِرشاد  فرماوان۔"
  },
  {
    "verse_id": 100,
    "translation": "کیاہ  یہِ  عہد  ہینس  چھا  تِمن  اِنکار۔  تِہٕںٛز  حالت  چھا  ییٚمہِ  قسمٕچ  کہ  تِمو  چُھنہٕ  تسلیم  کرنہٕ  آمُت  عہد  زانہہ  تہِ  پوٗرٕہ  کوٚرمُت۔  بلکہ  ییٚلہِ  ییٚلہِ  تِمو  دینس  متعلق  کانہہ  عہد  کوٚرمُت  چُھ  سُہ  چُھ  ضروٗر  تِمو  أندرٕہ  أکۍ  جماعتن  پُھٹروومُت۔  بلکہ  تعمیل  و  ایفای  عہد  نہ  کروُنیو  أندرٕہ  نیرِ  اکثر  تِمے  یِمن  نہٕ  تمہِ  عہدُک  یقینٕے  چُھ  تعمیل  وایفای  نہ  کرُن  اوس  فسقی  مگر  تتھ  عہدس  کلہٕ  پیٚٹھے  اِنکار  کرُن  گوو  صریح  کُفر  ییٚتنس  فرمووُکھ  کہ  أکی  جماعتن  یہودو  أندرٕہ  پُھٹروو  سُہ  عہد۔  کیازِ  بعض  یہود  روٗدۍ  قٲیِم  تتھ  عہدس  پیٚٹھ  بدستور۔  چنانچہ  تِمو  اوٚن  ایمان  حضرتِ  رسولِ  کریمسؐ۔  امہِ  پتہٕ  چُھ  اللہ  تعالیٰ  فرماوان  تِہٕندِ  اکہِ  خاص  عہد  شِکنی  ہٕںٛز  ذِکر۔"
  },
  {
    "verse_id": 101,
    "translation": "بیٚیہِ  ییٚلہِ  آو  تِمن  کُن  اکھ  عظیم  الشان  تہٕ  جلیل  القدر  پیغمبراہ  خداے  سٕندِ  طرفہٕ  یعنے  حضرتِ  محمدؐ  یُس  صاحبِ  پیغمبر  برحق  ٲسِتھ  تصدیق  تہِ  کران  اوس  تتھ  کتابہِ  یۅسہٕ  تِمن  نِشہِ  موجود  ٲس  یعنی  تورات  کیازِ  تتھ  کتابہِ  منٛز  ٲس  تِہٕںٛدِ  نبوتٕچ  خبر۔  تتھ  کُن  نظر  کٔرِتھ  اوس  تِمن  نسبت  ایمان  انُن  تہٕ  پژھ  کرٕنۍ  عین  توراتس  پیٚٹھ  عمل  کرٕنۍ۔  تورات  کِس  کتاب  اللہ  آسنس  پیٚٹھ  ٲسۍ  تِم  تہِ  پژھ  کران۔  تتھ  ٲسۍ  تِم  خداے  سٕںٛز  کتاب  مانان  تہٕ  تسلیم  کران  مگر  باوجودآں  تروواہلِ  کتابو  یعنے  یہودو  أندرٕہ  أکۍ  جماعتن  یہِ  کتابُ  اللہ  یعنی  تورات  پس  پُشت  یِتھہٕ  پٲٹھۍ  کہ  زن  نہٕ  تِمن  امہِ  کتابُ  اللہ  آسنٕچ  خبرٕے  ٲس  تمہِ  بدل  کوٚرُکھ  بیاکھ  چیزاہ  اِختیار۔"
  },
  {
    "verse_id": 102,
    "translation": "ییٚمہِ  آیہِ  کریم  کہ  ترجمہٕ  وتشریح  بیان  کرنہٕ  برونٹھ  بوٗزِو  توٚہۍ  یہِ  کتھ  کہ  برونٹھمہِ  وقتہٕ  اوس  دنیاہس  اندر  خاص  کٔرِتھ  شہرِ  بابلس  اندر  سحرُک  تہٕ  جادیُک  سیٹھاہ  زوروشور  تہٕ  چرچہ۔  جادیُک  تہٕ  سحرٕکۍ  عجٲیبات  وُچھِتھ  اوس  جٲہِل  لوٗکن  اشتباہ  تہٕ  تردُد  سپُدمُت  کہ  حضرتِ  انبیاہن  ہٕندین  معجزاتن  ہٕںٛز  حقیقت  تہِ  ما  آسہِ  امی  قٔسمٕچ  چنانچہ  بعض  سٲحِرن  ٲسۍ  لوٗکھ  مُقدس  نظرِ  وُچھِتھ  واجب  الاتباع  زانان  بیٚیہِ  ٲسۍ  بعض  لوٗکھ  سحرس  رٕژ  کٲم  زٲنِتھ  سۅ  ہیٚچھنٕچ  کوٗشِش  کٔرِتھ  تتھ  پیٚٹھ  عمل  کرٕنۍ  یژھان۔  اللہ  تعالیٰ  ہن  یوٚژھ  یہِ  غلط  خیال  گژِھہ  لوٗکن  نِشہِ  دوٗر  سپدُن۔  تٔمۍ  سوٗزۍ  شہرِ  بابلس  اندر  زٕ  ملک  أکِس  اوس  ناو  ہاروت  تہٕ  بییِس  اوس  نا  ماروت  ییٚمی  کامہ  خٲطرٕ  کہ  تِم  تارن  لوٗکن  فِکرِ  سحرٕچ  حقیقت  تااینکہ  تِم  روزن  سحرس  پیٚٹھ  عمل  کرنہٕ  نِشہِ  پتھ  بیٚیہِ  کرن  نہٕ  سٲحِرن  ہٕںٛز  پیروی  تہٕ  متابعت  اللہ  تعالیٰ  چُھ  فرماوان  کہ  بیٚیہِ  چھِ  یہود  تِتھۍ  بے  عقل  کہ  تِمو  کٔرنہٕ  خداے  سٕںٛزِ  کتابہِ  متابعت  بلکہ  کٔر  تِمو  متابعت  تمہِ  سحرٕچ  ییمیُک  چرچہٕ  کران  ٲسۍ  شیطان  یعنی  خبیث  جِن  حضرتِ  سلیمان  سٕندِس  عہدِ  حکومتس  اندر  بیٚیہِ  ٲسۍ  بعض  بیوقوف  حضرتِ  سلٖیمانس  پیٚٹھ  سحرٕ  زاننُک  خیال  کران  یُس  محض  غلط  تہٕ  لغو  اوس  کیازِ  سحرُک  اعتقاد  تھاوُن  یا  تتھ  پیٚٹھ  عمل  کرٕنۍ  چُھ  بالکُل  کُفر۔  حضرتِ  سلیمان  علیہ  السلامن  چھنہٕ  زانہہ  تہِ  نعوذباللہ  کُفرٕچ  کانہہ  کٲماہ  کٔرمٕژ  لیکن  شیطان  یعنی  خبیث  جِن  ٲسۍ  بیشک  کُفرٕچہِ  کتھہٕ  کُفرٕچہِ  کامہِ  یعنے  سحرٕ  کران۔  پانہٕ  سۅ  کٲم  کٔرِتھ  ٲسۍ  لوٗکن  تہِ  سحرٕ  ہیٚچھناوان،  سُے  سحرٕ  ووت  ازتام۔  تمی  سحرٕچ  چھِ  تِم  یہود  پیروی  کران،  بیٚیہِٕ  چھِ  یِم  یہود  تمہِ  سحرٕچ  پیروی  کران  یُس  سحرٕ  دۅن  مَلکن  پیٚٹھ  نٲزِل  کرنہٕ  آو  اکہِ  خاص  حِکمت  مۅکھہٕ  یِم  شہر،  بابلس  اندر  روزان  ٲسۍ  یِمن  دۅن  مَلکن  ناو  اوس  ہاروت  وماروت،  تِم  زٕ  مَلک  ٲسۍ  نہٕ  سُہ  سحرٕ  ہیٚچھناوان  کٲنسہِ  أکِس  یوٚتانۍ  نہٕ  احتیاطاً  گۅڈٕ  تس  ونان  ٲسۍ  سون  وجود  تہِ  چُھ  مخلوقن  ہٕندِ  خٲطرٕ  آزمٲیِش  تہٕ  امتحان  خداے  سٕندِ  طرفہٕ  یُتھ  لوٗکن  متعلق  سانہِ  ذریعہ  سحرس  پیٚٹھ  مُطلع  سپدِتھ  ظٲہِر  سپدِ  کہ  کُس  چُھ  تتھ  اندر  پٔھسِتھ  گُمراہ  سپدان۔  کُس  چُھ  پنُن  پان  بچاوان۔  لہٰذا  یُتھنہٕ  ژٕ  سحرس  پیٚٹھ  مُطلع  سپدِتھ  کٲفر  سپدکھ  یعنی  سحرس  اندر  پھسکھ،  پس  ٲسۍ  بعض  لوٗکھ  ہیٚچھان  تِمن  ملکن  نِشہِ  تمہِ  قسمُک  سحرٕ  ییٚمہِ  سٍتۍ  تِم  دۅن  بٲژن  اندر  جدٲیی  کران  ٲسۍ،  یِم  سٲحِر  ٲسِنہٕ  ہیٚکان  کٲنسہِ  أکِس  کُنہِ  قسمہٕ  ضریر  واتنٲوِتھ  امہِ  سحرٕ  سٍتۍ  مگر  خداے  سٕندِی  حکمِ  تقدیرٕہ  سٍتۍ۔  یعنی  ییٚمۍسٕندِ  حقہٕ  تِم  کانہہ  ضریر  تکلیٖفاہ  یوٚژھمُت  آسہِ  ہا،  بیٚیہِ  ٲسۍ  ہیٚچھان  تِم  تمہِ  قسمُک  سحرٕ  یُس  تِمن  گناہ  آسنہٕ  مۅکھہٕ  مُضر  اوس۔  بیٚیہِ  اوس  نہٕ  تِہٕندِ  خٲطرٕ  کانہہ  خاص  نفع  واتناوٕ  وُن  چیزاہ۔  یِم  یہود  چھِ  تتھ  سحرس  متابعت  کٔرِتھ  سخت  نقصانس  تہٕ  ضررس  اندر  گرفتار۔  یہِ  کتھ  چھِنہٕ  أسی  یوت  ونان  بلکہ  یہِ  بتحقیق  یِم  یہود  تہِ  چھِ  یہِ  کتھ  ضروٗر  زانان  کہ  یُس  شخص  کتاب  اللہ  ہس  بدل  چُھ  سحرٕ  اِختیار  کران  تس  شخصس  چُھنہٕ  ٲخرتس  اندر  کانہہ  حصہٕ  باقٕے  روزان،  بیٚیہِ  کوٗتاہ  یچھ  چُھ  سُہ  چیز  یعنی  سحر  تہٕ  کُفر  یَتھ  تِمو  کٕنۍ  تہِ  فروخت  کٔرۍ  پنٕنۍ  پان،  کاش  تِم  ہے  زانان  آسہن۔"
  },
  {
    "verse_id": 103,
    "translation": "بیٚیہِ  ہرگاہ  تِم  لوٗکھ  کُفرٕ  تہٕ  سحرٕ  بدل  ایمان  انہن،  پرہیزگٲری  تہٕ  تقویٰ  اِختیار  کرہن  تتھ  صورتس  اندر  اوس  خداے  سُند  اجر  تہٕ  ثواب  تہٕ  معاوضہٕ  سیٹھاہ  بہتر  امہِ  کُفرٕ  تہٕ  سحرٕ  نِشہِ  کاش  تِمے  کینہہ  زانان  آسہن۔  بعض  یہودو  کوٚر  حضرتِ  محمدؐ  سٕنزِ  مجلِسہِ  اندر  محض  شرارت  کِنۍ  لفظ  رَاعِنَاونُن  شروع۔  یہِ  لفظ  چُھ  عربی  تہِ  عبرانی  تہِ۔  عربی  لفظ  ٲسِتھ  چُھ  امیُک  معنی  سون  کٔرِتو  حض  رعایت۔  یعنی  یہِ  مضمون  یہِ  توٚہۍ  بیان  ٲسِو  کران  سُہ  فرمٲوۍ  تو  حض  بیٚیہِ  دُبارٕہ۔  اسہِ  حض  توٚر  نہٕ  یہِ  وارٕہ  فِکرِ۔  عبرٲنی  لفظ  ٲسِتھ  چُھ  امیُک  معنی  یچھ  تہٕ  خراب۔  تِم  یہود  ٲسۍ  تمی  معنیہِ  تِمن  برونٹھ  کنہِ  یہِ  لفظ  استعمال  کران۔  عبرٲنی  پٲٹھۍ  چُھ  امہِ  لفظُک  معنی  اے  احمق۔  عربدان  صحابہٕ  صٲب  ٲسۍ  نہٕ  اتھ  یہودن  ہٕندِس  شرارتس  وٲقٕف  سپٕدمٕتۍ  تِم  تہِ  ٲسۍ  یہِ  لفظ  امیُک  رُت  معنی  بوٗزِتھ  استعمال  کران۔  حضرتِ  نبی  کریمسؐس  کُن  خطاب  کٔرِتھ  یہِ  لفظ  استعمال  کران  تمہِ  سٍتۍ  اوس  تِمن  شرارت  کرنٕچ  بیٚیہِ  ہن  گنجٲیِش  تہٕ  موقعہ  حٲصِل  سپدان۔  اللہ  تعالیٰ  ہن  تھٲونہٕ  تِمن  أمِچ  گنجٲیش  کُنہِ  قسمہٕ  باقٕے۔  تِمو  فرموو  مسلمانن  یہِ  لفظ  استعمال  کرنہٕ  نِشہِ  ممانعت۔"
  },
  {
    "verse_id": 104,
    "translation": "اے  باایمانو  توٚہۍ  مہ  ٲسِو  ونان  لفظ  راعنا  بلکہ  ٲسِو  ونان  ییٚلہِ  تۅہیہِ  امہِ  قسمُک  مطلب  ظٲہِر  کرنٕچ  ضرورت  پیٚوان  آسہِ  اُنظُرنَا،  امہِ  لفظُک  معنی  چُھ  سٲنِس  حالس  کُن  کٔرۍ  تو  حض  نظر۔  اسہِ  نہ  حض  توٚر  نہٕ  پوٗرٕہ  پٲٹھۍ  فِکر،  تُہُند  کلامِ  شریف،  بیٚیہِ  بوٗزِو  باایمانو  وارٕہ  یہِ  حُکم  یاد  تھٲوِ  وکہ  یِمن  کٲفرن  ہٕندِ  خٲطرٕ  چُھ  کڈُر  عذاب۔  پیغمبرِ  برحقس  نسبت  امہِ  قسمٕچ  گُستٲخی  کرٕنۍ  اکھ  پانہٕ  بیٚیہِ  کرناوٕںۍ  دونٛکھہٕ  دِتھ  بیین  لوٗکن  اَتھہِ  تہِ  امہِ  قسمٕچ  گُستٲخی  پننہِ  چالٲکی  سٍتۍ۔  بعض  یہودد  ٲسۍ  بعض  مسلمانن  قسم  ہٲوِتھ  ونان  کہ  أسۍ  چھِ  تُہٕندۍ  دِلی  خٲرخواہ۔  بیٚیہِ  چھِ  أسۍ  یژھان  کہ  تۅہیہِ  گژِھہ  دینی  احکام  خداے  سٕندِ  طرفہٕ  سانہِ  کھۅتہٕ  زیادٕہ  رٕتۍ  عنایت  سپدٕنۍ  یِم  احکام  أسۍ  تہِ  قبول  کرہَو  مگر  کیا  بنہِ  تُہٕندۍ  دینی  احکام  چھِنہٕ  سانیو  دینی  احکامو  کھۅتہٕ  زیادہ  رٕتۍ  کینہہ  تہِ۔  اللہ  تعالیٰ  چُھ  یِہٕندِس  اتھ  خٲرخوٲہی  ہٕندِس  دعواہس  تردید  وتکذیب  کران  فرماوان  چُھ۔"
  },
  {
    "verse_id": 105,
    "translation": "ہرگِز  چھِنہٕ  پسند  کران  کٲفر  لوٗکھ  ادٕہ  تِم  اہلِ  کتابو  أندرٕہ  ٲسِتن  یا  مُشرِکو  أندرٕہ  ٲسِتن  یتھ  کتھہِ  کہ  تُہٕندِس  پروردِگارٕہ  سٕندِ  طرفہٕ  کیاہ  سپدِ  تۅہیہِ  پیٚٹھ  کانہہ  رٕژ  کتھاہ۔  یعنی  تِم  چھِنہٕ  ہیٚکان  ہیکان  زٔرِتٕھے  تۅہیہِ  کانہہ  خٲر  واتُن  حسد وعداوت  کِنۍ،  بٔلۍ  چھِو  تِم  زیٚوِ  سٍتۍ  ظٲہِر  کران۔  دِل  چُھکھ  تُہٕندِ  حسدٕہ  سٍتۍ  بٔرِتھ  مگر  تِہٕندِ  امہِ  حسدٕہ  سٍتۍ  بنہِ  نہٕ  کینہہ،  کیازِ  اللہ  تعالیٰ  چُھ  پننہِ  رحمت  وعنایت  سٍتۍ  خاص  کران  یس  یژھان  چُھ  تس،  اللہ  تعالیٰ  چُھ  بوٚڈ  فضل  عطا  کرن  وول۔  یہودو  کریو  اعتراض  قبلُک  حُکم  بدلنس  پیٚٹھ۔  تِتھے  پٲٹھۍ  کریو  بعض  مُشرِکو  تہِ  اعتراض  بعض  حُکمن  ہٕندِس  منسوخ  سپدنس  پیٚٹھُ۔  تتھ  اعتراضس  پیٚٹھ  اللہ  تعالیٰ  رد  فرماوان۔"
  },
  {
    "verse_id": 106,
    "translation": "أسۍ  ہے  کُنہِ  آیہِ  کریمُک  حُکم  منسوخ  کران  چھِ۔  یا  چھِن  سُہ  آیہِ  کریم  ذہنو  نِشہِ  مشراوان  یہِ  چھنہٕ  اعتراض  کرنٕچ  کانہہ  محلی  کیازِ  تتھ  بدل  چھِ  أسۍ  تمہِ  کھۅتہٕ  رُت  یا  تتھ  ہِیو  بیاکھ  کانہہ  حُکماہ  جٲرِی  کران۔  اتھ  منٛز  تہِ  چھےٚ  آسان  بجہِ  بجہِ  حِکمژٕ  تہٕ  مُصلحژٕ۔  اے  اعتراض  کروٕنہِ  شخصہٕ،  کیازِ  چُھے  نا  معلوم  کہ  اللہ  تعالیٰ  چُھ  پرتھ  چیزس  پیٚٹھ  قدرت  وول۔  "
  },
  {
    "verse_id": 107,
    "translation": "بیٚیہِ  چُھے  نا  ژےٚ  معلوم  اللہ  تعالیٰ  سٕے  چھےٚ  خاص  سلطنت  آسمانن  تہٕ  زمینن  ہٕںٛز  تس  تس  چھِ  کُلی  اِختیارات  سارنٕے  کامین  ہٕندِ،  ییٚلہِ  نہٕ  تس  اتھ  قدرت  وسلطنتس  منٛز  کانہہ  اکھاہ  شریک  تہٕ  حصہٕ  دار  چُھ۔  لہٰذا  تِمن  مُصلحتن  ہُند  رعایت  کٔرِتھ  دۅیِم  حکُم  جٲرِی  کرنس  اندر  کُس  اکھاہ  ہیٚکہِ  تس  مذحمت  تہٕ  گانگل  کٔرِتھ  تس  چُھنہٕ  دۅیِم  حکُم  جٲرِی  کرنس  اندر  کانہہ  پتھ  رٹآن۔  نہ  چُھس  گۅڈنیُک  حکُم  برقرار  تھاونہٕ  نِشہِ  کانہہ  اکھاہ  پتھ  رٹہٕ  وُن،  یہِ  کتھ  تہِ  بوز  ژٕوارٕہ  کہ  بیٚیہِ  چُھنہٕ  کانہہ  اکھاہ  اللہ  تعالیٰ  ہس  ورٲے  تُہُند  نہ  دوس  تہٕ  نہ  مددگار  وۅنۍ  ییٚلہِ  سُے  تُہُند  یار  چُھ  سُہ  کریا  کانہہ  کٲماہ  مصلحتہٕ  ورٲے۔  بیٚیہِ  ییٚلہِ  سُہ  تُہُند  مددگار  چُھ  توٚہۍ  ییٚلہِ  تِہٕندین  حُکمن  پیٚٹھ  عمل  کٔرِو۔  سُہ  رچھِہ  تۅہیہِ  مُخٲلفن  ہٕندِ  مزاحمت  کہ  شرٕہ  نِشہِ۔  حکم  ثٲنی  بہتر  یا  تتھ  ہِیو  ٲسِنۍ  ہیٚکہ  باعتبار  ثواب  تہِ  ٲسِتھ۔  کُنہِ  ہیٚکہِ  باعتبار  آسٲنی  تہِ  ٲسِتھ  یعنی  دۅیِم  حکُم  آسہِ  گۅڈنِکہِ  حُکمہٕ  کھۅتہٕ  آسان۔  یِتہِ  ہیٚکہِ  بٔنِتھ  کہ  دۅیِم  حکُم  آسہِ  گۅڈنِکہِ  حُکمہٕ  چہ  معٲفی  ہُند  حُکم۔  دۅیِم  حکُم  جٲری  کرنس  اندر  چھےٚ  یِمہٕ  کتھہٕ  ضروٗری  کہ  سُہ  دوٚیِم  حُکمس  جٲرِی  کرنس  اندر  چھِ  ضروٗر  کینہہ  نتہٕ  کانہہ  مصلحت  بیٚیہِ  چُھ  سُہ  حکُم  قادرِ  مطلق۔  بیٚیہِ  چُھ  حٲکِم  محکومن  ہُند  خٲر  خواہ۔  ہرگاہ  ہے  کانہہ  اکھاہ  محکومن  ہٕںٛز  مزاحمت  کرِ  سُہ  چُھ  تِمن  محکومن  مدد  کران۔  بعض  چھِ  قانون  بدلاونہٕ  یِوان۔  ییٚمہِ  وجہہ  کہ  قانون  بناون  وٲلِس  چھےٚ  کُنہِ  کانہہ  غلطی  آسان  تتھ  منٛز  گٔمٕژ۔  امہِ  قسمٕچ  تبدیلی  یا  نسخ  چُھ  احکامِ  الہٰین  منٛز  محال  کیازِ  اللہ  تعالیٰ  چُھ  غلطی  گژھنہٕ  نِشہِ  مُنزہ  تہٕ  پاک۔  بعض  چھِ  حکُم  بدلاونہٕ  یِوان  محکومن  ہٕںٛز  حالت  بدل  سپدنہٕ  خٲطرٕ  یِتھہٕ  پٲٹھۍ  مریض  سٕنٛز  حالت  بدلنہٕ  مۅکھہٕ  چُھ  نُسخہٕ  تہٕ  علاج  بدلاونہٕ  یِوان۔  یُتھ  ہِیو  نُسخ  چُھ  جٲیِز  تتھ  منٛز  چُھنہٕ  کانہہ  اِشکالِ  عقلی  یا  نقلی۔  بعض  یہودو  کوٚر  عناداً  عرض  درخدمتِ  آنحضرتؐ  کہ  کِتھہٕ  پٲٹھۍ  حض  حضرتِ  موسیٰ  علیہ  السلامس  پیٚٹھ  تورات  نٲزِل  سپُد  یِکہٕ  وٹہٕ۔  یِتھے  پٲٹھۍ  حض  گوٚژھ  قرآنِ  مجید  تہِ  تۅہیہِ  پیٚٹھ  نٲزِل  سپدُن۔  اتھ  متعلق  چُھ  اللہ  تعالیٰ  اِرشاد  فرماوان۔"
  },
  {
    "verse_id": 108,
    "translation": "اے  یہودو  کیاہ  توٚہۍ  چھِو  یژھان  پننِس  موجودٕہ  پیغمبرس  تمہِ  قسمُک  سوال  تہٕ  درخواست  کرُن  ییٚمہِ  قسمُک  درخواست  تُہٕندین  مالین  تہٕ  بٕڈببن  ہٕندِ  ذریعہ  چھےٚ  أزِکہ  برونٹھ  حضرتِ  موسیٰ  ہس  کرنہٕ  آمُت۔  مثلاً  اسہِ  ہٲوِیون  حض  اللہ  تعالیٰ  وارٕہ  کارٕہ  نٔنۍ  پٲٹھۍ۔  امہِ  قسمُک  درخواست  ییٚمہِ  منٛزٕہ  صرف  پیغمبرس  پیٚٹھ  اعتراض  کرُن  نتہٕ  خداے  سٕںٛزن  مصلحتن  ہٕںٛز  مزاحمت  کٔرٕنۍ  مقصود  آسہِ،  تمہِ  پتہٕ  آسِہ  نہٕ  ایمان  انہٕ  نُک  تہٕ  پژھ  کرنُک  کانہہ  اِرادٕہ،  یِمہٕ  گٔیہِ  صریح  کُفرچہ  کتھہٕ۔  یُس  شخص  ایمان  اننہٕ  بدل  کفرچہِ  کتھہٕ  کرِ  سُہ  شخص  ڈوٚل  سیٚزِ  وتہِ  نِش۔  امہِ  قسمُک  سوال  تہٕ  درخواست  کرُن  ٲسۍ  ییٚمہِ  مۅکھہٕ  لغو  تہٕ  بیکار  کہ  خداے  سٕنٛزن  سارنٕے  کامین  اندر  چھےٚ  بجہِ  بجہِ  حِکمژٕ۔  کٲنسہِ  بندس  چُھنہٕ  حق  چون  وچرا  کرنُک۔  بعض  یہود  ٲسۍ  شب  وروز  یہے  کوٗشِش  کران  کہ  کُنہِ  پٲٹھۍ  گٔژھۍ  مسلمان  اِسلام  نِشہِ  پھیرٕنۍ  دوستی  لٲگِتھ  خٲرخوٲہی  ظٲہِر  کٔرِتھ۔  پرتھ  کُنہِ  قسمٕکۍ  تدبیر  بعمل  أنِتھ  ٲسۍ  باوجود  ناکٲمی  پرتھ  وقتہٕ  اتھ  خیالس  آسان۔  اللہ  تعالیٰ  ہن  کٔرۍ  باایمان  خبردار  یِہٕندِ  امہِ  خیالہٕ  سٍتۍ۔  فرمووُن۔"
  },
  {
    "verse_id": 109,
    "translation": "اہلِ  کتاب  یعنی  یہودو  أندرٕہ  چھِ  اکثر  لوٗکھ  یژھان  کہ  تۅہیہِ  پھِرٕ  ہن  تِم  ایمان  أنِتھ  بیٚیہِ  کُفرس  کُن  یُہُند  یژُھن  چُھنہٕ  تِہٕںٛزِ  خٲر  خوٲہی  پیٚٹھ  مبنی  یہِ  تِم  ظٲہِر  کران  ٲسۍ،  تہٕندِ  حسدٕہ  کہ  وجہہ  یُس  حسد  تِہٕندین  دِلن  منٛز  پُھٹۍ  پُھٹۍ  نیران  چُھ۔  بیٚیہِ  نہٕ  ییٚمہِ  وجہہ  کہ  یِمن  نِش  کیاہ  چُھ  پوٚز  کٔھٹِتھ  بلکہ  تِمن  نِشہِ  پوٚزوارٕہ  ظٲہِر  سپدنہٕ  پتہٕ۔  وۅنۍ  اوس  مُمکن  تِہٕںٛز  یہِ  خباثت  بوزِتھ  سپدُن  مسلمان  تِمن  پیٚٹھ  غضبناک۔  اللہ  تعالیٰ  ہن  فرمووُکھ،  اے  مسلمانو  توٚہۍ  کٔرِو  تِمن  معاف۔  توٚہۍ  کٔرِو  تُہٕندِس  اتھ  شرارتس  درگُذر،  یوٚتانۍ  اللہ  تعالیٰ  یتھ  معاملس  متعلق  پنٕںۍ  حُکمِ  نو  قانون  جٲرِی  فرماوِ،  اللہ  تعالیٰ  چُھ  بیشک  پرتھ  چیزس  پیٚٹھ  قدرت  وول۔  یوٚتانۍ  جہادُک  عالمس  اندر  امن  وامان  تھاونُک  حکُم  تہٕ  دُشمنانِ  اِسلامس  سٍتۍ  قتل  وقتالُک  حُکم  نٲفِذ  کرنہٕ  ییہِ  توٚتانۍ  روٗزِو  توٚہۍ  تِہٕندین  بیین  حُکمن  پیٚٹھ  مستقیم۔"
  },
  {
    "verse_id": 110,
    "translation": "توٚہۍ  پٔرِو  سردست  نماز  پابندی  سان  بیٚیہِ  یِمن  پیٚٹھ  زکوات  فرض  چھےٚ  تِم  دِیُو  زکوات،  بیٚیہِ  یۅسہٕ  رٕژ  کٲماہ  پننہِ  بہتری  خٲطرٕ  توٚہۍ  سوٗزِو  بروںٹھ  کُن  سۅلٔبِو  توٚہۍ  پوٗرٕہ  پوٗرٕہ  اللہ  تعالیٰ  ہس  نِشہِ،  کیازِ  اللہ  تعالیٰ  چُھ  تُہٕںٛزٕہ  سارے  کامہِ  وُچھان  تہٕ  ژرژان۔  تِمو  کامیو  أندرٕہ  گژِھنہٕ  ذرس  برابر  تہِ  تُہٕںٛز  کانہہ  کٲماہ  ضایع۔"
  },
  {
    "verse_id": 111,
    "translation": "یہود  تہٕ  نصاریٰ  چھِ  ونان  جنتس  اندر  اژَن  نہٕ  مگر  تِمے  یِم  یہودٕے  آسن  یہِ  ٲسۍ  ونان  یہود  یا  یِم  نصاریٰ  آسن  یہِ  ٲسۍ  ونان  نصاریٰ  اللہ  تعالیٰ  چُھ  یِمن  دۅشوٕنی  رد  کران  فرماوان  چُھکھ،  یِم  چھِ  تِہٕںدۍ  خیالات  دِلس  تسلی  دِنہٕ  چہِ  کتھہٕ  یِمن  ہٕںٛز  حقیقت  نہٕ  کِہِنۍ  چھےٚ۔  یِمہٕ  چھےٚ  تِمن  رایہِ  گژھان،  توٚہۍ  فرمٲوِیوکھ  حض  یا  رسول  اللہؐ  تِمن،  اے  یہودو  توٚہۍ  کٔرِو  اتھ  پیٚٹھ  پنٕنۍ  دلیل  پیش  گر  توٚہۍ  اتھ  دعویٰ  ہس  اندر  پوٚز  ونہٕ  وٕنۍ  چھِو۔  سۅ  دلیل  ہیٚکن  نہٕ  تِم  پیشی  کٔرِتھ  کیازِ  تِمن  نِشہِ  چھَنہٕ  أمِچ  کانہہ  دلیل،  اتھ  بدل  چھِ  أسۍ  فرماوان  کہ  ضروٗر  واتن  جنتس  منٛز۔"
  },
  {
    "verse_id": 112,
    "translation": "سُہ  شخص  یُس  پنُن  بُتھ  نۅمراوِ  معبودِ  برحقس  یعنی  فرماں بردٲری  کرِ  عقٲیدن  تہٕ  عملن  اندر  بکمالِ  اِخلاص  دِل  کِنۍ  آسہِ  فرماں بردار  کُنہِ  مصلِحت  ورٲے  تہٕ  کُنہِ  ظٲہِردٲری  ورٲے  یِتھِس  شخصہٕ  خٲطرٕ  چُھ  امہِ  فرماں بردٲری  ہُند  عوض  تہٕ  مزوٗرۍ  تُہٕندِس  پروردِگارس  نِشہِ  حٲصِل  سپدٕوٕنۍ۔  یِتھیٚن  لوٗکن  آسہِ  نہٕ  قیامت  کہ  دۅہ  کانہہ  خوفناک  واقعہ  پیش  یِنُک  خوفاہ  نہٕ  آسن  تِم  لوٗکھ  تمہِ  دۅہہ  غمگین  سپدٕ  وٕنۍ  کیازِ  ملٲیک  آسن  تِمن  بشارت  بوزٕہ  نٲوِتھ  بے  فِکر  تھاوان۔  منسوخ  سپٕدمٕتِس  حُکمس  پیٚٹھ  عمل  کروٕنِس  وَنہِ  نہٕ  کُنہِ  صورتس  اندر  فرمانبردار۔  لہٰذا  چھِنہٕ  یہودو  نصاریٰ  فرمانبردار  آسنس  سزاوار  بلکہ  حُکمِ  ثٲنی  یعنی  دوٚیِمِس  حُکمس  پیٚٹھ  عمل  کروٕنی  یِن  شُمار  کرنہٕ  فرماں بردار  تہٕ  مطیع۔  یہِ  شان  چُھنہٕ  مسلمانن  ورٲے  بیٚیہِ  کٲنسہِ  ہُند  کیازِ  تِمو  کوٚر  نبوت  و  شریعتِ  محمد  یہ  قبول  اتھ  کُن  نظر  کٔرِتھ  سپُد  ثٲبِت  کہ  تِمے  چھِ  جنتس  منٛز  واتنس  سزاوار۔۔۔۔  یعنی  مخلِص  آو  اَتھ  شرط  تھاونہٕ  یُتھ  امہِ  سٍتۍ  منافِق  الگ  سپدن  کیازِ  تِم  چھِ  کٲفِر  نارس  سزاوار۔  اکہِ  پِھرِ  سمے  کینہہ  یہود  تہٕ  نصاریٰ  تِموٕے  ہیٚوت  پانہٕ  وٲنۍ  مذہبی  بحث  کرُن۔  یہود  چھِ  پننہِ  اعتقادٕ  موجوب  نصاریٰ  ہن  ہٕندِس  دینس  بٲطِل  زانان،  تِم  چھِنہٕ  حضرتِ  موسیٰ  علیہ  السلام  سٕندِس  رسالتس  تہٕ  اِنجیل  کِس  کتاب  اللہ  آسنس  پیٚٹھ  پژھ  کران۔  نصاریٰ  تہِ  چھِ  یہود  یتس  منسوخ  زٲنِتھ  بٲطِل  قرار  دِوان  تِم  تہِ  چھِ  حضرتِ  موسی  علیہ  السلام  سٕندِس  پیغمبر  آسنس  اِنکار  کران۔  بیٚیہِ  چھِنہٕ  تِم  توراتس  کتاب  اللہ  مانان۔  دۅشوے  فریق  چھِ  کمالِ  تعصب  کِنۍ  اکھ  أکِس  اِنکار  کران۔  یِی  چُھ  اللہ  تعالیٰ  بیان  فرماوان۔"
  },
  {
    "verse_id": 113,
    "translation": "یہود  لٔگۍ  وننہِ  نصاریٰ  ہُند  مذہب  چُھنہٕ  کُنہِ  بنیادس  پیٚٹھ  قٲیِم  یعنی  سُہ  چُھ  بے  بُنیاد  تہٕ  غلط  مذہباہ۔  یِتھے  پٲٹھۍ  چھِ  ونان  نصاریٰ  یہودن  ہُند  مذہب  چُھ  بے  بنیاد  تہٕ  غلط  مذہب،  حالانکہ  تِم  دۅشوے  فریق  چھِ  پنٕنۍ  پنٕنۍ  آسمٲنی  کتاب  پران  یعنی  یہود  چھِ  تورات  پران  تہٕ  نصاریٰ  چھِ  اِنجیل  پران  تہٕ  وُچھان  دۅشوٕنۍ  کتابن  اندر  چُھ  دۅشوٕنۍ  پیغمبرن  تہٕ  دۅشوںۍ  کتابن  ہُند  تصدیق  موجود  یۅسہٕ  دۅشوٕنی  مذہبن  ہٕںٛز  بنیاد  چھےٚ  اگرچہِ  قرآنِ  مجید  نٲزِل  سپدنہٕ  مۅکھہٕ  چھَنہٕ  تِمہٕ  روزمژٕہ  قٲبلِ  عمل  بلکہ  چھےٚ  تِمہٕ  دۅشوے  کتابہٕ  منسوخ  سپز  مژٕ  یہودونصاریٰ  ٲسۍ  یہِ  چھاوَن  دٲسی  کرٲنی  تہٕ  مُشرِکن  تہٕ  بُت  پرستن  تہِ  آو  جوش،  یِتھے  پٲٹھۍ  تِم  لوٗکھ  یِم  محض  بے  علم  چھِ  یعنی  مُشرِک  تہٕ  بُت  پرست  لٔگۍ  امی  قسمٕچہِ  کتھہٕ  وننہِ۔  تِمو  دوٚپ  یہودن  نصاریٰ  ہن  ہُند  مذہب  چُھ  بے  بنیاد،  أسِی  چھِ  پٔزِس  پیٚٹھ۔  یِم  کٔرۍ  تن  اکھ  أکِس  اِنکار،  پس  اللہ  تعالیٰ  کرِ  پانہٕ  قیامت  کہِ  دوہہ  یِمن  سارنٕے  معاملن  تہٕ  مُقدمن  منٛز  فٲصلہٕ  تِمن  منٛز  یِم  لوٗکھ  پانہٕ  وٲنۍ  اِختلاف  آسن  کران۔  حقیقتس  اندر  چھِ  یِم  ترٚیشوے  فریق  یژ  ظٲلِم  اے  مُخٲطِب  ژٕ  ونتہٕ۔"
  },
  {
    "verse_id": 114,
    "translation": "وۅنۍ  کُس  اکھاہ  چُھ  یژ  ظٲلِم  تس  شخصہٕ  سٕندِ  کھۅتہٕ  یُس  منع  تہٕ  بندِش  کرِ  خداے  سٕںٛزن  مسجدن  اندر  ذکر  وعبادت  کرنہٕ  نِشہِ،  تِہُند  ناو  ہیٚنہٕ  نِشہِ۔  بیٚیہِ  کرِ  کوٗشِش  تِمن  مسجدن  ہٕںٛزِ  ویرٲنی  اندر۔  یہِ  کٲم  چھےٚ  کٔرمٕژ  یِمو  ترٚشوِیو  فریقو۔  یہودو  کوٚر  قبلُک  حکُم  بدل  سپدنہٕ  کِس  موقعس  پیٚٹھ  لوٗکن  أندر  تمہِ  قسمُک  شک  تہٕ  شُبہات  پیش  یِمو  سٍتۍ  لوٗکھ  اِنکارِ  رسالت  کٔرِتھ  ترکِ  صلوات  یعنی  نماز  تراونس  پیٚٹھ  آمادٕہ  سپدہن۔  نماز  تراونہٕ  سٍتۍ  سپدہن  مسجِدٕہ  غٲر  آباد  کیازِ  مسجدن  ہٕںٛز  آبٲدی  چھےٚ  نمازِ  سٍتی  گویا  یہودو  کرےیہِ  سیٹھاہ  کوٗشِش  مسجدِ  نبویس  اندر  گوٚژھنہٕ  کانہہ  تہِ  نماز  پرنہِ  اژُن  نصاریٰ  ہو  أندرٕہ  بعض  رومٕکۍ  پادشاہ  تِمن  پیٚٹھ  ییٚلہِ  یہودو  چڑٲے  کٔرِتھ  بیت  المُقدسس  پیٚٹھ  حملہٕ  کوٚر۔  بعض  جٲہِل  نصرٲنین  ہٕندِ  اتھہٕ  وٲژ  سخت  بے  حُرمتی  مسجدِ  اقصیٰ  ہس۔  بدامنی  ہٕںدِ  وجہہ  آیہِ  نہٕ  تتھ  منٛز  نمازٕے  پرنہٕ  کینہس  کالس۔  امہِ  اعتبارٕہ  سپٕدۍ  نصاریٰ  تہِ  مُرتکب  اتھ  جُرمس۔  جناب  سرور  کایناتؐ  تِمو  ییٛلہِ  فتحِ  مکہ  کرنہٕ  برونٹھ  بارہاعمرہ  مکہ  شریفس  کُن  تشریف  أنیو۔  مُشرِکین  مکو  دیُت  نہٕ  تِمن  مکہ  شریفس  اندر  اژنُک  عمرہ  کرنُک  اِجازت۔  چنانچہِ  تِمن  پیٚو  تمہِ  ؤریہِ  واپس  تشریف  نیُن۔  امہِ  اعتبارٕہ  سپٕدۍ  مُشرِک  تہِ  مُرتکب  امہِ  جُرمٕکۍ  لہٰذا  چھِ  یِم  ترٚشوے  فریق  بٔڈۍ  ظٲلِم،  یِم  لوٗکھ  گٔے  تِمے  یِمن  مسجدن  اندر  لتھ  لدٕنۍ  تہِ  پزِہا  خوف  و  ہٲبتہٕ  ورٲے،  تِژھ  آسہٕ  یِمہٕ  مسجِدٕہ  با  عظمت  وحُرمت  یِمنٕے  مسجدن  بے  حُرمتی  کرٕنۍ  لوٗکن  نہٕ  یمن  مسجدن  اندر  اژنہٕ  دیُن  یادِ  خدا  تہٕ  عبادتِ  خدا  کرنہٕ  خٲطرٕ،  اتھ  برابر  چُھنہٕ  کانہہ  ظلم،  یِمنٕے  لوٗکلن  ہٕندِ  خٲطرٕ  چھےٚ  دنیاہس  اندر  بٔڈ  رُسوٲیی  بیٚیہِ  چُھ  یِمنٕے  ہٕندِ  خٲطرٕ  دگ  تہٕ  دود  تُلہٕ  وُن  عذاب  یِژھ  یِژھ  یچھ  کامہِ  کٔرِتھ  چُھ  تِمن  خیال  پٔزِس  پیٚٹھ  آسنُک  بیٚیہِ  جنتس  واتنُک  دعویٰ۔  یہودو  کریو  تحویل  قبلہٕ  سپدنس  پیٚٹھ  اعتراض  کہ  مسلمان  کیازِ  پھیرِ  اکہ  جہتہٕ  نِشہِ  بییِس  جہتس  کُن  اللہ  تعالیٰ  ہن  فرموو  تِمن  جواب۔"
  },
  {
    "verse_id": 115,
    "translation": "معبودِ  برحق  سٕندِی  چھِ  سٲرِی  طرف  تہٕ  جہت  مشرِق  تہِ  مغرِب  تہِ  پرتھ  طرفہٕ  چھِ  تِہٕندی  مملوک  تہٕ  مخلوق،  کُنہِ  طرفس  چُھنہٕ  تِہُند  مکان،  سُہ  چُھ  مکان  آسنہٕ  نِشہِ  مُنزہ  تہٕ  پاک۔  سُہ  ییٚلہِ  پرتھ  طرفُک  مٲلِک  چُھ۔  لہٰذا  یتھ  طرفس  سُہ  قبلہٕ  یژِھہ  تتھ  طرفس  کرِ  مُقرر۔  کیازِ  قبلہٕ  مُقرر  کرنس  اندر  چھےٚ  یہے  حِکمت  کہ  عبادت  کروٕنین  بندن  نماز  گذارن  سپدِ  امہِ  سٍتۍ  اتباع  تہٕ  اجتماع  خٲطرِ  حٲصِل  یعنی  دِل  روزیٚکھ  ڈنجہِ۔  ییٚلہِ  یہِ  حقیقت  چھےٚ،  پس  یتھ  طرفس  کُن  توٚہۍ  پھیرِو  تتھ  طرفس  کُن  چُھ  معبودِ  برحق  سٕندِ  ذاتِ  پاکُک  رۅخ۔  پٔزۍ  پٲٹھۍ  اللہ  تعالیٰ  چُھ  سارنٕے  طرفن  احاطہٕ  کروُن  لیکن  باوجودآں  کوٚر  تٔمۍ  جہتِ  عبادت  یعنی  عبادتُک  طرف  معین  کیازِ  سُہ  چُھ  سیٹھاہ  زانن  وول  تس  چُھ  معلوٗم  کتھ  چیزس  اندر  کیاہ  کیاہ  مصلحت  چھےٚ  چونکہ  تہٕندِس  علمس  اندر  ٲس  قبلہٕ  معین  کرنس  اندر  مصلحت۔  لہٰذا  کوٚرُن  قبلہ  معین۔  بعض  یہودیو  چھِ  حضرتِ  عزیز  علیہ  السلامس  خداے  سُند  نیٚچُو  ونان۔  بیٚیہِ  ٲسۍ  نصاریٰ  حضرتِ  عیسیٰ  علیہ  السلامس  خداے  سُند  نیٚچُو  ونان۔  مُشرِک  ٲسۍ  ملٲیکن  خداے  سٕنٛزٕہ  کورِ  ونان۔  امہِ  پتہٕ  چُھ  اللہ  تعالیٰ  یِمن  یِہٕںٛزن  سارنٕے  لغو  کتھن  رد  کران  تہٕ  فرماوان  چُھ۔"
  },
  {
    "verse_id": 116,
    "translation": "بیٚیہِ  چھِ  ونان  یِم  یہود  تہٕ  نصاریٰ  تہٕ  مُشرِک  خدایس  چھِ  اولاد  گۅبر  تہٕ  کورِ۔  کٍژاہ  لغو  تہٕ  مہمل  چھےٚ  یِمہٕ  کتھہٕ۔  سُہ  چُھ  تِمو  کتھو  نِشہِ  مُنزہ  تہٕ  پاک،  بلکہ  چُھ  تس  معبودِ  برحق  سُندُے  تہِ  سورُے  یہِ  آسمانن  تہٕ  زمینن  اندر  چُھ۔  موجوداتو  أندرٕہ،  تِم  سٲرِی  چھِ  خداے  سٕندۍ  مملوک  آسنٕکہِ  علاوٕہ  تسٕندۍ  محکوم  تہٕ  فرماں بردار  تکیازِ  تِہٕندین  تصرفات  قدرتن  نِشہِ  چُھنہٕ  کانہہ  اکھاہ  تِمو  أندرٕہ  کلہٕ  ہیٚکان  پھِرِتھ  تِم  گٔے  مارُن،  پٲدٕہ  کرُن،  بیمار  پاوُن،  بٔلراوُن۔"
  },
  {
    "verse_id": 117,
    "translation": "سُے  چُھ  آسمانن  تہٕ  زمینن  ہُند  موجِد  تہٕ  گۅڈٕہ  پٲدٕہ  کروُن  تٔمۍسٕںٛز  قدرت  چھےٚ  تِژھ  عجیب  کہ  ییٚلہِ  سُہ  کانہہ  کٲماہ  کرٕنۍ  یژھان  چُھ۔  مثلاً  کانہہ  چیزاہ  پٲدٕہ  کرُن  یژھان  چُھ  سُہ  چُھنہٕ  کینہہ  تہِ  کران  فقط  چُھ  تتھ  چیزس  کُن  حکُم  کران  کہ  سپد۔  أتی  چُھ  سپدان  بنان  ازعدم  بوجود  یِوان،  تس  چُھنہٕ  سُہ  چیز  پٲدٕہ  کرنہٕ  خٲطرٕ  آلاتن  تہٕ  اوزارن  تہٕ  سامانن  ہٕںٛز  ضرورت  پیٚوان۔"
  },
  {
    "verse_id": 118,
    "translation": "بیٚیہِ  چھِ  بعض  نادان  یہود  تہٕ  نصاریٰ  بیٚیہِ  مُشرک  نبی  کریمؐس  مقابل  یہِ  کتھ  ونان  کہ  اللہ  تعالیٰ  کونہٕ  چھُ  پانے  اسہِ  سٍتۍ  کتھ  کران  ملٲیکن  ہٕندِ  وساطتہٕ  ورٲے  یِتھہٕ  پٲٹھۍ  سُہ  ملٲیکن  سٍتۍ  کتھ  کران  چُھ،  یا  ملٲیکن  ہٕںدِ  واسطہ۔  یا  یِتھہٕ  پٲٹھۍ  ملٲیک  پیغمبرن  سٍتۍ  بطورِ  وحی  اللہ  تعالیٰ  کلام  چُھ  کران۔  تتھ  کلامس  منٛز  کونہٕ  چُھ  اسہِ  پنٕنۍ  حاکم  بیان  فرماوان  تاکہِ  اسہِ  روزِ  ہانہٕ  بیٚیہِ  کٲنسہِ  پیغمبر  سٕںٛز  ضرورتھٕے۔  یا  کونہٕ  چُھ  اسہِ  کم  ازکم  یہے  کتھ  پانہٕ  فرماوان۔  حضرتِ  محمدؐ  چُھ  بیشک  سون  پیغمبرتااینکہ  أسۍ  کرٕ  ہو  تِمن  پژھ  کٔرِتھ  تِہٕںٛز  اطاعت  و  فرماں بردٲری۔  یاہرگاہ  کلام  فرماوِنہٕ  توتہِ  کونہٕ  چُھ  کانہہ  دلیلاہ  اسہِ  کُن  سوزان  تِہٕندِس  پیغمبر  آسنس  پیٚٹھ۔  اللہ  تعالیٰ  چُھ  یِہٕںٛزن  کتھن  رد  کران  گۅڈنی  چُھ  فرماوان  کہ  یِمہٕ  کتھہٕ  یِہٕںٛزٕ  چھےٚ  جاہِلانہٕ  کتھہٕ،  یِژھے  کتھہٕ  ٲسۍ  ونان  تِم  جٲہِل  لوٗکھ  یِم  یِمن  برونٹھ  گُذریمٕتۍ  چھِ۔  تِم  تہِ  ٲسۍ  یِہٕںٛزے  ہِشہِ  جاہِلانہٕ  کتھہٕ  ونان۔  معلوم  سپُد  یِمہٕ  کتھہٕ  چھنہٕ  کِہِنۍ  تہِ  وُقعت  تھاوان  بلکہ  چھِ  یِم  برونٹھمین  جٲہِلن  ہٕںٛز  پیروی  کران  امیُک  وجہ  چُھ  کہ  یِمن  پٔتمین  برونٹھمین  جٲہِلن  ہٕںٛدۍ  دِل  چھِ  کج  فہمی  اندراکھ  أکِس  ہِوۍ۔  تمی  مۅکھہٕ  چھِ  یِہٕندیو  دِلو  أندرٕہ  اکی  قسمچہِ  کتھہٕ  نیران۔  چونکہ  امہِ  قسمٕچہِ  جاہِلانہٕ  کتھہٕ  چھےٚ  بالکُل  بٲطِل،  لہٰذا  آونہٕ  یِمن  جٲہِلانہٕ  کتھن  ہٕندِ  جوابُک  کانہہ  خیال  کرنہٕ۔  پس  روٗز  یہِ  کتھ  کہ  اسہِ  نِشہِ  کونہٕ  چھےٚ  واتان  کانہہ  تِژھ  دلیلاہ  ییٚمہِ  سٍتۍ  ثٲبِت  سپدِہا  رِسالت  حضرتِ  محمدؐ۔  تتھ  متعلق  چُھ  اللہ  تعالیٰ  فرماوان  کہ  اکہِ  دلیلہِ  ہٕںٛز  کیاہ  چھےٚ  کتھٕے  اسہِ  کرِ  وارِیاہ  دلیلہٕ  بیان  وضاحت  سان  یِمہٕ  نافع  تہٕ  کٲفی  چھےٚ  تِمن  لوٗکن  ہٕندِ  خٲطرٕ  یِم  یقین  تہٕ  اطمینان  حٲصِل  کرُن  یژھان  چھِ۔  پتھ  روٗدۍ  اعتراض  کروٕنۍ  لوٗکھ  تِمن  ہُند  مقصد  چُھ  خواہ  مخواہ  ضِد  کرُن،  تِمن  تسلی  سپدنُک  ہیٚکہِ  نہٕ  کانہہ  ذمہٕ  دار  سپدِتھ۔  ییٚتِیس  اوس  ممکن  کہ  یہودونصاریٰ  ہن  ہٕندِ  امہِ  جہالت  وعنادٕہ  سٍتۍ  ما  سپدِہا  حضرتِ  نبی  کریمؐن  ہُند  دِلِ  مُبارک  آزُردٕہ۔  بیٚیہِ  سپدہن  تِم  غمگین۔  تِم  دپہن  تِہٕندِ  اِسلام  انہٕ  نٕچ  کۅسہٕ  صورتھ  ہیٚکہِ  پٲدٕہ  سپدِتھ۔  اللہ  تعالیٰ  ہن  کوٚربیان  امہِ  پتہٕ  آیہِ  کریمس  منٛز  تِمن  تسلی۔"
  },
  {
    "verse_id": 119,
    "translation": "اے  پیغمبرِبرحقؐ  بیشک  اسہِ  حض  سوزِو  توٚہۍ  پوٚز  دین  ہیٚتھ  لُکن  کُن،  پژھ  کروٕنین  ہٕندِ  خٲطرٕ  خوش  خبر  بوزناوٕنۍ  بیٚیہِ  نہ  مانہٕ  وٕنین  خٲطرٕ  سزا  وعذابُک  بیم  کروٕنۍ۔  تۅہیہِ  نحض  ییہِ  نہٕ  باز  پُرس  کرنہٕ  تِمن  لوٗکن  ہُند  یِم  نارِ  جہنمس  اندر  واتہٕ  وٕنۍ  آسن  کہ  تِمو  کونہٕ  کوٚر  دینِ  اِسلام  قبول،  تِم  کیازِ  وٲتۍ  نارِ  جہنمس۔  توٚہۍ  روزِو  پنٕنۍ  کٲم  کران،  کٲنسہِ  ہٕندِ  ماننُک  یا  نہ  ماننُک  مہ  ہیٚیُو  غم  نہ  مہ  کھیٚیُو  فکِر۔"
  },
  {
    "verse_id": 120,
    "translation": "بیٚیہِ  ہیٚکن  نہٕ  ہرگِز  یہود و نصاریٰ  زانہہ  تہِ  خوش  گٔژِھتھ  تۅہیہِ  نِشہِ  یوٚتام  نہٕ  توٚہۍ  تُہٕندِ  مذہبٕچ  پوٗرٕہ  پیروی  کٔرِو،  یہِ  کتھ  چھےٚ  محال۔  لہٰذا  چُھ  تِہُند  تۅہیہِ  نِشہِ  رٲضی  سپدُن  تہِ  محال۔  لہٰذا  ہرگاہ  کُنہِ  وقتہٕ  تِہٕندِزبٲنۍ  امہِ  قسمہٕ  کانہہ  کتھاہ  بوٗزِو  کانہہ  اِشارٕہ  لٔبِو،  تُہُند  گژِھہ  تِمن  صاف  فرماوُن  کہ  یِمہٕ  کتھہٕ  ترٲوِو۔  حقیقتس  اندر  چُھ  ہِدایت  سُے  یتھ  اللہ  تعالیٰ  ہن  ہِدایت  فرموو،  سُہ  ہِدایت  گوو  اِسلام۔  تی  چُھ  ثٲبِت  بجو  دلیلو  سٍتۍ تُہُند  تُہٕندِ  مذہبُک  پیرو  بنُن  چُھ  محال  تہٕ  ناممکن  ییٚمہِ  مۅکھہٕ  کہ  امہِ  سٍتۍ  چُھ  لٲزِم  یِوان  اکھ  محال  تہٕ  ناممکن  کتھاہ  کیازِ  ہرگاہ  توٚہۍ  پیروی  کرنہِ  لٔگِو  تِہٕندِس  غلط  ملط  مذہبس  یُس  محض  تِہٕندین  خوٲہِشاتن  ہُند  اکھ  مجموعاہ  چُھ۔  تی  کٔرِوتوٚہۍ  ﴿نعوذباللہ﴾  تۅہیہِ  نِشہِ  علمِ  قطعی  واتنہٕ  پتہٕ۔  اتھ  صورتس  اندر  ہیٚکہِ  نہٕ  بچٲوِتھ  تۅہیہِ  اللہ  تعالیٰ  ہس  نِشہِ  کانہہ  دوستا  کانہہ  مدد  گاراہ  بلکہ  ییہِ  لٲزِم  کہ  توٚہۍ  سپدِو  خداے  سٕندِس  پنجہٕ  قہرس  اندر  گرفتار  تہٕ  ماخوذ۔  چونکہِ  یہِ  چُھ  محال  کیازِ  دلٲیل  قطعیو  سٍتۍ  چُھ  ثٲبِت  کہ  اللہ  تعالیٰ  چُھ  تۅہیہِ  نِشہِ  ہمیشہ  رٲضی۔  پس  تَہُند  غضبناک  سپدُن  تۅہیہِ  پیٚٹھ  یِتہِ  چُھ  محال۔  لہٰذا  پیروی  کرٕنۍ  تِہٕندِس  بٲطِل  مذہبس  تِتہِ  چُھ  محال۔  لہٰذا  یِمن  یہود و نصاریٰ  ہن  ہُند  تۅہیہِ  نِشہِ  خوش  سپدُن  تِتہِ  محال  لہذا  چھَنہٕ  تِہٕندِ  اِسلام  انہٕ  نٕچ  صورتٕھے  کانہہ۔  لہٰذا  کٔرِیون  دِلِ  مبارک  پنُن  امہِ  فکرِ  نِشہِ  خٲلی۔  امہِ  پتہٕ  چُھ  اللہ  تعالیٰ  فرماوان  تِمن  اہلِ  کتابن  ہُند  تذکِرٕہ  یِمو  قرآنِ  مجیدس  پژھ  کٔر۔"
  },
  {
    "verse_id": 121,
    "translation": "یِمن  یہودو  نصاریٰ  ہن  اسہِ  عطا  کٔر  کُتب  تورات  واِنجیل  تِمے  آسن  تتھ  کتابہِ  تِتھہٕ  پٲٹھۍ  پران  یِتھہٕ  پٲٹھۍ  پرُن  شوٗبہِ  یعنی  تمِکۍ  مضامین  وارٕہ  فکرِ  تاران۔  پرنس  پیروی  کرنُک  پوٗرٕہ  اِرادٕہ  کران،  تِتھی  لوٗکھ  چھِ  بیشک  تتھ  دینِ  حقس  ایمان  انان  تہٕ  پژھ  کران،  یِم  لوٗکھ  اتھ  دینِ  حقس  اِنکار  کرن  تِمن  چُھ  تمیُک  نقصان  تہٕ  تاوان  پننِس  پانس۔  تِم  سپدن  ایمان  کیو  فٲیدو  تہٕ  مُنافعو  نِشہِ  محروم۔"
  },
  {
    "verse_id": 122,
    "translation": "اے  حضرتِ  یعقوب  سٕندیو  نیٚچویو،  ژیٚتس  پٲوِو  میانہِ  تِمہٕ  نعمژٕ  یِمہٕ  مےٚ  تۅہیہِ  عطا  کرِ  مو،  بیٚیہِ  دیُتممو  فضیلت  تۅہیہِ  واریہن  لوٗکن  پیٚٹھ  واریہن  کتھن  اندر۔  دوبارٕہ  آو  بیان  کرنہٕ  وارٕہ  تٲکیدٕہ  خٲطرٕ۔"
  },
  {
    "verse_id": 123,
    "translation": "کھوٗژِو  تہٕ  بٔچِو  تمہِ  دۅہہ  کہ  عذاب  نِشہِ،  ییٚمہِ  دۅہہ  نہٕ  کانہہ  کِفایت  ہیٚکہِ  کٔرِتھ  کانہہ  اکھاہ  کٲنسہِ  أکِس  کُنہِ  چیزُک۔  کانہہ  اکھاہ  ییہِ  نہٕ  کٲنسہِ  أکِس  بکار،  نہ  دِیہِ  کانہہ  فٲیدٕہ  تہٕ  نفع  کٲنسہِ  أکِس  کٲنسہِ  أکۍ  سٕںٛز  شفاعت  تہٕ  سُفٲرِش  تِمن  صاحِبن  ورٲے  یِمن  اللہ  تعالیٰ  شفاعت  کرنُک  اِجازت  دِیہِ،  نہ  ییہِ  تِمن  یٲرِی  تہٕ  مدد  کرنہٕ  کانہہ  تہِ  بچاوِ  نہٕ  تِمن  پننیو  زُورو  سٍتۍ۔"
  },
  {
    "verse_id": 124,
    "translation": "ژیتس  پٲوِو  ییٚلہِ  آزمٲیِش  کٔر  حضرتِ  ابراہیمس  پنٕنۍ  پروردِگارن،  پننیو  احکامو  أندرٕہ  کینژھو  حُکمو  سٍتۍ،  پس  أنۍ  تٔمۍ  بجا  تِم  حکُم  وارٕہ  پٲٹھۍ،  اللہ  تعالیٰ  ہن  فرمووُس  تمہِ  ساتہٕ  رٲضی  گٔژِھتھ  بہٕ  کرتھ  ژٕ  اتھ  بدل  نبوت  تہٕ  پیغمبر  عطا  کٔرِتھ  لوٗکن  ہُند  اِمام  تہٕ  پیشوا،  حضرتِ  ابراہیمن  دوٚپ،  پروردِگاراہ  میانہِ  ذریت  منٛزٕہ  تہِ  کر  تہٕ  کٲنسہِ  یہِ  مہربٲنی  عطا،  اللہ  تعالیٰ  ہن  فرمووُس،  شٲمِل  سپدِنہٕ  میانہِ  طرفہٕ  یہِ  عہدِہ  نبوت  چانہِ  ذریت  منٛزٕہ  ظٲلمن  یعنی  یِم  مُشرِک  آسن  تِمو  أندرٕہ  تِمن  ہیٚکہِ  نہٕ  یہِ  مہربٲنی  شٲمِل  سپدِتھ۔"
  },
  {
    "verse_id": 125,
    "translation": "سُہ  وقت  تہِ  چُھنا  قٲبلِ  ذکر  ییٚمہِ  وقتہٕ  اسہِ  خانہ  کعبہ  کوٚر  لوٗکن  ہٕندِ  سمنٕچ  جمع  سپدنٕچ  بیٚیہِ  امنٕچ  جاے،  بیٚیہِ  کوٚر  اسہِ  حکُم  باایمانن۔  اے  باایمانو  مقامِ  ابراہیم  بنٲوِیون  کُنہِ  کُنہِ  وقتہٕ  نماز  پرنٕچ  جاے  تمِچ  برکت  حٲصِل  کرنہٕ  خٲطرٕ۔  مقامِ  ابراہیم  گٔیہِ  سۅ  کٔنۍ  یتھ  پیٚٹھ  وۅدٕنۍ  روٗزِتھ  حضرتِ  ابراہیمؑ  خانہ  کعبُک  دیوار  ٲسۍ  بِنا  کران،  بیٚیہِ  کوٚر  اسہِ  حکُم  حضرتِ  ابراہیمس  تہٕ  حضرتِ  اسمٰعیلس  کہ  سیٹھاہ  پاک  تھٲوِیُون  یہِ  میون  گرٕہ  طواف  کروٕنین  ہٕندِ  خٲطرٕ۔  بیٚیہِ  اعتکاف  کروٕنین  ہٕندِ  خٲطرٕ۔  یا  اتھ  شہرس  منٛز  بسہٕ  وٕنین  ہٕندِ  خٲطرٕ  یا  نیبرِمین  لوٗکن  ہٕندِ  خٲطرٕ۔  بیٚیہِ  نماز  پروٕنین  ہٕندِ  خٲطرٕ۔"
  },
  {
    "verse_id": 126,
    "translation": "بیٚیہِ  پٲوِو  ژیٚتس  ییٚمہِ  وقتہٕ  حضرتِ  ابراہیمن  دعا  کوٚر،  دوٚپُن  اے  میانہِ  پروردِگارٕہ  کرُن  یہِ  علاقہٕ  یتھ  منٛز  اسہِ  شہراہ  امن  دِوُن  یا  محفوظ  پرتھ  قسمٕچو  آفتو  تہٕ  بلایو  نِشہِ،  بیٚیہِ  کر  عطا  اتہِ  کین  لوٗکن  میٚوٕہ  تہِ،  اتہِ  کیو  لوٗکو  أندرٕہ  تِمنٕے  یِمو  ایمان  اوٚن  معبودِ  برحقس  بیٚیہِ  پٔتمِس  دۅہس  یعنی  قیامتس،  اللہ  تعالیٰ  ہن  فرموو،  کٲفرن  تہِ  کرٕ  بہٕ  عطا  رزق  میٚوٕجاتو  سٍتۍ  کیازِ  رزقُک  معاملہ  چُھ  عام  کٲفرن  تہٕ  مسلمانن،  وۅنۍ  یُس  کٲفرٕے  روزِ  پس  تمتع  تُلناوون  سُہ  کم  کینہہ  کالس۔  توپتہٕ  واتناوون  سُہ  مجبور  سپدِتھ  نارٕہ  کِس  عذابس  منٛز  یعنی  ناچار  واتہِ  سُہ  تتھ  منٛز۔  کیازِ  بیٚیہِ  آسہِ  نہٕ  تس  سزاوارجایاہ،  کٲژاہ  یچھ  جاے  چھےٚ  سُہ  نارِ  جہنم  یتھ  منٛز  تِم  واتن۔"
  },
  {
    "verse_id": 127,
    "translation": "بیٚیہِ  پٲوِو  ژیٚتس  ییٚلہِ  حضرتِ  ابراہیم  علیہ  السلام  خانہ  کعبہ  چہِ  لبہٕ  تہٕ  دیوار  کھاران  ٲسۍ،  سٍتۍ  ٲسِکھ  حضرتِ  اسمٰعیل  فرزند  پننہِ  تعمیرچہِ  کامہِ  منٛز  یا  ٲسِکھ  تِم  کنہِ  تہٕ  رَب  پِلناوان  تہٕ  تِم  ٲسۍ  پانہٕ  تِمو  کنیو  سٍتۍ  دیوار  بلند  کران۔  یہِ  کٲم  کران  کران  ٲسۍ  منگان  یا  ییٚلہِ  امہِ  تعمیرچہِ  کامہِ  نِشہِ  دۅشوے  صاحب  فٲرِغ  سپٕدۍ  أتی  لٔگۍ  یہِ  دعا  کرنہِ،  اے  سانہِ  پروردِگارٕہ  بیٚیہِ  کر  قبول  ژٕ  یہِ  خدمت  سٲنۍ۔  پزۍ  پٲٹھۍ  ژٕے  چُھکھ  بوزٕ  وُن  سون  دعا،  ژےٚ  چھے  خبر  سانین  نیتن  مقاصدن  تہٕ  اِرادن  ہٕںٛز۔"
  },
  {
    "verse_id": 128,
    "translation": "اے  سانہِ  پروردِگارٕہ  بیٚیہِ  کر  اسہِ  دۅشوٕنۍ  پنٕنۍ  زیادٕہ  زیادٕہ  تابعدار  تہٕ  فرماں بردار،  بیٚیہِ  کرُن  سانیو  اولادو  أندرٕہ  تہِ  اکھ  جماعتھاہ  پننین  فرماں بردارن  ہٕںٛز،  بیٚیہِ  ہاو  اسہِ  تِم  سٲرِی  چیز  یِمو  سٍتۍ  اسہِ  چٲنۍ  عبادت  چھےٚ  کرٕنۍ،  احکامِ  حج  وغٲرٕہ،  بیٚیہِ  کر  اسہِ  کُن  توجہ۔  توبہٕ  سون  کر  قبول،  پٔزۍ  پٲٹھۍ  ژٕے  چُھکھ  فی  الحقیقت  اسہِ  کُن  توجہ  کروُن  سیٹھاہ  توبہٕ  قبول  کروُن  سیٹھاہ  رحم  کروُن۔"
  },
  {
    "verse_id": 129,
    "translation": "اے  سانہِ  پروردِگارٕہ  بیٚیہِ  سوز  تِمن  سانین  اولادن  کُن  ییلہِ  تِہُند  تعداد  بڈِ  تہٕ  بکثرت  سپدِ،  پیغمبراہ  عظیم  الشان  تِموٕے  أندرٕہ،  یُس  پران  آسہِ  تِمن  پیٚٹھ  بوزٕ  ناوان  آسہِ  تِمن  چٲنۍ  آیات،  بیٚیہِ  آسیٚکھ  ہیٚچھناوان  سۅ  کتاب  یۅسہٕ  تِمن  پیٚٹھ  نٲزِل  ییہِ  کرنہٕ،  بیٚیہِ  آسیٚکھ  ہیٚچھناوان  تمہِ  کتابہِ  ہٕںدۍ  مقٲصِد،  بییہِ  آسہِ  تِہٕندۍ  نفوس  پاک  کران،  پٔزۍ  پٲٹھۍ  ژٕے  چُھکھ  طاقت  وول  چٲنۍ  قدرت  چھےٚ  غٲلِب،  ژٕے  چُھکھ  حِکمت  وول۔"
  },
  {
    "verse_id": 130,
    "translation": "بیٚیہِ  کُس  کرِ  روگردٲنی  حضرتِ  ابراہیم  سٕندِ  مِلت  نِشہِ  مگر  کرِ  سُے  یُس  ذٲتی  نادان  تہٕ  احمق  آسہِ،  پٔزۍ  پٲٹھۍ  ژوراسہِ  سُہ  حضرتِ  ابراہیم  دنیاہس  اندر  عہدِرسالت  خٲطرٕ،  بیٚیہِ  چُھ  سُہ  پٔزۍ  پٲٹھۍ  ٲخرتس  اندر  نیکوکار  تہٕ  قٲبِل  شخصو  أندرٕہ  یِہٕندِ  خٲطرٕ  سورُے  کینہہ  چُھ۔"
  },
  {
    "verse_id": 131,
    "translation": "ییٚلہِ  فرموو  تٔمِس  پنٕنۍ  پروردِگارن  اِسلام  اَن  عرض  کوٚرُن  اِسلام  اوٚن  فرمانبردٲری  تہٕ  اطاعت  کٔر  مےٚ  اِختیارعالمینن  ہٕندِس  پروردِگارٕہ  سٕںٛز۔  "
  },
  {
    "verse_id": 132,
    "translation": "امی  کتھہِ  ہٕںٛز  وصیت  کٔر  حضرتِ  ابراہیمن  پننین  فرزندن،  بیٚیہِ  امچی  وصیت  کٔر  حضرتِ  یعقوبن  پننین  فرزندن  فرموونکھ،  اے  میانیو  فرزندو  پٔزۍ  پٲٹھۍ  اللہ  تعالیٰ  ہن  کوٚر  برگزیدٕہ  تُہٕندِ  خٲطرٕ  یہِ  دینِ  اِسلام،  پس  یُتھنہٕ  مٔرِو  توٚہۍ  ییٚمہِ  دین  ورٲے  کُنہِ  دینس  پیٚٹھ،  مرنس  تانۍ  روزِ  زیو  اتھ  دینس  پیٚٹھ۔"
  },
  {
    "verse_id": 133,
    "translation": "کیاہ  توٚہۍ  ٲسوٕہ  موجود  ییٚمہِ  وقتہٕ  ووت  حضرتِ  یعقوبس  مرنُک  تہٕ  ییٚمہِ  عالمہٕ  گژھنُک  وقت،  ییٚمہِ  ساتہٕ  تٔمۍ  پرُژھ  پننین  نیٚچوین  توٚہۍ  کٔمۍسٕںٛز  عبادت  کٔرِو  مےٚ  پتہٕ،  تِمو  دوٚپ  عبادت  کرو  أسۍ  چٲنِس  خداے  سٕںٛز  بیٚیہِ  چانین  بزرگ  مالیٚن  ہٕندِس  خداے  سٕںٛز۔  تِم  گٔے  حضرتِ  ابراہیم،  حضرتِ  اسماعیل،  حضرتِ  اِسحاق،  یُس  خداے  کُنُے  چُھ  لاشریک،  أسۍ  سٲرِی  چھِ  تس  گردن  دارٕوٕنۍ  یعنے  تِہٕندۍ  مطیع  تہٕ  فرماں بردار۔"
  },
  {
    "verse_id": 134,
    "translation": "یہِ  ٲس  جماعتھاہ  ﴿یعنی  حضرتِ  ابراہیم  تہٕ  تِہٕندۍ  فرزند  حضرتِ  یعقوب  تہٕ  تِہٕںدۍ  فرزند﴾  بیشک  یۅسہٕ  گُذرییہِ،  تِہٕندِ  نفع  خٲطرٕ  چُھ  تہِ  یہِ  تِمو  کریو  یعنی  تِمن  ییہِ  تہِ  بکار  یہِ  تِمو  کوٚر،  تُہٕندِ  خٲطرٕ  چُھ  تہِ  یہِ  کٔرِو  یعنی  تۅہیہِ  ییہِ  تہِ  بکار  یہِ  توٚہۍ  کٔرِو،  تۅہیہِ  ییہِ  نہٕ  پرٕژھنہٕ  تہِ،  تُہٕنٛزِ  عملہِ  ہُند  بکار  یِنٕچ  چھَنہٕ  کتھٕے۔  معلوم  سپُد  بزرگن  تہٕ  محبوبانِ  الہٰین  کُن  خٲلی  نسبت  کرٕنۍ  تِہٕںٛز  متابعت  کرنہٕ  ورٲے  اَتھ  چُھنہٕ  کانہہ  فٲیدٕہ  تہٕ  نفع۔ "
  },
  {
    "verse_id": 135,
    "translation": "ونان  چھِ  یہود  اہلِ  اسلامن،  توٚہۍ  بٔنِو  یہود۔  نصاریٰ  چھِکھ  ونان  توٚہۍ  بٔنِو  نصاریٰ  تمی  سٍتۍ  لٔبِو  توٚہۍ  سیٚز  وتھ،  توٚہۍ  فرمٲوِیوکھ  ہرگِز  بنو  نہٕ  أسۍ  یہود  تہٕ  نصاریٰ  بلکہ  کٔر  اسہِ  اختیار  حضرتِ  ابراہیم  علیہ  السلام  سٕنٛز  وتھ  یۅسہٕ  سیٚز  وتھ  چھےٚ،  اوس  نہٕ  حضرتِ  ابراہیم  ہرگِز  مُشرِکو  أندرٕہ۔"
  },
  {
    "verse_id": 136,
    "translation": "اے  مسلمانو  ؤنِو  توٚہۍ  تفصیلاً  کہ  ایمان  اوٚن  اسہِ  کُنِس  خدایس،  بیٚیہِ  انو  ایمان  تتھ  کتابہِ  یۅسہٕ  اسہِ  کُن  آیہِ  سوزنہٕ۔  تتھ  کتابہِ  یۅسہٕ  حضرتِ  ابراہیمس  علیہ  السلام،  حضرتِ  اسماعیلس  علی  السلام،  حضرتِ  اِسحاقس  علیہ  السلام،  حضرتِ  یعقوبس  علیہ  السلام  بیٚیہِ  تِہٕندین  اولادن  آیہِ  سوزنہٕ،  بیٚیہِ  یۅسہٕ  کتاب  عطا  کرنہٕ  آیہِ  حضرتِ  موسیٰ  ہس،  حضرتِ  عیسیٰ  ہس،  بیٚیہِ  یِمہٕ  کتابہٕ  عطا  کرنہٕ  آیہِ  بیین  پیغمبرن  پننِس  پروردِگارٕہ  سٕندِ  طرفہٕ،  أسۍ  چھِنہٕ  یِمو  منٛزٕہکٲنسہِ  أکِس  فرق  کران،  أسۍ  چھِ  تِہٕندِی  فرماں بردار۔"
  },
  {
    "verse_id": 137,
    "translation": "پس  ہرگاہ  تِمو  یہودو و نصاریٰ  ہو  پژھ  کرییہِ  یِتھہٕ  پٲٹھۍ  تۅہیہِ  پژھ  کرٕو،  پس  بتحقیق  وتھ  لٔب  تِمو،  ہرگاہ  تِم  اعراضٕے  کرن  تۅہیہِ  سٍتۍ  یِمن  کتھن  اندر  موافِقت  کرن  نہٕ۔  پس  چھِنا  تِم  مگر  چھِ  نٔنِس  مُخالفتس  پیٚٹھ۔  مگر  توٚہۍ  مہ  بٔرِو  تِہٕندِ  مُخالفتُک  کانہہ  پروا،  تۅہیہِ  چُھو  بس  اللہ  تعالیٰ  سُ،  ے  کرِ  پانے  عنقریب  تۅہیہِ  نِشہِ  تِہُند  شر  دوٗر،  سُے  چُھ  بوزٕ  وُن  سورُے  زانہٕ  وُن  تِہٕںٛزٕہ  کتھہٕ  تہٕ  تُہٕںٛزٕہ  کتھہٕ  چُھ  بوزان۔  سُہ  أنٛزراوِ  نیاے  پانے،  توٚہۍ  مہ  بٔرِو  کانہہ  فکِر۔  اے  مسلمانو  توٚہۍ  دٔپِو  أسۍ  روزو  دین  کِس  تتھ  حالتس  پیٚٹھ  مضبوط  یتھ  حالتس  پیٚٹھ  أسۍ  اللہ  تعالیٰ  ہن  رٔنگمٕتۍ  چھِ۔"
  },
  {
    "verse_id": 138,
    "translation": "أسۍ  چھِ  رنگنہٕ  آمٕتۍ  خداے  سٕندِ  رنگہٕ  سٍتۍ  یُس  نہٕ  زانہہ  ڈٔلہِ  تہٕ  تغیر  سپدِ،  خداے  سٕںدِ  کھۅتہٕ  کُس  ہیٚکہِ  رُت  رنگ  دِتھ،  أسۍ  چھِ  تِہٕںٛزٕے  یٲژ  بندگی  کران۔"
  },
  {
    "verse_id": 139,
    "translation": "فرمٲوِیوکھ  توٚہۍ  یا  رسول  اللہؐ  اے  یہودتہٕ  نصاریٰ  ہو  توٚہۍ  چِھوٕ  اسہِ  سٍتۍ  خداے  سٕںدِس  معاملس  اندر  ہر  کران،  حالانکہ  سُہ  چُھ  سون  پروردِگار  تہِ  تُہُند  پروردِگار  تہِ،  اسہِ  یِن  بکار  پننہِ  عملہٕ،  تۅہیہِ  یِن  بکار  پننہِ  عملہٕ۔  ہرٕے  کتھ  پیٚٹھ  چھےٚ  لاگٕنۍ،  أسۍ  چھِ  تُہٕندِی  رضا  خٲطرٕ  سارے  عملہٕ  کران۔  اسہِ  منٛز  چُھ  اِخلاص  اعتقاد  تہٕ  اِخلاصِ  عمل  تہِ۔"
  },
  {
    "verse_id": 140,
    "translation": "کیاہ  توٚہۍ  چھِو  ونان  کہ  حضرتِ  ابراہیم  تہٕ  حضرتِ  اسمٰعیل،  حضرتِ  اسحاق  تہٕ  حضرتِ  یعقوب  بیٚیہِ  تِہٕندۍ  اولاد  تِم  کیاہ  ٲسۍ  یہودونصاریٰ،  فرمٲوِیوکھ  توٚہۍ  یارسول  اللہؐ  مُختصر  پٲٹھۍ،  اے  یہودو  تہٕ  نصاریٰ  ہو  تۅہیہِ  چھوٕ  زیادٕہ  خبر  کِنہٕ  اللہ  تعالیٰ  ہس۔  بیٚیہِ  چھےٚ  ظٲہِر  کتھ  کہ  زیادٕہ  خبر  چھےٚ  اللہ  تعالیٰ  سٕے۔  اللہ  تعالیٰ  ہن  فرموو  کہ  تِم  حضراتِ  انبیا  ٲسۍ  مِلتِ  اِسلامیہ  ہس  پیٚٹھ  تۅہیہِ  تہِ  چھو  أمِچ  خبر  مگر  توٚہۍ  چھِو  سۅ  خبر  کھٹان،  بیٚیہِ  کُس  اکھاہ  چُھ  یژ  ظٲلِم  تس  شخصہٕ  سٕندِ  کھۅتہٕ  ییٚمۍ  کھٔٹ  سۅ  حقیقتِ  حال  یۅسہٕ  تس  خداے  سٕندِ  طرفہٕ  معلوم  سپٕزمٕژ  ٲس،  توپتہٕ  چُھنہٕ  اللہ  تعالیٰ  تِہٕںدیو  کرتُو  تُو  نِشہِ  بے  خبر۔"
  },
  {
    "verse_id": 141,
    "translation": "یہِ  ٲس  بزرگن  ہٕںٛز  اکھ  جماعتھاہ  یۅسہٕ  گُذرییہِ،  تِمن  ییہِ  بکار  یہِ  تِمو  کوٚر،  تۅہیہِ  ییہِ  بکار  یہِ  تۅہیہِ  کوٚرُو،  تۅہیہِ  ییہِ  نہٕ  پرژھنہٕ  تمیُک  یہِ  تِم  کران  ٲسۍ۔  ییٚمہِ  آیہِ  کریم  سٍتۍ  سپُد  معلوم  کہ  یِم  لوٗکھ  پنٕنۍ  پان  منسوب  کرن  کُنہِ  تٔھدِس  خاندانس  کُن  مگر  اعمال  وافعال  آسیٚکھ  نہٕ  تتھ  خاندانس  موٲفِق  تہٕ  مُنٲسِب  تِمن  دیہِ  نہٕ  کانہہ  فٲیدٕہ  سُہ  ظٲہِری  نسبت۔  کنعانس  دیُت  نہٕ  کانہہ  فٲیدٕہ  پیغمبر  زادٕہ  آسنن۔"
  },
  {
    "verse_id": 142,
    "translation": "وۅنۍ  ونن  ضروٗر  بیوقوف  لُکھ  کٔمۍ  چیزن  پھِر  ۍیِم  مسلمان  تمہِ  قبلہٕ  نِشہِ  یتھ  کُن  یِم  وُنیُک  تام  نماز  ٲسۍ  پران  یعنی  بیت  المُقدس،  فرمٲوِیوکھ  توٚہۍ  یا  رسول  اللہؐ  خداے  سُندُے  چُھ  مشرق  تہٕ  مغرب  تہٕ  پرتھ  طرفاہ،  سُے  چُھ  سارنٕے  طرفن  ہُند  مٲلِک۔  کٲنسہِ  أکِس  چُھنہٕ  حق  واتان  چُون  چراکرنُک۔  یۅہے  اعتقاد  آسُن  شریعت  کین  حُکمن  متعلق  گوٚو  راہِ  راست،  سُہ  چُھ  وتھ  ہاوان  یس  یژھان  چُھ  تہٕ  تس  اتھ  سیٚزِ  وتہِ  کُن۔  یعنے  سُہ  چُھنہٕ  ونان  احکام  اِسلامن  اندر  ہُہ  کیازِ  تہٕ  یہِ  کونہٕ۔"
  },
  {
    "verse_id": 143,
    "translation": "یِتھہٕ  پٲٹھۍ  قبلہٕ  تُہُند  کوٚر  اسہِ  بہتر  یِتھے  پٲٹھۍ،  کٔرٕواسہِ  توٚہۍجماعتھاہ  درمیانہٕ،  یُتھ  بٔنِو  توٚہۍ  گواہ  حضراتِ  انبیاہن  ہٕندِ  خٲطرٕ  تِہٕندین  اُمتن  پیٚٹھ،  بیٚیہِ  سپدن  پیغمبر  برحق  حضرتِ  محمدؐ  تُہُند  گواہ  صفٲیی،  بیٚیہِ  کوٚر  نا  اسہِ  مُقرر  سُہ  طرف  قبلہٕ  یتھ  کُن  توٚہۍ  وُنیُک  تام  نماز  پران  ٲسِویعنے  بیت  المُقدس،  مگر  یہے  کتھ  نٔنراونہٕ  خٲطرٕ  کہ  کُس  اکھاہ  کرِ  متابعت  تہٕ  پیروی  پیغمبرِ  کریم  سٕنٛز۔  بیٚیہِ  کُس  پھِرِ  بُتھ  متابعت  نِشہِ،  پٔزۍ  پٲٹھۍ  یہِ  قبلہٕ  بدلاوُن  گُذریو  دُشوار  ضعیفُ  الایمان  لوٗکن  پیٚٹھ،  مگر  تِمن  لوٗکن  نہٕ  یِمن  ہِدایت  کوٚر،  وَتھ  ہٲو  اللہ  تعالیٰ  ہن،  اللہ  تعالیٰ  چُھنہٕ  تیُتھ  سُہ  کیاہ  کرِ  تُہُند  ایمان  یعنی  نماز  ضایع  یۅسہٕ  تۅہیہِ  بیت  المُقدسس  کُن  بُتھ  کٔرِتھ  پٔرٕو،  پٔزۍ  پٲٹھۍ  اللہ  تعالیٰ  چُھ  یِتھیٚن  لوٗکن  ہٕندِ  خٲطرٕ  سیٹھاہ  شفیق  تہٕ  مہربان۔"
  },
  {
    "verse_id": 144,
    "translation": "پٔزۍ  پٲٹھۍ  أسۍ  چھِ  وُچھان  تُہُند  پھِر  پھِر  وُچُھن  آسمانس  کُن  تحویل  قبلُک  حکُم  کرسنا  سپدِ  نٲزِل،  پس  پھِروٕہ  اسہِ  توٚہۍ  تتھ  قبلس  کُن  یُس  تۅہیہِ  پسند  چُھو،  وۅنۍ  چھِ  حکُم  کران  أسۍ  تۅہیہِ  کہ  پھِرِو  بُتھ  پنٕنۍ  نماز  پرنٕکہِ  وقتہٕ  مسجدِ  حرامس  کُن  یعنے  کعبہ  شریفس  کُن۔  یہِ  واقع  تحویل  قبلہٕ  چُھ  سپُدمُت  ژٕندٕر  وارٕہ  دۅہہ  درمیان  ماہِ  رجب  ہِجرت  کہِ  دوٚیمہِ  ؤریہِ  درمسجدِ  نبوی۔  خانہ  کعبس  کُن  آیہِ  دِگر  نماز  پرنہٕ  ﴿بخاری  ومسلم﴾  امہِ  تحویلِ  قبیلٕچ  خبر  ییٚمہِ  ساتہٕ  بنی  سلمہٕ  چہ  مسجدِ  والین  وٲژ  تِم  ٲسۍ  دِگر  نمازِ  ہٕںٛزِ  دوٚیمہِ  رکعٲژ  منٛز۔  أکۍ  صٲحِبن  فرموو  بہٕ  چُھس  گوٲہِی  دِوان  کہ  مےٚ  پٔر  نماز  نبی  کریمسؐ  سٍتۍ  مکہ  ہس  کُن  یِم  صحابہٕ  صٲب  سپٕدۍ  خانہ  کعبس  کُن  نمازِ  مٔنزِی  متوجہ  توے  پیٚو  واتھ  مسجِدِ  مسجِدِ  قبلتین  ناو،  یہِ  چُھنہٕ  تۅہی  یوت  حُکم  خصوصی  بیٚیہِ  چُھ  یہِ  حکُم  تۅہیہِ  تہٕ  تُہٕندین  اُمتین  تہِ۔  توٚہۍ  سٲرِی  ییٚتہِ  تہِ  ٲسِو  پرتھ  جایہِ  کٔرِو  پنٕنۍ  بُتھۍ  نمازِ  اندر  مسجدِ  حرامس  کُن۔  یُس  مسجدِ  احرام  کعبہ  شریفس  أندۍ  أندۍ  چُھو،  پٔزۍ  پٲٹھۍ  اہلِ  کتاب  چھِ  یقیناً  زانان  کہ  یہِ  حکُم  چُھ  پوٚز  حکُم  تُہٕندِس  خداے  سٕندی  طرفہٕ  کیازِ  تِمو  چُھ  پوٚرمُت  توراتس  اندر  کہ  پیغمبر  آخر  الزمان  پرِ  نماز  دۅن  قبلن  کُن،  بیٚیہِ  چُھنہٕ  اللہ  تعالیٰ  بے  خبر  یہودن  ہٕںٛزو  کامیو  نِشہِ  یِم  اِنکارِ  قبلہٕ  کران  چھِ۔"
  },
  {
    "verse_id": 145,
    "translation": "قسم  ہٲوِتھ  چُھس  بہٕ  فرماوان  کہ  ہرگاہ  یِمن  یہودن  اہلِ  کتابن  سارے  دلیلہٕ  فرمٲوِو  توتہِ  کرن  نہٕ  یِم  تُہٕندِس  قبلس  خانہ  کعبس  قبول،  توٚہۍ  تہِ  ہیٚکِو  نہٕ  اِختیار  تہٕ  قبول  کٔرِتھ  تِہٕندِس  قبلس،  تِمن  چُھ  توپتہٕ  پانہٕ  وٲنۍ  تہِ  اختلاف،  یہود  تہِ  چھنہٕ  کران  تسلیم  نصاریٰ  ہن  ہٕندِس  قبلس  یُس  مشرِقس  کُن  چُھ۔  نصاریٰ  چھ،  نہٕ  کران  تسلیم  یہودن  ہٕندِس  قبلس  یُس  مغربس  کُن  چُھ۔  یِمن  دۅن  جمع  سپدُن  چُھ  سیٹھاہ  دُشوار،  اگر  وۅنۍ  توٚہۍ  تہِ  تِہٕندین  یِمن  نفسٲنی  خوٲہِشن  تہٕ  خیالاتن  اختیار  کٔرِو۔  تۅہیہِ  نِشہِ  علمِ  قطعی  وحی  الہٰی  وٲتِتھ،  یقیناً  یِیو  تتھ  صورتس  اندر  توٚہۍ  تہِ  شُمار  کرنہٕ  حُکمِ  عدولی  کروٕنیو  أندرٕہ،  ییٚمہِ  أندرٕہ  چُھ  مطلب  اُمتس  ونُن  اگرچہ  خطاب  آو  کرنہٕ  نبی  کریمس  کُن۔"
  },
  {
    "verse_id": 146,
    "translation": "تِمہٕ  لوٗکھ  یِمن  اسہِ  عطا  کٔر  کتاب  یعنی  تورات  واِنجیل  تِم  چھِ  پرزٕناوان  أمِس  پیغمبرِ  برحقس  تِتھہٕ  پٲٹھۍ  یِتھہٕ  پٲٹھۍ  پرزٕ  ناوان  چھِ  پننین  نیٚچوین  تِمو  بشارتو  موجوب  یِمہٕ  بیان  آمژٕ  چھےٚ  کرنہٕ  تِہٕںٛزن  کتابن  اندر،  باوجودآں  چھِ  تِمو  أندرٕہ  اکھ  جماعتھاہ  ضروٗر  پوٚز  کھٹان  زٲنِتھ  کٔرِتھ۔"
  },
  {
    "verse_id": 147,
    "translation": "یہِ  پوٚز  حکُم  تحویلس  قبلس  متعلق  چُھ  تُہٕندِس  پروردِگارٕہ  سٕندِ  طرفہٕ،  پس  مہ  ٲسِو  تردُد  کروٕنیو  أندرٕہ۔  یِمن  امورن  ہُند  پوٚز  آسُن  چُھ  ثٲبِت  تُہٕندِس  پروردِگارٕہ  سٕندِ  طرفہٕ۔  لہٰذا  چُھ  پرتھ  أکِس  وننہٕ  یِوان  کہ  ہرگِز  مہ  آس  شک  وشُبہٕ  کروٕنیو  أندرٕہ۔"
  },
  {
    "verse_id": 148,
    "translation": "پرتھ  أکِس  دیندارس  چُھ  اوسمُت  اکھ  اکھ  طرفاہ  قبلہٕ  خٲطرٕ  یتھ  کُن  سُہ  پھیران  اوس۔  دینِ  محمدی  تہِ  چُھ  اکھ  مستقل  دیناہ،  اتھ  تہِ  کوٚر  اللہ  تعالیٰ  ہن  مستقل  اکھ  قبلا  مُقرر۔  مقصد  چُھ  عبادت  تہٕ  رٕژٕ  کامہِ  کرنہِ،  پس  کٔرِو  توٚہۍ  اے  مسلمانو  نیکین  منٛز  برونٹھ  گژھنٕچ  کوٗشِش  کیازِ،  توٚہۍ  ییٚتہِ  ٲسِو  تہٕ  تتہِ  سارنٕے  انہِ  وٕہ  سونبرٲوِتھ  اِکہٕ  وٹہٕ  اللہ  تعالیٰ  پنُن  فٲصلہٕ  بوزناونہٕ  خٲطرٕ  قیامت  کہِ  دۅہہ  نیکو  کارن  دِیہِ  رُت  جزا  بدکارن  دِیہِ  سزا،  یُس  پٔزۍ  پٲٹھۍ  اللہ  تعالیٰ  چُھ  پرتھ  چیزس  پیٚٹھ  قدرت  وول۔"
  },
  {
    "verse_id": 149,
    "translation": "مکرر  چُہ  بیٚیہِ  وننہٕ  یِوان  ییٚمہِ  طرفہٕ  توٚہۍ  نیرِو  سفرس  مغرب  کہ  طرفہٕ  یا  مشرق  کہ  طرفہٕ  یا  شُمال  کہ  طرفہٕ  یا  جنوب  کہ  طرفہٕ،  پرتھ  جایہِ  گژِھہ  نمازِ  منٛزٕہ  بُتھ  کرُن  مسجدِ  حرامس  کُن  یعنے  کعبہ  شریفس  کُن،  بیشک  یہِ  حکُم  چُھ  پٔزۍ  پٲٹھۍ  تُہٕندِس  پروردِگارٕہ  سٕندِ  طرفہٕ،  بیٚیہِ  چُھنہٕ  اللہ  تعالیٰ  بے  خبر  تُہٕںٛزو  کامیو  نِشہِ۔"
  },
  {
    "verse_id": 150,
    "translation": "بیٚیہِ  چُھ  یہِ  حکُم  بیان  یِوان  کرنہٕ  کہ  ییٚمہِ  طرفہٕ  توٚہۍ  نیٚبر  نیرِو  سفرس،  پرتھ  جایہِ  پیٚٹھ  گژِھہ  نمازِ  منٛز  بُتھ  کرُن  مسجدِ  حرامس  کُن  یعنی  خانہ  کعبس  کُن۔  یہِ  حُکم  چُھنہٕ  توٚہِی  یوت  بلکہ،  اے  لُکو  توٚہۍ  تہِ  ییٚتہِ  ٲسِو  تتہِ  پیٚٹھ  کٔرِو  توٚہۍ  پنُن  بُتھ  اتھ  مسجدِ  حرامس  کُن،  یہِ  حُکم  چُھس  بہٕ  فرماوان،  یُتھنہٕ  کُنہِ  قسمہٕ  کتھ  کرنُک  اعتراض  کرنُک  موقعہ  روزیو  لوٗکن  یعنی  یہودن  تہٕ  مُشرِکن،  سِواے  تِمن  لوٗکن  یِمو  پٲنۍ  پانس  ظلم  کوٚر  تِمو  أندرٕہ  تِہُند  عناد  تہٕ  بغض  تھاونہٕ  سٍتۍ۔  تٔمۍ  کر  نہٕ  طعنہٕ  زنی  بہرحال  مگر،  تِمن  مہ  کھوٗژِو  تِہٕںٛزن  پامن  ہُند  مہ  بٔرِو  کانہہ  پرواہ،  کھوژان  ٲسِو  میٲنِس  حُکمس  خلاف  کرنس،  بیٚیہِ  چُھس  بہٕ  یہِ  حُکم  فرماوان  یُتھ  پوٗرٕہ  کرو  پنٕنۍ  نعمت  تۅہیہِ  پیٚٹھ  یُتھ  توٚہۍ  دین  کین  احکامن  کُن  وتھ  لٔبِو،  اِسلامس  پیٚٹھ  مضبوطی  سان  قٲیِم  روٗزِو۔  چونکہ  قبلُک  معاملہٕ  اوس  نہایت  مہتم  باالشان،  مُخالفو  اوس  اتھ  پیٚٹھ  سیٹھاہ  شور  تُلمُت  بیٚیہِ  اوس  امہِ  کین  بعض  جزیاتن  اندر  تردُد  سپدنُک  احتمال  لہٰذا  آو  یہِ  حُکم  مکرر  بیان  کرنہٕ  امہِ  کین  سارنٕے  پہلون  ہُند  لحاظ  تھٲوِتھ۔  امہِ  پتہٕ  چُھ  اللہ  تعالیٰ  فرماوان  کعبہ  شریف  کہ  مقبولیتُک  دعا  کوٚر  اسہِ  قبول،  سُہ  بنوو  اسہِ  اہلِ  اِسلامن  ہُند  قبلہٕ  یِتھہٕ  پٲٹھۍ  اسہِ  حضرتِ  ابراہیم  سُند  بیاکھ  دعادرحق  بعثت  پیغمبرِ  آخرالزمانؐ  قبول  کوٚر۔"
  },
  {
    "verse_id": 151,
    "translation": "کعبہٕ  شریف  بنو  اسہِ  اہلِ  اسلامن  خٲطرٕ  قبلہٕ  یِتھہٕ  پٲٹھۍ  اسہِ  سوٗز  تۅہیہِ  کُن  عظیم  الشان  پیغمبراہ  توٚہِی  منٛزٕہ،  یُس  سٲنۍ  آیات  پٔرۍ  پٔرۍ  تۅہیہِ  بوزناوان  چُھ،  بیٚیہِ  چُھ  تۅہیہِ  پاک  وصاف  کران  شرکٕچہِ  تہٕ  گنہن  ہٕںٛزِ  ناپٲکی  نِشہِ،  بیٚیہِ  چُھو  تۅہیہِ  ہیٚچھناوان  قرآنِ  مجید،  گاٹہٕ  جارچہٕ  کتھہٕ  تہٕ  طریق  عمل،  بیٚیہِ  چُھو  ہیٚچھناوان  تِم  علوم  تہٕ  تِم  اسرار  یِم  نہٕ  توٚہۍ  کُنہِ  ہیٚچھہٕ  ہِو۔  امہِ  امہِ  قسمٕچہِ  نعمژٕہ  کرِ  مو  مےٚ  عطا۔"
  },
  {
    "verse_id": 152,
    "translation": "کٔرِو  توٚہۍ  میون  یاد  بہٕ  کرٕ  تُہُند  یاد،  میانین  نعمژن  ہٕںٛز  شُکُر  گذٲری  کٔرِو  میٲنۍ  حکُم  ماننہٕ  سٍتۍ۔  کفرانِ  نعمت  مہ  کٔرِو  میٲنۍ  نافرمٲنی  کرنہٕ  سٍتۍ۔"
  },
  {
    "verse_id": 153,
    "translation": "اے  باایمانو،  یٲرِی  تہٕ  مدد  ژھٲنڈِو  اکھ  صبٕر  کرنہٕ  سٍتۍ  کیازِ  صبئر  چُھ  پرتھ  کامیٲبی  ہٕںٛز  کُنٛز  بیٚیہِ  نماز  پرنہٕ  سٍتۍ  کیازِ  نماز  چھےٚ  افضل  عبادات،  پٔزۍ  پٲٹھۍ  اللہ  تعالیٰ  چُھ  صبٕر  کروٕنین  سٍتۍ۔  نماز  پروٕنین  سٍتۍ  گوو  ٲستٕھے۔"
  },
  {
    "verse_id": 154,
    "translation": "بیٚیہِ  مہ  ؤنِو  تِمن  لوٗکن  یِم  مارنہٕ  یِن  تہٕ  شہید  یِن  کرنہٕ  خداے  سٕںٛزِ  وتہِ  اندریعنی  دین  خٲطرٕ  تِم  چھِ  مردٕہ  بلکہِ  چھِ  تِم  اکہِ  مخصوص  حیات  سٍتۍ  زِندے  مگر  توٚہۍ  ہیٚکِو  نہٕ  تِہٕںٛز  زندگی  محسوس  کٔرِتھ  کیازِ  سۅ  چھےٚ  ییمہِ  زندگی  کھۅتہٕ  تھٔز  زندگی۔"
  },
  {
    "verse_id": 155,
    "translation": "بیٚیہِ  آزماوو  أسۍ  توٚہۍ  ضروٗر  کینژھاہ  خوف  سٍتۍ  بیٚیہِ  بۅچھہِ  سٍتۍ،  بیٚیہِ  مال  وجان  تہٕ  میٚوَن  ہٕندِ  نقصان  تۍ،  وُچھو  صبٕر  کم  کرن  تہٕ  بے  صبری  کم  کرن،  بشارت  فرمٲوِو  توٚہۍ  صبٕر  کروٕنین  یِم  بڈین  مُصیبتن  پیٚٹھ  تہِ  صبر  کرن  لۅکٹین  مُصیبتن  پیٚٹھ  تہِ  صبر  کرن،  یِہُند  عادت  چُھ۔"
  },
  {
    "verse_id": 156,
    "translation": "یمن  ییٚلہِ  کانہہ  مُصیبتھاہ  واتان  چُھ،  تمہِ  ساتہٕ  چھِ  دپان  أسۍ  چھِ  مال  وجان  تہٕ  اولادن  سان  خداے  سِٕندِی  ملک۔  بیٚیہِ  چھِ  أسۍ  تس  کُن  پتولاکہ  رجوع  کروٕنۍ۔"
  },
  {
    "verse_id": 157,
    "translation": "یِمے  لوٗکھ  یِم  تکالیف  ومُصیبتن  پیٚٹھ  صبر  کروٕنۍ  تہٕ  مصیبت  کہ  وقتہٕ  آیہِ  استرجاع  یعنے۔۔۔۔  پروٕنۍ  آسن  تِمنٕے  پیٚٹھ  چھِ  خداے  سٕندِ  طرفہٕ  بیشُمار  مہربٲنی  بیٚیہِ  بٔڈ  رحمت،  بیٚیہِ  چھِ  یِمے  لوٗکھ  یِمو  پٔزۍ  پٲٹھۍ  راہِ  راست  لوٚب۔  برونٹھمین  آیاتِ  کریمن  منٛز  ٲس  ذِکر  خانہ  کعبٕچ  کہ  سُہ  چُھ  قبلو  أندرٕہ  بہتر  قبلہٕ،  عبادتو  أندرٕہ  بہتر  عبادتس  یعنے  نمازِ  أندرٕہ  کٔرِو  بُتھ  پنُن  اتھ  خانہ  کعبس  کُن۔  وۅنۍ  چُھ  اللہ  تعالیٰ  فرماوان  اتھ  متعلق  بیٚیہِ  اکہِ  بڈِ  عبادتٕچ  ذکر  سۅ  گٔیہِ  عبادتِ  حج۔"
  },
  {
    "verse_id": 158,
    "translation": "پٔزۍ  پٲٹھۍ  صفامروہ  یِم  زٕ  کۅہ  بیٚیہِ  یِمن  منٛز  سعی  یعنی  دورٕہ  دور  کرٕنۍ  چھےٚ  پروردِگارٕہ  سٕندیو  دین  کیو  یادگارو  تہٕ  نِشانو  أندرٕہ،  پس  ییٚمۍ  شخصن  حج  ادا  کرنہٕ  خٲطرٕ  احرام  گوٚںڈمُت  آسہِ  یا  عمرہ  کرنہٕ  خٲطرٕ،  تس  چُھنہٕ  کانہہ  گناہ  اگر  سُہ  یِمن  دۅن  کۅہن  درمیان  دورٕہ  دور  کرِ  سَتہِ  پھِرِ  یتھ  سعی  ونان  چھِ،  بیٚیہِ  یُس  اکھاہ  پننہِ  خوشی  سٍتۍ  رٕژ  کٲماہ  کرِ،  پس  پٔزۍ  پٲٹھۍ  اللہ  تعالیٰ  چُھ  نیکین  قدرکروُن  سورُے  زانہٕ  وُن  کٔمۍ  کۅسہٕ  کٲم  کمہِ  نیتہٕ  کٔر۔"
  },
  {
    "verse_id": 159,
    "translation": "بیشک  تِم  لوٗکھ،  یِم  پوشیدٕہ  چھِ  تھاوان،  یہِ  کینژھاہ  اسہِ  نٲزِل  کوٚر  ننیو  دلیلو  أندرٕہ  تہٕ  ہِدایت  أندرٕہ،  وارٕہ  پٲٹھۍ  تورات  واِنجیلس  منٛز  وضاحت  سان  بیان  کرنہٕ  پتہٕ،  یِمنٕے  لوٗکن  پیٚٹھ  چُھ  اللہ  تعالیٰ  لعنت  کران  پوٚز  کھٹنہٕ  خٲطرٕ  بیٚیہِ  چُھ  یِمنٕے  پیٚٹھ  لعنت  کروُن  تہٕ  لعنت  کران۔  کیازِ  یِہٕںدِ  پوٚز  کھٹنہٕ  سٍتۍ  ووت  نہٕ  خداے  سُند  نور  لوٗکن  نِشہِ۔"
  },
  {
    "verse_id": 160,
    "translation": "مگر  یِم  لوٗکھ  توبہٕ  کرن  یِمو  کامیو  نِشہِ  پھیرن۔  بییہِ  سمبالن  پننہِ  کامہِ  دینِ  اِسلام  قبول  کرنہٕ  سٍتۍ  بیٚیہِ  کرن  وضاحت  تِمن  کتھن  ہٕںٛز  یِمہٕ  پوٗشیدٕہ  تہٕ  کھٹِتھ  تھاوان  ٲسۍ،  پس  یِم  لوٗکھ  یِم  چھِ  یِمن  ہُند  توبہٕ  کرٕ  بہٕ  قبول،  بٕے  چُھس  سیٹھاہ  توبہٕ  قبول  کروُن  رحم  کروُن۔  کانہہ  توبہٕ  کروُناہ  گژِھہ  آسُن۔"
  },
  {
    "verse_id": 161,
    "translation": "پٔزۍ  پٲٹھۍ  یِم  کُفرٕسٕے  پیٚٹھ  روٗدۍ  یِمو  یہودو  أندرٕہ  بیٚیہِ  موٗدۍ  کُفرٕسٕے  پیٚٹھ،  تِمن  لوٗکن  پیٚٹھ  چھےٚ  بدستور  خداے  سٕنٛز  لعنت  بیٚیہِ  ملٲیکن  ہٕںٛز  لعنت  بیٚیہِ  سارنٕے  لوٗکن  ہٕںٛز  لعنت۔"
  },
  {
    "verse_id": 162,
    "translation": "تتھ  لعنتس  منٛز  روزن  ہمیشہ،  سُہ  گوو  نارِ  جہنم  یُس  لعنتُک  گرٕہ  چُھ،  لوٚژراونہٕ  تہٕ  کم  ییہِ  نہٕ  کرنہٕ  تِمن  نِشہِ  عذاب،  نہ  ییہِ  تِمن  مہلت  دِنہٕ۔"
  },
  {
    "verse_id": 163,
    "translation": "بیٚیہِ  چُھ  معبود  تِہُند  کُنُےمعبوداہ،  کانہہ  معبوداہ  چُھنہٕ  تس  ورٲے۔  کانہہ  چیزاہ  چُھنہٕ  سزاوار  عبادتس  تس  أکِس  ذاتس  ورٲے  کیازِ  تِہُند  صِفت  چُھ،  عام  رحمت  وول  خاص  رحمت  وول۔  یس  منٛز  یِم  زٕ  صفت  آسن  سُے  چُھ  معبود  آسنس  سزاوار۔  ییٚلہِ  یہِ  آیہِ  کریمہٕ۔۔۔۔ نٲزِل  سپُد۔  کٲفر  لٔگۍ  وننہِ  أمِچ  دلیل  کیاہ  چھےٚ،  أتی  سپُد  نٲزِل۔"
  },
  {
    "verse_id": 164,
    "translation": "پٔزۍ  پٲٹھۍ  آسمانن  ہٕندِس  تہٕ  زمینن  ہٕندِس  پٲدٕہ  کرنس  اندر،  رات  کِس  تہٕ  دۅہہ  کِس  یِنس  تہٕ  گژھنس  اندر،  بیٚیہِ  تِمن  ناون  تہٕ  جہازن  اندریِم  سمندرن  تہٕ  دریاون  اندر  پکان  چھےٚ،  تِم  چیز  تہٕ  سامانہٕ  ہیٚتھ  ییٚمہِ  سٍتۍ  لوٗکن  نفع  تہٕ  فٲیدٕہ  واتان  چُھ،  بیٚیہِ  تتھ  آبس  منٛز  یُس  اللہ  تعالیٰ  آسمان  کہ  طرفہٕ  اۅبرٕہ  منٛزٕہ  نٲزِل  چُھ  کران،  پس  چُھ  تمی  سٍتۍ  مردٕہ  زمینس  زِندٕہ  کران،  بیٚیہِ  چُھ  چٔھکراوان  اتھ  زمینس  اندر  پرتھ  قسمٕکۍ  جاندار،  بییہِ  واون  ہٕندِس  اورٕ  یور  کرنس  اندر،  بیٚیہِ  تتھ  اوٚبرس  منٛز  یُس  رام  تابع  تہٕ  فرمانبردار  چُھ  یُس  الوند  چُھ  آسمانس  تہٕ  زمینس  درمیان،  پٔزۍ  پٲٹھۍ  بٔڈۍ  بٔڈۍ  نِشانہٕ  چھِ  یِمن  ستن  چیزن  اندر  عقلہِ  والین  ہٕندِ  خٲطرٕ۔  پرتھ  چیزاہ  چُھ  دلالت  کران  تِہٕندِس  خٲلقِ  مطلق  تہٕ  معبودِ  برحق  آسنس  پیٚٹھ۔"
  },
  {
    "verse_id": 165,
    "translation": "بیٚیہِ  چھِ  لوٗکو  أندرٕہ  بعض  لوٗکھ  یِم  ٹھہراوان  چھِ  خدایس  ورٲے  بیین  خداے  سٕنٛد  ۍہم  پلہٕ  تہٕ  برابر،  تِہٕندِی  محبت  چھِ  تھاوان  خداے  سُند  ہِیُو  محبت۔  تِمنٕے  چھِ  عبادتس  اندر  اطاعتس  اندر  خداے  سٕندۍ  شریک  ٹھہراوان۔  خیال  چُھکھ  یِم  چھِ  ذریعہ  تہٕ  واسطہ  سُفٲرِش  کروٕنۍ  خدایس  نِشہِ  یِمن  تہِ  چُھ  اندرونی  طاقت  قدرتس  اندر  یا  کانہہ  دخلاہ  خداے  سٕںٛزن  کامین  اندر،  مگر  یِمو  لوٗکو  پژھ  کٔر  خداے  سٕندِس  کُن  آسنس  تِمن  چُھ  سارنٕے  ہٕںدِکھۅتہٕ  خداے  سُندُے  سخت  محبت  کیازِ  تِمن  چُھ  یقین  کہ  سُے  چُھ  سورُے  عطا  کروُن  تہٕ  بیٚیہِ  نہٕ  کانہہ۔  تِم  چھِنہٕ  منگان  تس  ورٲے  کٲنسہِ۔  تِم  چھِنہٕ  کھوژان  تس  ورٲے  بیٚیہِ  کٲنسہِ  سُ،  ے  چُھ  سارے  نفعُک  تہٕ  نقصانُک  مٲلِک  بیٚیہِ  نہٕ  کانہہ۔  تِمن  یُتھ  محبت  چُھ  خداے  سُند  تیُتھ  چُھکھ  نہٕ  بیٚیہِ  کٲنسہِ  ہُند۔  خداے  سٕندِی  رضا  خٲطرٕ  چھِ  تِم  خداے  سٕندین  رٕتین  بندن،  انبیاہن  تہٕ  اولیاہن  ہُند  محبت  تھاوان،  ہرگاہ  زانہٕ  ہن  یِم  ظٲلِم  یِمو  خدایس  شریک  ٹھہرٲوۍ  سۅ  کتھ  یۅسہٕ  زانٕنۍ  تگہِ  تِمن  تمہِ  ساتہٕ  ییٚمہِ  ساتہٕ  تِم  عذاب  وُچھن  سۅ  گٔیہِ  یہے  کتھ  کہ  پٔزۍ  پٲٹھۍ  سورُے  قوت  چُھ  خداے  سٕے  یوت،  بیٚیہِ  چُھ  اللہ  تعالیٰ  کڈُر  عذاب  کروُن،  تیٚلہِ  ٹھہراوہن  نہٕ  خدایس  شریک۔"
  },
  {
    "verse_id": 166,
    "translation": "ییٚلہِ  لوٚب  ہیٚن  تہٕ  بے  تعلقی  ظٲہِر  کرن  ٲخرتس  اندر  تِم  لوٗکھ  یِہٕںٛز  متابعت  تہٕ  پیروی  کرنہٕ  یِوان  ٲس  تِمن  لوٗکن  نِشہِ  یِم  پیروی  کران  ٲسِکھ،  بیٚیہِ  وُچھن  دۅشوے  عذاب  ننیو  أچھو،  ژھیٚنن  تِمن  برونٹھِم  سٲرِی  تعلقات۔  "
  },
  {
    "verse_id": 167,
    "translation": "بیٚیہِ  ونن  تمہِ  وقتہٕ  تِم  لوٗکھ  یم  پیروی  کران  ٲسۍ  ہرگاہ  أسۍ  دُبارٕہ  بیٚیہِ  اکھ  لٹہِ  دنیاہس  کُن  گژھنُک  بیٚیہِ  موقعہٕ  بنہِ  ہا،  أسۍ  تہِ  روزٕ  ہو  تِمن  نِشہِ  الگ  یِتھہٕ  پٲٹھۍ  تِم  اسہِ  نِشہِ  لوٚب  تہٕ  الگ  روٗدۍ،  یِتھے  پٲٹھۍ  کیاہ  ہاوِ  اللہ  تعالیٰ  تِمن  پننہِ  عملہٕ  یِمہٕ  تِمو  خدایس  ورٲے  بیین  ہٕندِ  خٲطرٕ  کرِ  مژٕہ  آسن  ندامت  تہٕ  پشیمٲنی،  بیٚیہِ  آسن  نہٕ  تِم  نارِ  جہنم  منٛزٕہ  نیرٕ  وٕنۍ  بلکہ  چُھ  تِمن  تتھ  منٛز  ہمیشہِ  روزُن۔  مُشرِکین  عرب  ٲسۍ  پۅتلین  ہٕندین  ناون  پیٚٹھ  بعض  جانورن  نامزد  کٔرِتھ  تھاوان۔  تمہِ  پتہٕ  ٲسۍ  تِم  تِمن  جانورن  سیٹھاہ  تعظیم  وتکریم  کران۔  تِمن  جانورن  نِشہِ  ٲسۍ  نہٕ  کانہہ  فٲیدٕہ  تہٕ  نفع  تُلان۔  خیال  ٲسۍ  کران  یہِ  چُھ  حُکمِ  خدا،  امہِ  سٍتۍ  سپدِ  اسہِ  نِشہِ  خدا  رٲضی،  امہِ  سٍتۍ  کرِ  سُہ  اسہِ  نِشہِ  پنُن  قُرب  عطا۔  اللہ  تعالیٰ  چُھ  تتھ  تِہٕندِس  خیالس  رد  کران،  فرماوان  چُھ۔"
  },
  {
    "verse_id": 168,
    "translation": "اے  لوکوکھیٚیِو  تِم  چیز  یِم  زمینس  اندر  شرعہ  موجوب  حلال  تہٕ  پاک  چھِ۔  پانے  مہ  کٔرِو  پانس  کانہہ  چیز  حرام۔  حلال  گوو  تہِ  یہِ  خداین  حلال  کوٚر،  حرام  گوو  تہِ  یہِ  خداین  حرام  کوٚر،  پتہٕ  مہ  پٔکِو  شیطان  سٕندین  پدین  یعنی  تِہٕںٛز  متابعت  مہ  کٔرِو۔  یوٚکُن  سُہ  پکناویو  توٚکُن  مہ  پٔکِو،  کیازِ  پٔزۍ  پٲٹھۍ  سُہ  چُھ  تُہُند  نوٚن  دُشمن۔"
  },
  {
    "verse_id": 169,
    "translation": "سُہ  چُھنہٕ  تۅہیہِ  امر  کران  مگر  گناہن  ہُند  بیٚیہِ  یچھ  کامین  ہُند۔  بیٚیہِ  امہِ  کُے  کہ  توٚہۍ  نوٚورٲوِو  خدایس  پیٚٹھ  تِمے  کتھہٕ  یِمہٕ  نہٕ  تۅہیہِ  معلوم  چھےٚ۔  حرام  کٔرِو  حلال  چیز،  حلال  زٲنِو  حرام  چیز۔"
  },
  {
    "verse_id": 170,
    "translation": "ییٚلہِ  وننہٕ  یِوان  چُھ  تِمن  مُشرِکن  یِم  شیطان  سٕنٛز  پیروی  کران  چھِ،  اے  لوٗکو  تمہِ  حُکمہٕ  موجوب  پٔکِو  یُس  نٲزِل  کوٚر  اللہ  تعالیٰ  ہن  پیغمبرِ  برحقس  پیٚٹھ  یعنی  قرآن  مجید،  جواب  چھِ  تِم  دپان،  بلکہ  پکو  أسۍ  تتھ  طریقس  پیٚٹھ  یتھ  طریقس  پیٚٹھ  لٔبۍ  اسہِ  پنٕنۍ  مٲلۍ  بٕڈبب،  کیاہ  تِم  لوٗکھ  کرنہٕ  پننین  مالین  ہٕںٛز  پیروی  ہر  حالتس  اندرتیٚلہِ  تہٕ  ییٚلہِ  نہٕ  تِم  کُنہِ  تہِ  زانان  آسن  بیٚیہِ  نہٕ  کُنہِ  صحیح  وتہِ  پیٚٹھ  آسن۔  یہِ  گٔیہِ  تیٚلہِ  کمالِ  بے  وقوفی۔"
  },
  {
    "verse_id": 171,
    "translation": "یِمن  کٲفرن  ہٕںٛز  مِثال  چھےٚ  تس  جانور  سٕںٛز  مِثال  یُس  نہٕ  مضمونِ  کلام  بوزان  چُھ  مگر  ناداہ  تہٕ  آلواہ۔  یِم  کٲفر  چھِ  زٔرۍ،  کٔلۍ،  أنۍ۔  پس  چھِنہٕ  زانان  تِم  کینہہ  تہِ۔"
  },
  {
    "verse_id": 172,
    "translation": "باایمانو  یِمو  پژھ  کٔرٕو  کُنِس  خدایس  بیٚیہِ  تِہٕندِس  پیغمبرس،  کھیٚیِو  تِم  پاک  چیز  یِم  اسہِ  تۅہیہِ  عطا  کٔرۍ  مٕتۍ  چھِو۔  تُلِو  تِمن  چیزن  ہُند  تمتع  یتھ  دنیاچہِ  زندگی  منٛز۔  پانے  مہ  ٲسِو  مےٚ  ورٲے  کٲنسہِ  ہٕںدِ  خٲطرٕ  پانس  پیٚٹھ  کانہہ  نعمت  حرام  کران  تہٕ  تراوان،  شُکر  کٔرِو  خدایس  ییٚمۍ  بے  شُمار  نعمژٕہ  عطاکرِ  وٕہ،  چُھوے  تٔسۍ  یوت  معبود  زٲنِتھ  عبادت  کران۔"
  },
  {
    "verse_id": 173,
    "translation": "تٔمۍ  کوٚر  نہٕ  تۅہیہِ  پیٚٹھ  کینہہ  تہِ  حرام  مگر  کوٚرُن  سُہ  جانور  یُس  پانے  موٚمُت  آسہِ،  بیٚیہِ  کوٚرُن  حرام  خون،  بیٚیہِ  کوٚرُن  حرام  سورٕہ  ماز،  بیٚیہِ  کوٚرُن  حرام  یہِ  کینژھاہ  خدایس  ورٲے  بیٚیہِ  کٲنسہِ  ہُند  قُرب  تہٕ  رضا  حٲصِل  کرنہٕ  خٲطرٕ  کٲنسہِ  ہٕندِ  ناوٕہ  تھاونہٕ  آمُت  آسہِ،  پس  یُس  شخصاہ  لاچار  تہٕ  مُضطر  سپدِ  کانہہ  چیزاہ  بنیس  نہٕ  یِمو  چیزو  ورٲے۔  سُے  یِمو  چیزو  أندرٕہ  نافرمٲنی  کرنہٕ  ورٲے  لذت  ژھانڈنہٕ  ورٲے  تہٕ  حدٕہ  نِشہِ  ڈلنہٕ  ورٲے  کینہہ  کھیٚیہِ  تس  چُھنہٕ  کانہہ  گناہ،  پٔزۍ  پٲٹھۍ  اللہ  تعالیٰ  چُھ  سیٹھاہ  مغفرت  کروُن  سیٹھاہ  رحم  کروُن۔"
  },
  {
    "verse_id": 174,
    "translation": "بیشک  یِم  لوٗکھ  کھٹان  چھِ  تِم  مضمون  تمہِ  کتابہِ  ہٕںدۍ  یۅسہٕ  نٲزِل  کٔر  اللہ  تعالیٰ  ہن،  بیٚیہِ  چھِ  حٲصِل  کران  تتھ  بدل  قٍمتھاہ  سیٹھاہ  کم،  یِم  لوٗکھ  یِم  کھٹان  چھِ  پزِ  کتھہٕ  تتھ  بدل  چھِ  ہارٕہ  واتناوان  مگر  نارٕہ  تیٚونگُل،  اللہ  تعالیٰ  کرِنہٕ  یِمن  سٍتۍ  قیامت  کہِ  دۅہہ  کتھ  تہِ،  بیٚیہِ  کریٚکھ  نہٕ  پاک  گناہ  معاف  کرنہٕ  سٍتۍ،  بیٚیہِ  چُھ  تِہٕندِی  خٲطرٕ  دگ  تہٕ  دود  تُلہٕ  وُن  عذاب۔"
  },
  {
    "verse_id": 175,
    "translation": "یِم  لوٗکھ  گٔے  تِمے  یِمو  گُمرٲہی  مٔلۍ  ہیٚژ  ہِدایتس،  بیٚیہِ  ہیٚوتُک  موٚلۍ  عذاب  مغفرتس،  کٍتیاہ  ژیٚڈ  کروٕنۍ  چھ،  یِم  نارس  پیٚٹھ  یعنے  بے  پروٲیی  سان  چھِ  کامہِ  کران  یِمو  سٍتۍ  نارس  گرفتار  سپدن۔"
  },
  {
    "verse_id": 176,
    "translation": "یہِ  سورُے  چُھ  تِمن  ییٚمہِ  وجہہ  کہ  اللہ  تعالیٰ  ہن  کٔر  نٲزِل  پنٕنۍ  کتاب  پوٚزہیتھ۔  تِمو  کوٚر  تتھ  منٛز  اِختلاف۔  أڈِس  کٔرٕکھ  پژھ،  أڈِس  کوٚرُکھ  اِنکار،  اوٚڈ  تُھووُکھ  کھٹِتھ،  اوٚڈ  نٔنرووُکھ،  پٔزۍ  پٲٹھۍ  یِمو  اِختلاف  کوٚر  اتھ  کتابہِ  اندر  یعنی  توراتس  اندر  أڈِس  پژھ  تہٕ  أڈِس  اِنکار  کرنہٕ  سٍتۍ  تِم  چھِ  زیٖٹھِس  اِختلافس  اندر  پیٚمٕتۍ  یُتھنہٕ  زانہہ  واٹھ  لگیٚکھ۔  ییٚلہِ  برونٹھمین  آیاتن  اندر  پننہِ  یچھ  کامہ  تہٕ  تِمن  ہُند  سزا  بُوزُکھ  یہود  تہٕ  نصاریٰ  لٔگۍ  وننہٕ  اسہِ  کیازِ  آسِہا  یہِ  سزا  أسۍ  ہے  چھِ  نمازِ  اندر  پننِس  پننِس  قبلس  کُن  بُتھ  کٔرِتھ  نماز  پران۔  اللہ  تعالیٰ  ہن  کوٚرُکھ  تتھ  خیالس  رد۔"
  },
  {
    "verse_id": 177,
    "translation": "نیکی  چھنہٕ  یِژٕے  یٲژ  کہ  توٚہۍ  پھِرِو  نمازِ  اندر  بُتھ  مشرِقس  کُن  اے  نصاریٰ  ہو  یا  مغربس  کُن  اے  یہودو،  لیکن  نیکو  کار  گٔے  گۅڈٕہ  تِمے،  یِمو  ایمان  اوٚن۔  پژھ  کٔرٕکھ  أکِس  خدایس  بیٚیہِ  تِہٕندِس  کُن  آسنس  بیٚیہِ  قیامت  کِس  دۅہس،  بیٚیہِ  ملٲیکن  ہٕندِس  وجودس،  بیٚیہِ  سارنٕے  آسمٲنی  کتابن،  بیٚیہِ  سارنٕے  پیغمبرن،  توپتہٕ  دِن  مال  پنُن  خداے  سٕندِ  محبتہٕ  سُہ  مال  ٹوٹھ  ٲسِتھ،  پننین  محتاج  ٲشناون،  بیٚیہِ  بے  خرٕچ  مسافرن،  بیٚیہِ  منگہٕ  وٕنین،  بیٚیہِ  گردنہٕ  آزاد  کرنس  اندر۔  مقروضن  تہٕ  غۅلامن  ہٕںٛزٕہ  گردنہٕ  آزاد  کرنس  اندر،  بیٚیہِ  تھاون  برپا  نماز،  بیٚیہِ  آسن  ادا  کران  مالٕچ  زکوات،  بیٚیہِ  آسن  پننِس  عہدس  وفا  کروٕنۍ  ییٚلہِ  پانہٕ  وٲنۍ  معاہدٕہ  کران  آسن،  بیٚیہِ  آسن  صبٕر  کروٕنۍ،  بیٚیہِ  سختی  اندر  تکلیفن  اندر  بیٚیہِ  لڑایہِ  اندر  کٲفرن  سٍتۍ  جنگ  کہِ  وقتہٕ،  یِمے  لوٗکھ  کیاہ  گٔے  پٔزۍ  زیٲرۍ،  یِمے  لوٗکھ  کیاہ  گٔے  پرہیزگار  خدایس  کھوژوٕنۍ۔  محققو  فرمٲوۍ  کمالتِ  انسٲنی  اگرچہِ  تِم  چھِ  واریاہ  چیز  مگر  اجمالاً  چھِ  تِم  مُنحصر  ترین  چیزن  اندر  صحت  اعتقادحسنِ  معاشرت،  تہذیبِ  نفس۔  صحت  اعتقاد  گوو  پژھ  کرٕنۍ  معبودِ  برحقس  بیٚیہِ  پژھ  کرٕ  نۍ  تِمن  چیزن  یِمن  پژھ  کرٕنۍ  لٲزِم  چھےٚ۔  حسنِ  معاشرت  گوو  پرتھ  حقدارس  پنُن  حق  واتناوُن۔  تہذیبِ  نفس  گوو  نماز  پرٕنۍ،  زکوٰۃ  دِنۍ،  عہدس  وفا  کرُن  تہٕ  صبر  کرُن۔  یِم  سٲرِی  چیز  چھِ  جمع  یتھ  آیہِ  کریمس  اندر۔  یہِ  آیہِ  کریمہ  چُھ  اِنسٲنی  کمالاتن  جمع  کروُن  یِمے  گٔے  اصولِ  بر۔  یعنی  نیکین  ہٕندۍ  اصول۔  امہِ  پتہٕ  چُھ  اللہ  تعالیٰ  فرماوان  فروعِ  بریعنی  نیکین  ہٕندۍ  شاخ  تہٕ  اقسام۔  گۅڈنیُک  قسٕم  گوو  قانونِ  قصاص۔"
  },
  {
    "verse_id": 178,
    "translation": "اے  باایمانو،  مُقرر  آو  کرنہٕ  تۅہیہِ  پیٚٹھ  قانونِ  قصاص  یعنی  مساوات  مقتولن  ہٕندِ  حقہٕ،  آزاد  شخص  ییہِ  قتل  کرنہٕ  آزاد  شخصس  بدل،  غلام  ییہِ  قتل  کرنہٕ  غلامس  بدل،  زنانہٕ  ییہِ  قتل  کرنہٕ  زنانہِ  بدل  یعنی  شریف  تہٕ  کمینہ  آسنٕچ  یا  دولت  مند  یا  فقیر  آسنٕچ  چھَنہٕ  کانہہ  فرق،  یس  قٲتِلس  عفو  آو  کرنہٕ  پننِس  بٲے  سٕندِ  طرفہٕ  کانہہ  چیزاہ  یعنے  مقتولہٕ  سٕندیو  وٲرِثو  أندرٕہ  ہرگاہ  کانہہ  اکھاہ  عفو  تہٕ  درگُذر  کرِ،  پس  شوبہِ  باقٕے  وٲرثن  مطالبہٕ  کرُن  سختی  ورٲے،  بیٚیہِ  شوبہِ  قٲتِلس  سُہ  دیت  ادا  کرُن  مقتولہٕ  سٕندین  وٲرثن  کُن  تار  تہٕ  درنگی  کرنہٕ  ورٲے،  یہِ  قانون  دیت  وعفوچھُ  بٔڈ  آسٲنی  بٔڈ  رحمت  تُہٕندِس  پروردِگارٕہ  سٕنٛدِ  طرفہٕ،  پس  یُس  اکھاہ  حدٕہ  ڈلہِ  امہ  عفو  کرنہٕ  پتہٕ  یعنے  دینس  پیٚٹھ  تصیف  سپدن  کہِ  باوجود  کرِ  مقتول  سٕندیو  وٲرثو  أندرٕہ  کانہہ  قٲتِلن  نِشہِ  انتقام  تہٕ  قصاص  ہیٚنٕچ  کوٗشِش۔  تسٕندِ  خٲطرٕ  چُھ  ٲخرتس  اندر  دوددِوُن  عذاب۔"
  },
  {
    "verse_id": 179,
    "translation": "تِہٕندِ  خٲطرٕ  چھےٚ  یتھ  قصاص  کِس  حُکمس  اندر  بٔڈ  زندگی  اے  عقلہِ  والیو  کیازِ  ییٚلہِ  کٲنسہِ  أکۍ  سٕندِ  قتل  کرنُک  ارادٕہ  کرن  وول  یہِ  زانہِ  کہ  مےٚ  ییہِ  امیُک  قصاص  ہیٚنہٕ  سُہ  روزِ  پانے  قتل  نِشہِ  پتھ،  یُتھ  توٚہۍ  قتل  نِشہِ  پتھ  روزِو  قصاص  کہ  بیمہٕ۔"
  },
  {
    "verse_id": 180,
    "translation": "فرض  آو  کرنہٕ  تۅہیہِ  پیٚٹھ  اے  باایمانو  ییٚلہِ  حٲضِر  آسہِ  سپدان  تۅہیہِ  اندر  کٲنسہِ  موت  یعنی  مرنُک  وقت  آسہِ  واتان  موتٕکۍ  علامات  آسن  ظٲہِر  سپدان،  ہرگاہ  ہے  سُہ  تراوِ  پتھ  کُن  کانہہ  مالاہ،  وصیت  کٔرِن  اتھ  مالس  اندر  مٲلِس  ماجہِ  ہٕندِ  خٲطرٕ،  بیٚیہِ  ٲشناون  ہٕندِ  خٲطر  انصاف  موجوب  تہٕ  حسبِ  دستور۔  یہِ  چھُ  لٲزم  پرہیزگارن  ہٕندِ  خٲطرٕ۔"
  },
  {
    "verse_id": 181,
    "translation": "پس  ییٚمۍ  أکۍ  تبدیل  کوٚر  اتھ  وصیتس  بوزنہٕ  تہٕ  معلوم  سپدنہٕ  پتہٕ،  پس  چُھنہٕ  امیُک  گناہ  مگر  تِمنٕے  یِم  اتھ  تبدیل  کرن،  اللہ  تعالیٰ  چُھ  سورُے  بوزٕ  وُن  سورُے  زانہٕ  وُن  یہ  حکُم  اوس  ابتدٲیی  اِسلامس  اندر  پتہٕ  سپُد  یہِ  حُکم  منسوخ  آیہِ  میراثہٕ  سٍتۍ۔"
  },
  {
    "verse_id": 182,
    "translation": "پس  یُس  کھوژِ  وصیت  کروٕنہِ  سٕندِ  طرفہٕ  کُنہِ  قسمہٕ  بےانصٲفی  یا  حق  تلفی،  پس  کرِ  وٲرثن  منٛز  اتھ  وصیتس  کینہہ  اِصلاح،  تس  چُھنہٕ  کانہہ  گناہ،  بیشک  اللہ  تعالیٰ  چُھ  مغفرت  کروُن  رحم  کروُن۔"
  },
  {
    "verse_id": 183,
    "translation": "اے  باایمانو،  فرض  آیہِ  کرنہٕ  تۅہیہِ  پیٚٹھ  روزٕہ  دٲری،  یِتھہٕ  پٲٹھۍ  فرض  آمٕژ  ٲس  کرنہٕ  تِمن  لوٗکن  پیٚٹھ  یِم  تۅہیہِ  برونٹھ  ٲسۍ،  یُتھ  توٚہۍ  مُتقی  تہٕ  پرہیزگار  بٔنِو۔  "
  },
  {
    "verse_id": 184,
    "translation": "کینژھن  دۅہن  یِم  دۅہ  گٕنٛزرنہٕ  آمٕتۍ  چھِ،  تمہِ  پتہٕ  تۅہیہِ  اندر  کانہہ  بیمار  پیٚیہِ  یا  سفرس  نیرِ  تِمن  دۅہن  اندر  تٔمِس  چُھ  اِجازت  تِمن  دۅہن  افطار  کٔرِتھ  تِم  دۅہ  پوٗرٕہ  کرٕنۍ  بٔلِتھ  یا  سفرٕہ  نِشہِ  واپس  یِتھ۔  بیاکھ  آسٲنی  چھےٚ،  بیٚیہِ  گژِھہ  تِمن  لوٗکن  ہُند  یِمن  طاقت  آسہِ  روزدار  روزنُک  مگر  روزن  نہٕ۔  فِدیہِ  دیُن  أکِس  محتاجس  اکہِ  دۅہہ  بدل  دۅن  قتن  برابر  کھیٚن  دیُن  یہِ  حُکم  چُھ  آمُت  منسوخ  کرنہٕ۔۔۔۔ سٍتۍ۔  مریض  تہٕ  مسافر  چھِ  استشنا،  پس  یُس  نیکی  کرِ  یعنی  محتاجس  زیادٕہ  پہن  دِیہِ  تہِ  چُھ  تِہٕندِ  خٲطرٕ  بہتر،  توپتہٕ  ہے  تۅہیہِ  روزدٲری  ہُند  ثواب  تہٕ  فضیلت  معلوم  آسِہا  تیٚلہِ  اوس  تُہٕندِ  خٲطر  روزدار  روزنُے  بہتر۔"
  },
  {
    "verse_id": 185,
    "translation": "ماہِ  رمضان  گوو  سُہ  ریٚتھ  یتھ  ریٚتس  منٛز  قرآنِ  مجید  نٲزِل  آو  کرنہٕ  لوحِ  محفوظس  پیٚٹھ  بیت  المعمورس  کُن،  یُس  قرآنِ  مجید  بوٚڈ  ہِدایت  چُھ  لوٗکن  ہٕںدِ  خٲطرٕ  یتھ  منٛز  ہِدایتٕچ  ننہِ  دلیلہٕ  چھےٚ  یِمہٕ  دلیلہٕ  پٔزِس  تہٕ  اپزِس  منٛز  فرق  کروٕنہِ  چھےٚ،  پس  یُس  اکھاہ  تۅہیہِ  أندرٕہ  اتھ  ریٚتس  لبہِ  سُہ  روزِن  اتھ  ریٚتس  روزدار،  بیٚیہِ  یُس  تۅہیہِ  أندرٕہ  تمہِ  قسمہٕ  بیمار  آسہِ  یُتھ  روزٕہ  دٔرِتھ  مُضر  سپدیس  یا  مسافر  آسہِ  اتھ  ریٚتس  اندر،  تیٚلہِ  چھِ  تٔمِس  تمہِ  بیمارِ  ہٕںٛدۍ  دۅہ  بیٚین  دۅہن  اندر  دِرٕنۍ  لٲزِم،  اللہ  تعالیٰ  چُھ  یژھان  تُہٕندِ  خٲطرٕ  آسٲنی،  سُہ  چُھنہٕ  یژھان  تُہٕندِ  خٲطرٕ  سختی،  بیٚیہِ  چُھ  یژھان  اللہ  تعالیٰ  کہ  پوٗرٕہ  کٔرِو  توٚہۍ  روزدٲری  ہٕںٛدۍ  دۅہ  یُتھنہٕ  ثوابس  اندر  کمی  روزوٕہ،  بیٚیہِ  یُتھ  توٚہۍ  اللہ  تعالیٰ  بزرگ  تہٕ  بوٚڈ  زٲنیون۔  بوٚڈ  زٲنِتھ  ٲسِو  تِہُند  یاد  کران۔  پران  ٲسِو  اللہ  اکبر،  یتھ  کتھہِ  پیٚٹھ  کہ  اللہ  تعالیٰ  ہن  کیاہ  کوٚرُو  تۅہیہِ  ہِدایت  تٔمۍ  کیاہ  ہٲوٕو  تۅہیہِ  وتھ  رٕژٕ  کامہِ  کرنس  کُن،  یُتھ  توٚہۍ  پروردِگارٕہ  سٕںٛزن  مہربٲنین  پیٚٹھ  شُکر  گذٲری  کٔرِو۔  نبی  کریمسؐ  نِشہِ  آیہِ  اکھ  جماعتھاہ  تِمو  پرُژھ  یا  رسول  اللہؐ  خدا  چھا  اسہِ  نِشہِ  نزدیک  تیٚلہِ  منگہٕ  ہو  س  لوٚتہِ  لوٚتہِ  کِنہٕ  سُہ  چُھ  دوٗر  تیٚلہِ  منگہٕ  ہوس  بڈِ  بڈِ۔  أتی  سپُد  نٲزِل  یہِ  آیہِ  کریمہ۔"
  },
  {
    "verse_id": 186,
    "translation": "بیٚیہِ  ییٚلہِ  تۅہیہِ  پٕرژھن  میٲنۍ  بندٕہ  کہ  بہٕ  چُھسہٕ  تِمن  نزدیک  کِنہٕ  دوٗر  فرمٲویوکھ  میانہِ  طرفہٕ  بہٕ  چُھسکھ  نزدیک،  اِجابت  تہٕ  قبول  چُھس  کران  پرتھ  منگہٕ  وٕنۍ  سٕندِس  منگنس،  پرتھ  درخواست  کروٕنہِ  سٕندِس  درخواست  کرنس  ییٚلہِ  آسہِ  سُہ  مُنٲسِب  تہٕ  قٲبلِ  قبول  ییٚلہِ  سُہ  عٲجزی  سان  مے  یوت  زانہِ  حاجت  روا،  پس  مٲنِنۍ  تِم  تہِ  میٲنۍ  حکُم۔  ،  ےٚ  نِشہِ  کٔرِن  طلب  اِجابت،  بیٚیہِ  کٔرِن  پژھ  مےٚ  میانہِ  نزدیک  آسنُک  تھٲوِن  یقین،  یُتھ  تِمن  تہِ  تمہِ  سٍتۍ  مےٚ  نِشہِ  واتنٕچ  وتھ  ییہِ۔"
  },
  {
    "verse_id": 187,
    "translation": "حلال  آے  کرنہٕ  تُہٕںدِ  خٲطرٕ  اے  باایمانو  روزن  ہٕںٛزن  راتن  اندر  پننین  منکوحہ  زنانن  نِشہِ  نفسٕچ  خواہش  پورٕہ  کرنہٕ  خٲطرٕ  نزدیک  سپدُن،  تِمہٕ  چھےٚ  تُہُند  لباس،  توٚہۍ  چھِو  تِہُند  لباس  اکھ  أکۍ  سٕندِس  بدنس  سیتۍ  متصل  میلِتھ  لباسٕکۍ  پٲٹھۍ  یا  اکھ  أکۍ  سٕندِس  سِرس  سرپوش  تہٕ  ستٕر۔  یِتھہٕ  پٲٹھۍ  لباس  چُھ  بدنس  سترکران  بدنُک  عٲب  پوٗشیدٕہ  تھاوان،  اللہ  تعالیٰ  ہس  ٲس  خبرٕے  کہ  توٚہۍ  کٔرِو  خیانت  پننین  پانن  یعنی  خداے  سٕندِس  حُکمس  کٔرِو  مُخالفت  کرنہٕ  سٍتۍ  کٔرِیوکھ  گنہگار  پنٕنۍ  پان،  توپتہٕ  سپدِو  نٲدِم  تہٕ  پشیمان  پنٕنۍ  معذرت  کٔرِو  پیش،  پس  اللہ  تعالیٰ  ہن  کوٚر  توبہٕ  تُہُند  معذرت  تُہٕںٛز  قبول،  تُہٕندین  گناہن  کوٚرُن  عفو،  پس  وۅنۍ  کٔرِو  نزدیکی  پننین  زنانن  سٍتۍ  ماہِ  رمضان  چن  رٲژن  اندر  بِلا  تردُد،  ژھٲنڈِو  تہٕ  حٲصِل  کٔرِو  تہِ  یہِ  اللہ  تعالیٰ  ہن  ازلہٕ  تُہٕندِ  خٲطرٕ  لیٚوکھمُت  آسہِ  یعنی  اولاد۔  امہِ  أندرٕہ  دراو  کہ  زنانن  نِشہِ  نزدیکی  کرنہٕ  أندرٕہ  گژِھہ  آسُن  قصد  بقٲیی  نسلُک  محض۔  نفسٕچ  خواہِش  پوٗرٕہ  کرنٕے  یوت  نہٕ۔  اَمی  چُھ  نبی  کریمنؐ  امہِ  وقتہٕ  پنٕنۍ  اُمت  تِم  دعا  ہیٚچھنٲومٕژ  یِم  اتھ  مقصدس  مُنٲسِب  چھِ۔  ۔۔۔۔۔  ﴿مصنف  عبدالرزاق  بحوالہ  فتح  الباری﴾  امیُک  معنی  گوو  پروردِگاراہ  اسہِ  دۅشوٕنۍ  بٲژن  تھاو  شیطانس  نِشہِ  دوٗر۔  بیٚیہِ  یہِ  ژےٚ  اسہِ  عطا  کوٚرُتھ  اولاد  تس  نِشہِ  تھاوُن  شیطان  دوٗر۔  پروردِگاراہ  یہِ  ژےٚ  اسہِ  عطا  کوٚرُتھ  اولاد  تتھ  منٛز  مہ  تھاو  شیطان  سُند  کانہہ  حصہٕ،  بیٚیہِ  کھیٚیِو  چیٚیو  ماہِ  رمضان  کین  شبن  اندر،  توٚتانۍ  یوٚتانۍ  مشرِق  کہ  طرفہٕ  ظٲہِر  آسہِ  سپدان  تۅہیہِ  صبح  صادقٕچ  سفید  داو  کریہنہِ  داوِ  نِشہِ  یعنی  شب  چہِ  تٲریکی  نِشہِ  آسہِ  صبح  صادقٕچ  سفیدی  ننان،  توپتہٕ  ٲسِو  روزدٲری  پوٗرٕہ  کران  شامس  تانۍ  یُس  ابتدٲیی  شب  چُھ،  بیٚیہِ  مہ  ٲسِو  پننین  زنانن  نزدیک  سپدان  نفسٕچ  خواہِش  پوٗرٕہ  کرنہٕ  خٲطرٕ۔  بُتھِس  ژِپنہِ  ہیٚوان  یا  مۅنہِ  میٖٹھۍ  کران  ییٚلہِ  توٚہۍ  مسجدِ  اندر  اعتکافس  روزان  ٲسِو  سُہ  اعتکاف  ماہِ  رمضانس  اندر  ٲسِتن  یا  بیین  ریٚتن  اندر  ٲسِتن،  یِم  چھِ  نِشانہ  خداے  سٕندۍ  مُقرر  کٔرۍ  مٕتۍ،  پس  مہ  سپدِو  یِمن  نِشانن  تہٕ  حدن  نزدیک۔  یِمو  حدو  نِشہِ  ڈلنٕچ  چھَنہٕ  کتھٕے،  یِتھے  پٲٹھۍ  چُھ  اللہ  تعالیٰ  نٔنرٲوِتھ  بیان  کران  آیات  پنٕنۍ  لوٗکن  ہٕندِ  اِصلاح  خٲطرٕ،  یُتھ  تِم  خداے  سٕںٛزو  نافرمٲنیو  نِشہِ  بچن  تہٕ  پتھ  روزن۔"
  },
  {
    "verse_id": 188,
    "translation": "بیٚیہِ  مہ  کھیٚیُو  مال  اکھ  أکۍ  سُند  ناحق  تہٕ  حرام  طریقہٕ  ژور،  خیانت،  غضب  کرنہٕ  سٍتۍ،  زار  گِندنہٕ  سٍتۍ  یا  عقودِ  فاسِدٕہ  کرنہٕ  سٍتۍ  یعنی  تِم  معاملہٕ  کرنہٕ  سٍتۍ  یِم  شرعس  اندر  ناجٲیِز  چھِ۔  تِم  گٔے  پُھلیہ  اندر  ٹھیکہٕ  کرٕنۍ  ہی  چیز۔  پٲدٕہ  سپدنہٕ  برونٹھ  خرید و فروخت  کرُن  ہِیو،  بیٚیہِ  مہ  ٲسِو  اپُز  مقدمہٕ  نِوان  حٲکِمن  نِشہِ،  یُتھ  حٲکِمن  نِشہِ  مقدمہٕ  زِیٖنِتھ  لوٗکن  ہُند  مال  کھیٚوان  ٲسِو  بظلم،  زٲنِتھ  کٔرِتھ  یعنی  تۅہیہِ  آسہِ  خبرٕے  پننہِ  اپزِ  دعواہٕچ  تہٕ  اپزِ  مُقدمٕچ۔"
  },
  {
    "verse_id": 189,
    "translation": "پرژھان  چھِ  تۅہیہِ  لوٗکھ  ہلالن  ہُند  تِم  کیازِ  چھِ  نِکۍ  آسان  توپتہٕ  بڈان  بڈان  زوٗن  سپدان  توپتہٕ  بیٚیہِ  پننِس  حالس  پیٚٹھ  واتان،  توٚہۍ  فرمٲوِیوکھ  تۅہیہِ  کیاہ  چُھو  یِمن  کتھن  سٍتۍ۔  توٚہۍ  بوٗزِو  سۅ  کتھ  یتھ  سٍتۍ  تۅہیہِ  تعلق  چُھو۔  یِم  ہلال  چھِ  نِشانہٕ  لوٗکن  ہٕندین  معاملاتن  ہٕندِ  خٲطرٕ۔  مثلاً  مزورن  ہٕںٛزٕہ  مزٗورِ،  زنانن  ہٕندِ  عدتُک  حساب  مدتِ  حملُک  حساب،  مدت  رضاع  وفضال  یعنی  دۅد  چیٚنُک  تہٕ  ژٹنُک  حساب،  روزدٲری،  زکوات  بیٚیہِ  حجُک  وقت  معلوم  سپدنہٕ  خٲطرٕ  نوٚن  تہٕ  صاف  حسابِ  قمری  حساب  یُس  حلالو  سٍتۍ  معلوم  سپدان  چُھ۔  کُفارِ  مکہ  ٲسۍ  احرام  گٔنڈِتھ  گرن  اندر  کُنہِ  ضروٗرت  کہِ  وقتہٕ  دروازو  کِنۍ  اژُن  گناہ  زانان  لہٰذا  ٲسۍ  گرو  ہٕندیو  پشو  کِنۍ  دیوار  ژٔٹِتھ  یا  دیوارٕہ  کِنۍ  گرن  منٛز  اژان۔  اتھ  کوٚر  اللہ  تعالیٰ  ہن  رد،  بیٚیہِ  چھنہٕ  نیکی  توٚہۍ  کیاہ  یِیِو  گرن  منٛز  گرن  ہٕندیو  پشو  کِنۍ  بلکہ  چھُ  یہِ  زمانہٕ  جاہلیتٕچ  طریق،  بلکہ  نیکو  کار  گوو  سُے  یُس  خدایس  کھوژِ،  بلکہ  یِیو  گرن  منٛز  گرن  ہٕںدیو  دروازو  کِنۍ۔  پانے  پننہِ  خیالہٕ  کانہہ  کتھاہ  گناہ  زانٕنۍ  یہِ  چُھ  خلافِ  اِسلام۔  نیکی  گٔیہِ  سۅے  ییمیُک  حکُم  خداین  تہٕ  پیغمبرِ  خداین  کوررمُت  آسہِ،  بدی  گٔیہِ  سۅے  ییٚمہِ  نِشہِ  تِمو  ممانعت  کرمٕژ  آسہِ،  کھوٗژِو  خدایس  تمی  سٍتۍ  سپدِو  توٚہۍ  رستگار  تہٕ  کامیاب  دۅن  عالمن  منز۔"
  },
  {
    "verse_id": 190,
    "translation": "جنگ  کٔرِو  جنگٕچ  تیٲری  کٔرِو  خداے  سٕندِ  وتہِ  منٛز  تُہُند  دین  بُلند  کرنہٕ  خٲطرٕ،  تِمن  سٍتۍ  یِم  تۅہیہِ  سٍتۍ  جنگ  کران  چھِ  جنگٕچ  تیٲری  کران  چھِ،  حدٕہ  مہ  ڈٔلِو  کٲنسہِ  پیٚٹھ  مہ  کٔرِو  زیادتی  لۅکٕٹۍ،  زنانہٕ  تہٕ  بُڈٕ  مہ  مٲرِیوکھ  قصداً۔  سبٕز  کُلۍ  مہ  ژٔٹِیوکھ،  زراعت  مہ  کٔرِو  تباہ  تہٕ  عہد  شِکنی  مہ  کٔرِو،  پٔزۍ  پٲٹھۍ  اللہ  تعالیٰ  چُھنہٕ  پسند  کران  حدٕہ  ڈلہٕ  وٕنین۔"
  },
  {
    "verse_id": 191,
    "translation": "ہرگاہ  تۅہیہِ  تِمن  سٍتۍ  کانہہ  عہد و پیمان  آسہِ  نہٕ  تیٚلہِ  ییٚتِنس  توٚہۍ  تِم  لٔبیوکھ  تتِنس  مٲرِیوکھ،  نیٚبر  کٔڈِیوکھ  تِم  تمہِ  شہرٕہ  منٛزٕہ،  تِمو  توٚہۍ  نیٚبر  کٔڈِہو  پرواہ  مہ  بٔرِو  کینہہ  کیازِ  تِم  چھِ  فتنہٕ  فساد  کران۔  کُنِس  خدایس  شریک  ٹھہراوان،  فتنہٕ  فساد  تہٕ  شِرک  چُھ  قتل  کھۅتہٕ  زیادٕہ  مُشکل،  توٚہۍ  مہ  کٔرِو  جنگ  تِمن  سٍتۍ  مسجدِ  حرامس  نزدیک  یوٚتانۍ  نہٕ  تِمے  تورٕہ  جنگ  کرنس  ابتدا  کرن  مسجدِ  حرامس  منٛز،  ہرگاہ  جنگ  کرنس  اندر  تِموٕے  شروع  کوٚر،  تیٚلہِ  مٲرِیوکھ  توٚہۍ  تہِ،  کیازِ  یۅہے  چُھ  سزا  کٲفرن  ہُند۔"
  },
  {
    "verse_id": 192,
    "translation": "ہرگاہ  تِم  امہِ  پتہٕ  شرک  وکُفرٕہ  نِشہِ  پتھ  روٗزِتھ  مسلمان  سپدن  تہٕ  توبہٕ  کرن،  پس  بخشہِ  اللہ  تعالیٰ  تِمن  کیازِ  اللہ  تعالیٰ  چُھ  سیٹھاہ  بخشہِ  وُن  سیٹھاہ  رحم  کروُن۔"
  },
  {
    "verse_id": 193,
    "translation": "بیٚیہِ  کٔرِو  تِمن  سٍتۍ  جنگ  توٚتانۍ  کہ  فتنہٕ  تہٕ  فساد  روزِنہٕ  کُنہِ۔  شرک  سپدِ  معدوم،  پرستِش  تہٕ  اطاعت  ییہِ  کرنہٕ  خداے  سٕںٛزٕے  یٲژ،  پس  اگر  تِم  پتھ  روزن  شِرکہٕ  نِشہِ  فتنہٕ  وفسادٕہ  نِشہِ۔  پس  چھنہٕ  زیادتی  کرٕنۍ  ظٲلِمن  ورٲے  کٲنسہِ  پیٚٹھ۔"
  },
  {
    "verse_id": 194,
    "translation": "تعظیمُک  ریٚتھ  چُھ  مُقابِل  تعظیم  کِس  ریٚتس،  تعظیمٕکۍ  چیز  چھِ  ادلہٕ  بدلہٕ  یعنی  بروںٹھمہِ  وریہِ  ییٚلہِ  توٚہۍ  آے  وٕہ  عمرہ  کرنہٕ  خٲطرٕ  ماہِ  ذی  القعدس  اندر  یِمو  کٲفرو  رٔٹِو  توٚہۍ  پتھ  عمرہ  کرنہٕ  نِشہِ۔  حُدیبیہ  نِشہِ  دیُت  ہو  نہٕ  بروںٹھ  پکنہٕ۔  یتھ  موقعس  پیٚٹھ  ادٕہ  صلح  حُدیبیہ  سپُد۔  پتہٕ  ٲو  توٚہۍ  دۅٚیِمہِ  ؤرِیہِ  عمرت  القصناکرنہٕ  خٲطرٕ  اتھ  ماہِ  ذِی  القعدس  اندر  مگر  توٚہۍ  چھِو  اندیشہِ  کران  ماہِ  ذی  القعدس  اندر  جنگ  کرنس۔  تتھ  متعلق  چُھ  اللہ  تعالیٰ  احکام  فرماوان۔  ہرگاہ  یِم  تۅہیہِ  تعظیم  کین  ریٚتن  اندر  تعظیم  کین  جاین  اندر  اورٕہ  مُقابلہٕ  کرنہٕ  خٲطرٕ  یِن،  مہ  بٔرِو  کانہہ  پرواہ۔  توٚہۍتہِ  کٔرِو  تِمن  سٍتۍ  خوب  مُقابلہٕ،  پس  یُس  حدٕہ  ڈلہِ  تۅہیہِ  پیٚٹھ  توٚہۍ  تہِ  ڈٔلِو  حدٕہ  تس  پیٚٹھ  تیژہن  ییژہن  سُہ  ڈۅلمُت  آسہِ،  توٚہۍ  کھوٗژِو  خدایس،  یقین  زٲنِو  پٔزۍ  پٲٹھۍ  اللہ  تعالیٰ  چُھ  کھوژٕہ  وٕنین  سٍتۍ  یٲری  تہٕ  مدد  کرنہٕ  خٲطرٕ۔"
  },
  {
    "verse_id": 195,
    "translation": "بیٚیہِ  کٔرِو  خرٕچ  مال  پنُن  خداے  سٕںٛزِ  وتہِ  اندر  دُشمنن  سٍتۍ  مُقابلہٕ  کرنہٕ  خٲطرٕ  ہیٚیُو  موٚلۍ  جنگُک  سامان،  ژھروٕے  اتھو  مہ  ٲسِو  جہاد  کرنہِ  نیران۔  سُہ  گوو  پان  پنُن  ہلاکتس  منٛز  تراوُن،  مہ  ٲسِو  پنُن  پان  پننیو  اتھو  ہلاکتس  منٛز  تراوان  مال  خرٕچ  نہ  کرنہٕ  سٍتۍ۔  مالس  اندر  یِتھیٚن  موقعن  پیٚٹھ  بخل  کرنُک  انجام  چُھ  ہلاکت  تہٕ  تبٲہی،  کٲم  ٲسِو  پختہٕ  تہٕ  مضبوط  کران،  پٔزۍ  پٲٹھۍ  اللہ  تعالیٰ  ہس  چھِ  پسند  رٕژ  کٲم  تہٕ  پُختہٕ  کٲم  کروٕنۍ۔"
  },
  {
    "verse_id": 196,
    "translation": "پوٗرٕہ  کٔرِو  حج  تہٕ  عمرہ  خداے  سٕندِ  خٲطرٕ  یعنی  ییٚلہِ  حجُک  یا  عمراہُک  احرام  گںڈان  ٲسِو  سُہ  ٲسِو  باتمام  واتناوان،  منٛزے  مہ  ٲسِو  احرام  منٛزٕہ  نیران  بِلاوجہ،  ہرگاہ  توٚہۍ  بند  یِیو  کرنہٕ  پتھ  یِیو  رٹنہٕ،  کانہہ  دُشمن  یا  بیٚمٲرۍ  رٹہِ  تۅہیہِ  پتھ،  پس  چُھ  لٲزِم  تۅہیہِ  قربانُک  جانور  یُس  تۅہیہِ  میسر  سپدِذبح  کرنہٕ  خٲطرٕ  سوزُن،  بیٚیہِ  مہ  کٲسِو  کلن  مس  یعنی  احرام  منٛزٕہ  مہ  نیرِو  توٚتانۍ  یوٚتانۍ  نہٕ  قربانُک  جانور  پننہِ  جایہِ  واتہِ،  پس  اگر  تۅہیہِ  منٛزٕہ  کانہہ  بیمار  آسہِ،  یا  آسیٚس  کلس  کینہہ  تکلیف  ییٚمہِ  سببہٕ  مس  پییس  کاسُن،  سُہ  کٲسِنۍ  مس  تہٕ  دِیِن  فِدیہِ،  پس  چُھ  تس  پیٚٹھ  فِدیہِ  دیُن  ترٚین  دۅہن  روزدار  روزُن  یا  صدقہٕ  کرُن  شیٚن  مِسکینن  کھیٚن  دیُن  یا  ژھاوُل  یا  کٹھ  ذبح  کرُن،  پس  ییٚلہِ  تۅہیہِ  یِمو  چیزو  نِشہِ  امن  وامان  سپدِ،  پس  یُس  اکھاہ  عمراہ  چو  کامیو  نِشہِ  فٲرٚغ  سپدِتھ  حجُک  احرام  گںڈِ  یعنی  تمتع  کرِ،  پس  چُھ  تس  لٲزِم  ذبح  کرُن  یُس  جانور  میسر  سپدیٚس،  پس  یس  أکِس  نہٕ  جانور  میسر  سپدِ  تس  چُھ  مٹہِ  ترٚین  دۅہن  روزدار  روزُن  حج  کین  دۅہن  اندر،  بیٚیہِ  ستن  دۅہن  حج  پتہٕ  ییٚلہِ  واپس  ہیٚیہِ  یُن،  یِمے  گٔے  داہ  دۅہ،  یہِ  حُکم  گوو  تِمن  یِم  نہٕ  مکی  آسن  بلکہ  آسن  آفٲقی،  بیٚیہِ  کھوٗژِو  خدایس  یُتھنہٕ  تِہٕندین  حُکمن  خلاف  کٔرِو،  بیٚیہِ  زٲنِو  کہ  بیشک  اللہ  تعالیٰ  چُھ  سخت  عذاب  کروُن  احکامن  ہٕنٛز  مُخالفت  کروٕنین۔"
  },
  {
    "verse_id": 197,
    "translation": "حجُک  موقعہٕ  چُھ  کینہہ  ریٚتھ  یِم  مُقرر  چھِ  شوال  ذی  قعدہ  تہٕ  ذی  الحجِکۍ  داہ  دۅہ،  پس  یُس  اکھاہ  یِمن  ریٚتن  اندرحج  کرنہٕ  خٲطرٕ  احرام  گٔںڈِ،  پس  گژِھہ  نہٕ  زنانن  سٍتۍ  نزدیکی  کرُن  یا  تتھ  متعلق  کتھ  باتھ  کرٕنۍ،  نہ  گژِھہ  بدکٲری  تہٕ  خِلافِ  شرع  کانہہ  کٲم  کرٕنۍ،  نہ  گژِھہ  پانہٕ  وٲنۍ  ہَرہَرتہٕ  لایہِ  لاے  کرٕنۍ  اتھ  حج  کِس  زمانس  اندر،  یۅسہٕ  خٲرٕچ  کٲماہ  توٚہۍ  کران  چھِو  بدنی  عباداتو  أندرٕہ  یا  مٲلی  عباداتو  أندرٕہ  تہِ  سورُے  چُھ  زانان  اللہ  تعالیٰ،  بیٚیہِ  ٲسِو  خرٕچ  تُلان  سٍتۍ،  بیٚچھان  بیٚچھان  مہ  ٲسِو  حج  کرنہِ  نیران۔  بیشک  رُت  وتہٕ  خرٕچ  گوو  تقویٰ  یُس  بییِس  اتھہٕ  دارنہٕ  نِشہِ  بچاوِ،  مے  یوت  کھوٗژِو  اے  عقلہِ  والیو  مہ  کٔرِو  میانین  حُکمن  ہٕںٛز  مُخالفت۔"
  },
  {
    "verse_id": 198,
    "translation": "تۅہیہِ  چُھنہٕ  کانہہ  گناہ  ہرگہے  توٚہۍ  حج  کِس  موقعس  پیٚٹھ  کسٕب  کٔرِتھ  مزوٗرۍ  محنت  کٔرِتھ  یا  تِجارت  یا  کاروبار  کٔرِتھ  تلاش  کٔرِو  معاش  پنُن  پننِس  پروردِگارٕہ  سٕندِ  فضل  أندرٕہ۔  عام  خیال  یُس  لوٗکن  ہُند  چُھ  کہ  سفرِ  حجس  اندر  گژِھنہٕ  کُنہِ  قسمہٕ  کسٕب  وکار  یا  تِجارت  یا  کاروبار  کرُن،  اتھ  خیالس  چُھ  اللہ  تعالیٰ  صریح  طور  رد  کران،  ادٕہ  ییٚلہِ  توٚہۍ  میدانِ  عرفات  نِشہِ  واپس  ہیٚیِو  یُن  پس  کٔرِو  خداے  سُند  یاد  میدانِ  مزدلفس  نزدیک  تتھ  راتس  یعنی  عید  ہٕںدِس  شبس  روٗزِو  میدان  مزدلفسٕے  اندر  خداے  سُند  یاد  کران  ﴿مشعر  حرام  چُھ  میدانِ  مزدلفس  اندس  پیٚٹھ  اکہِ  کوہُک  ناو﴾،  خداے  سُند  یاد  کٔرِو  یِتھہٕ  پٲٹھۍ  تٔمۍ  بیان  کوٚرنُویعنی۔۔۔۔ پٔرِو  دعا  کٔرِو۔  یا  گوومعنی  خداے  سُند  یاد  کٔرِو  کیازِ  تٔمۍ  کوٚرُو  ہدایت،  تٔمۍ  ہٲوُو  وتھ  حج  کین  احکامن  کُن،  ورنہٕ  ٲسِو  نا  توٚہۍ  تٔمۍ  سٕندِ  وتھ  ہاونہٕ  برونٹھ  گُمراہو  أندرٕہ  وتہِ  ڈلمتیٚو  أندرٕہ،  یا  گوو  معنے  پٔزۍ  پٲٹھۍ  ٲسِو  توٚہۍ  أمِس  رہبرِ  کٲمِل  حضرتِ  محمدؐ  سٕندِ  تشریف  اننہٕ  برونٹھ  وتہِ  ڈلمتیٚو  أندرٕہ۔"
  },
  {
    "verse_id": 199,
    "translation": "توپتہٕ  یِیِوواپس  تمی  جایہِ  پیٚٹھہٕ  ییٚمہِ  جایہِ  پیٚٹھہٕ  سٲرِی  لوٗکھ  واپس  آے  یعنی  میدانِ  عرفات  پیٚٹھہٕ،  قریشن  ہٕںدۍ  پٲٹھۍ  مہ  ٲسِو  عرفاتس  منٛز  سارنٕے  لوٗکن  سٍتۍ  سمُن  توپتہٕ  تتی  پیٚٹھہٕ  سارنٕے  لوٗکن  سٍتۍ  واپس  یُن  عار  زانان۔  تِم  قریش  ٲسۍ  پنٕنۍ  پان  تٔھدۍ  زٲنِتھ  مُزدلفہٕ  پیٚٹھے  واپس  یِوان۔  تمہِ  نِشہِ  فرمٲو  اللہ  تعالیٰ  ہن  ممانعت،  حج  کین  حُکمن  اندر  جٲہِلیت  کین  رسمن  پیٚٹھ  عمل  کرنس  پیٚٹھ  مٔنگِو  خدایس  مغفرت،  پٔزۍ  پٲٹھۍ  اللہ  تعالیٰ  چُھ  مغفرت  کروُن  سیٹھاہ  رحم  کروُن۔"
  },
  {
    "verse_id": 200,
    "translation": "ادٕہ  ییٚلہِ  توٚہۍ  مۅکلاوان  ٲسِو  پننہِ  حج  چہِ  کامہِ  یعنی  وڈرِ  ہٕںدۍ  کنہِ  پھٔلۍ  ترٲوِتھ  مس  کٲسِتھ  طواف  زیارت  کٔرِتھ  ٲسِو  مۅکلاوان،  پس  ٲسِو  خداے  سُند  یاد  کران  یِتھہٕ  پٲٹھۍ  توٚہۍ  مالین  بٕڈببن  ہُند  یاد  کران  ٲسِو  بلکہ  تمہِ  کھۅتہٕ  ٲسِو  زیادٕہ  خداے  سُندُے  یاد  کران۔  اتھ  موقعس  پیٚٹھ  چُھنہٕ  کٲنسہِ  ہُند  یاد  کرُن  لٲزِم  خداے  سٕندِ  یادٕہ  ورٲے۔  مالین  بٕڈببن  ہٕںدِ  سٍتۍ  فخر  کرُن  چُھ  بے  سود  تہٕ  بے  فٲیدٕہ۔  ﴿پدرم  سلطان  بود﴾  وَننُک  جواب  چُھ  ﴿تُراچہ﴾  یعنی  ﴿میون  مول  اوس  بادشاہ﴾  جواب  چھُ  ﴿ژٕہ  کیا  چُھکھ﴾۔  قبرِ  منٛز  ییہِ  نہٕ  پرژھنہٕ  پدرت  کیست۔  تتہِ  پرٕژھن  عملت  کیست،  پس  چھِ  لوٗکو  أندرٕ  بعض،  یِم  ونان  چھِ  اے  سانہِ  پروردِگارٕہ  اسہِ  کر  عطا  دنیاہس  اندر  رُتُے،  تِم  چھِ  ژھاںڈان  فقط  دنیاکُے  مطلب،  تِہٕںدِ  خٲطرٕ  چُھنہٕ  ٲخرتس  اندر  کانہہ  حِصاہ۔"
  },
  {
    "verse_id": 201,
    "translation": "لوٗکو  أندرٕہ  چھِ  باایمان  یِم  دپان  چھِ  منگان  چھِ،  اے  سانہِ  پروردِگارٕہ  اسہِ  کر  عطا  دنیاہس  اندر  تہِ  رُتُے  ٲخرتس  اندر  تہِ  رُتُے،  بیٚیہِ  بچاو  اسہِ  عذاب  نِشہِ۔  حضرتِ  علی  مُرتضیٰ  رضی  اللہ  عنہ  تِمن  نِشہِ  چُھ  نقل  کرنہٕ  آمُت  کہ  تِمو  فرمووحسنہِ  دنیاہ  گٔیہِ  نیک  زنانہٕ  حسنہِ  ٲخرت  گٔیہِ  حوٗرِ  عین۔  عذابِ  نار  گوو  خراب  زنانہٕ،  بدخوے،  بدشکل  وصورت  تیز  کلام  کروٕنۍ۔"
  },
  {
    "verse_id": 202,
    "translation": "یِمے  لوٗکھ  گٔے  تِم  یِمن  ہٕںدِ  خٲطرٕ  بوٚڈ  حِصہٕ  چُھ  تِمن  نیکین  ہُند  یِمہٕ  تِمو  حٲصِل  کرِ،  تِمنٕے  نیکین  ہُند  ثواب  کریٚکھ  عطا  ذرٕہ  ذرٕہ  حِساب  بوٗزِتھ،  اللہ  تعالیٰ  چُھ  جلٕد  حِساب  بوزوُن۔"
  },
  {
    "verse_id": 203,
    "translation": "بیٚیہِ  کٔرِو  اللہ  تعالیٰ  سُند  یاد  گٕنٛزراونہٕ  آمتیٚن  دۅہن  اندر۔  تِمو  أندرٕہ  چُھ  مُراد  ایامِ  تشریق  قربان  کرنُک  دۅہ۔  تِمن  دۅہن  اندر  ٲسِو  تکبیرات  پران۔۔۔۔  فرض  نمازِ  پتہٕ  بیٚیہِ  تمہِ  ورٲے  تہِ،  یُس  اکھاہ  جلدی  کرِ  منیٰ  منٛزٕہ  واپس  یِنس  اندر۔  دۅیی  دۅہۍ  ییہِ  واپس  تس  چُھنہٕ  کانہہ  قصور،  یُس  برابر  ترٚین  دۅہن  منیٰ  ہس  منٛز  روٗزِتھ  ترٚییمہِ  دۅہُک  کنہِ  پھٔلۍ  تہِ  ترٲوِتھ  واپس  ییہِ  تس  تہِ  نہٕ  کانہہ  قصور،  یہِ  گوو  تس  یُس  خدایس  کھۅژِ،  بیٚیہِ  کھوٗژِو  ہمیشہِ  اے  مسلمانو  اللہ  تعالیٰ  ہس،  یقین  تھٲوِو  کہ  بیشک  توٚہۍ  سٲرِی  یِیو  تس  نِشہِ  جمع  کرنہٕ  تہٕ  سونبراونہٕ  قیامت  کہِ  دۅہہ  محشرکِس  مٲدانس  اندر۔"
  },
  {
    "verse_id": 204,
    "translation": "لوٗکو  أندرٕہ  چُھ  ترٚییِم  قسٕم  یِمن  ہُند  ظٲہِر  چُھ  اکھ،  بٲطِن  چُھ  بیاکھ،  زیٚو  چھےٚ  اکھ،  دِل  چُھ  بیاکھ۔  برونٹھ  کنہِ  چھِ  اکہِ  بُتھہِ  پتہٕ  کنہِ  چھِ  بیٚیہِ  بُتھہِ۔  اکھ  قسٕم  گوو  لوٗکن  ہُند  یِم  دنیا  ژھانڈن  ٲخرتٕچ  چھکھ  نہٕ  کانہہ  فکِر۔  بیاکھ  قسٕم  چُھ  یِم  دنیا  چھِ  ژھانڈان  ٲخرت  تہِ  چھِ  ژھانڈان۔  ترٚیِم  قسٕم  گوو  یِم  ظٲہِر  پٲٹھۍ  چھِ  نٔنراوان  دنیانِشہِ  بیزٲری  تہٕ  ٲخرتُک  خیال۔  یِہٕںٛزٕہ  یچھ  کتھہٕ  تۅہیہِ  یا  رسول  اللہؐ  عجٲیِب  چھےٚ  بوزنہٕ  یِوان  دنیاچہِ  زندگی  متعلق۔  چنانچہ  اخنس  یِن  شریق  ثقفی  مُنافِق  اوس  نبی  کریمؐن  نِشہِ  یِوان  توپتہٕ  میچھہِ  تہٕ  مۅدرِ  کتھہٕ  کٔرۍ  کٔرۍ  تِمن  پنٕنۍ  سچٲیی  بیٚہناونٕچ  کوٗشِش  کران،  خدایس  اوس  گواہ  پیش  کران  پننہِ  دِل  کِس  حالس  پیٚٹھ۔  اللہ  تعالیٰ  ہس  ٲس  خبرٕے  تِہُند  حال  کیاہ  چُھ۔  سُہ  چُھ  فرماوان،  حقیقت  چھےٚ  یہِ  کہ  سُہ  چُھ  تُہُند  سخت  دُشمن،  تُہٕندین  پیرون  ہٕندۍ  سخت  دُشمن۔"
  },
  {
    "verse_id": 205,
    "translation": "امہِ  پتہٕ  ییٚلہِ  تۅہیہِ  نِشہِ  نیران  چُھ،  کوٗشِش  چُھ  کران  شہرس  منٛز  فساد  کرنٕچ۔  بیٚیہِ  تباہ  کران  زراعت  تہٕ  چاروٲے  لوٗکن  ہٕںدۍ۔  چنانچہ  یۅہے  اختس  بِن  شریق  ییٚلہِ  اکہ  دۅہہ  نبی  کریمؐن  نِشہِ  کینہہ  کالاہ  کتھ  کٔرِتھ  دراو۔  نیٚبر  نیرِتھ  دیُتُن  نار  غریب  مسلمانن  ہٕندِس  زراعتس  بیٚیہِ  مٲرِن  ہٕندۍ  چاروٲےتہٕ  گُپن،  اللہ  تعالیٰ  ہس  چُھنہٕ  پسند  فساد۔"
  },
  {
    "verse_id": 206,
    "translation": "توپتہٕ  ییٚلہِ  تس  وننہٕ  چُھ  یِوان  خدایس  کھوژ  لوٗکن  مہ  واتناو  نقصان،  آمادٕہ  چُھ  تس  کران  تکبُر  تہٕ  نخوت  زیادٕہ  گناہ  کرنس  پیٚٹھ،  تسٕندِ  حقہٕ  چُھ  بس  نارِ  جہنم  تتھ  منٛز  وٲتِتھ  ہمہِ  تس  سُہ  تکبُر  تہٕ  غرورُک  نار،  کٲژاہ  یچھ  جاے  آرامٕچ  چھےٚ  سُہ  نارِ  جہنم۔"
  },
  {
    "verse_id": 207,
    "translation": "بیٚیہِ  چھِ  لوٗکو  أندرٕہ  ژور  یِم  قسٕم  یِم  پنٕنۍ  پان  کٕنان  چھِ،  خداے  سُند  رضا  ژھانڈنہٕ  خٲطرٕ،  اللہ  تعالیٰ  چُھ  یِتھیٚن  بندن  پیٚٹھ  سیٹھاہ  مہربان۔"
  },
  {
    "verse_id": 208,
    "translation": "اے  باایمانو  دٲخِل  سپدِو  اِسلامس  اندر  پوٗرٕہ  پوٗرٕہ۔  اِسلامٕکۍ  سٲرِی  حُکم  أنِو  بجا۔  أڈۍ  حکُم  مانٕنۍ  أڈیٚن  پیٚٹھ  نہٕ  عمل  کرٕنۍ  یہِ  چُھ  یہودن  ہٕںٛز  طریق۔  مسلمان  گوو  سُے  یُس  سارنٕے  حُکمن  گردن  دارِ،  پتہٕ  پتہٕ  مہ  پٔکِو  شیطان  سٕندین  پدین  دورنگی  تہٕ  نفاق  ترٲوِو۔  اِسلام  کین  حُکمن  سٍتۍ  مہ  مِلنٲوِو  خیال  یا  شیطان  سٕندۍ  وسوسہٕ  سٍتۍ  بد  ل  احکام،  پٔزۍ  پٲٹھۍ  شیطان  چُھ  تُہُند  نوٚن  دُشمن۔  یتھ  آیہِ  کریمس  منٛز  چُھ  اللہ  تعالیٰ  بدعت  چیٚن  کامین  رد  کران۔  پٔتمِس  آیہِ  کریمس  اندر  ٲس  مُخلِص  بندن  ہٕںٛز  تعریف۔  بعض  وقت  چُھ  مُخلِص  بندٕہ  تہِ  افراطس  گرفتار  سپدان۔  سُہ  چُھ  پننہِ  خیالہٕ  کانہہ  رٕژ  کٲماہ  کران  مگر  سۅ  چھَنہٕ  شریعتس  تہٕ  سُنتس  مُوٲفِق  آسان۔  یۅسہٕ  کٲم  نہٕ  سنتس  مُوٲفِق  آسہِ  تتھ  چھِ  ونان  بدعت۔  یہودی  دینس  منٛز  ٲس  بٹہٕ  وار  اکھ  تعظیمُک  دۅہا۔  چنانچہِ  حضرتِ  عبداللہ  بِن  سلام  یِم  یہودو  ہٕںدیو  عٲلِمو  أندرٕہ  ٲسۍ  تِم  ٲسۍ  اِسلام  أنِتھ  تہِ  اتھ  دۅہس  تعظیم  چہ  نظرِ  وُچھان۔  بیٚیہِ  اوس  یہودیتس  منٛز  ووںٹہٕ  پاز  حرام  تہٕ  حضرتِ  عبداللہ  بِن  سلام  ٲسۍ  نہٕ  اِسلام  أنِتھ  تہِ  ووںٹہٕ  ماز  کھیٚوان،  اتھ  منٛز  ٲسۍ  زانان  پننہِ  خیالہٕ  خداے  سٕںٛز  اِطاعت۔  اللہ  تعالیٰ  ہن  کوٚر  اتھ  خیالس  اِصلاح  فرمووُن  اے  باایمانو  اِسلامٕکۍ  سٲرِی  احکام  أنِو  بجا۔  ییٚمہِ  آیہِ  کریم  کہ  معنی  تہٕ  تفسیرٕہ  سٍتۍ  چُھ  ظٲہِر  سپدان  کہ  بدعت  چن  کامین  تہٕ  خلافِ  شرع  کامین  کِتھہٕ  پٲٹھۍ  چُھ  اللہ  تعالیٰ  مذمت  تہٕ  رد  فرماوان۔  حدیث  شریفن  منٛز  چُھ  وضاحت  سان  بدعت  چین  خلافِ  شرع  تہٕ  خلافِ  سنت  کامین  ہٕںٛز  مذمت  بیان  کٔرِتھ  سخت  وعید  بیان  کرنہٕ  آمُت۔  حقیقتس  اندر  چُھ  بدعت  سیٹھاہ  مذموم  چیز۔  کیازِ  بدعت  گوو  غٲر  شریعتس  شریعت  بناوُن۔  شریعت  گوو  تی  یہِ  خداے  سٕندِ  طرفہٕ  آسہِ۔  یہِ  حضرتِ  شارع  اِسلامؐن  خداے  سٕندِ  طرفہٕ  اوٚنمُت  آسہِ۔  وۅنۍ  یُس  شخصاہ  پننہِ  طرفہٕ  کانہہ  چیزاہ  نٔنراوِ  یُس  نہٕ  شرعس  تہٕ  سنتس  منٛز  آمُت  آسہِ  تہِ  گوو  خدایس  پیٚٹھ  اِفترا  کرُن،  اپُز  نوراوُن۔"
  },
  {
    "verse_id": 209,
    "translation": "یُس  خدایس  پیٚٹھ  اپُز  نوراوِتس  برابر  چُھنہٕ  ظٲلِم  کانہہ۔  زیادٕہ  مُشکِل  چُھ  یہِ  کہ  أمِس  بدعتٕچ  کٲم  کروٕنِس  چُھنہٕ  توبہٕ  کرنُک  توفیق  تہِ  بنان  کیازِ  أمِس  چُھنہٕ  امہِ  کامہِ  ہٕندِ  گناہ  آسنُک  احساسٕے  سپدان  زانہہ،  سُہ  چُھ  زانان  بہٕ  چُھس  یہِ  کٲم  رٕژکران  حالانکہ  یہِ  چھےٚ  سراسر  نافرمٲنی  تہٕ  گناہٕچ  کٲم،  ہرگاہ  تُہٕندۍ  قدم  ڈٔلۍ  تہٕ  ثٲبِت  روٗدۍ  نہٕ  اِسلامس  پیٚٹھ  یعنی  توٚہۍ  کٔرٕو  نہٕ  اِسلام  کین  سارنٕے  احکامن  پیٚٹھ  عمل،  تۅہیہِ  اِسلام  کہ  مذہبِ  حق  آسنہٕ  چہِ  ننہِ  دلیلہٕ  واتنہٕ  پتہٕ،  ادٕہ  تمیُک  نقصان  چُھنہٕ  کٲنسہِ  أسۍ  دِمو  خلافِ  اِسلام  کامہِ  کروٕنین  ضروٗر  سزا،  تُہُند  گژِھہ  زانُن  وارٕہ  پٲٹھۍ  کہ  اللہ  تعالیٰ  چُھ  بیشک  زبردست  حِکمت  وول۔"
  },
  {
    "verse_id": 210,
    "translation": "چھِنا  پراران  تِم  مگر  أتھۍ  کتھہِ  کہ  اللہ  تعالیٰ  تہٕ  تِہٕںدۍ  ملٲیِک  گٔژھۍ  واتٕنۍ  تِمن  نِشہِ  سفید  اۅبرٕہ  کین  سایبانن  منٛز  تِمن  سزا  دِنہٕ  خٲطرٕ،  بیٚیہِ  گژِھہ  قصے  ختم  یُن  کرنہٕ  یعنی  جزاوسزاہُک  قصہٕ  یُس  قیا  مت  کہِ  دۅہہ  طے  کرنہٕ  ییہِ،  سُہ  گژِھہ  دنیاسٕے  منٛز  طے  کرنہٕ  یُن،  اللہ  تعالیٰ  سٕے  کُن  یِن  سارے  کامہِ  واتناونہٕ۔  سٲرِی  مقدمات  پیش  کرنہٕ۔  سُے  کرِ  پانے  سارنٕے  امرن  ہُند  فٲصلہٕ،  بانبران  کیازِ  چھِ  یِم۔"
  },
  {
    "verse_id": 211,
    "translation": "پرژِھو  توٚہۍ  بنی  اسراییلن  اسہِ  کٲژاہ  ننہِ  دلیلہٕ  کرِ  تِمن  پیش  ہدایت  چہ  یِمہٕ  تِہٕندِ  خٲطرٕ  بجہِ  نعمژٕ  آسہٕ  مگر  تِمو  زٲنۍ  نہٕ  تِمن  نعمتن  ہٕںٛز  قدٕر،  تِمو  بدلاوِ  تِمہٕ  نعمتہٕ  کُفرس  سٍتۍ،  وۅنۍ  یُس  اکھاہ  بدلاوِ  خداے  سٕںٛز  نعمت  کُفرانِ  نعمتس  سٍتۍ  سۅ  نعمت  وٲتِتھ،  ادٕہ  اللہ  تعالیٰ  تہِ  چُھ  سخت  عذاب  کروُن  تس،  سُہ  سزا  ییہِ  دِنہٕ  تس  دنیاسٕے  اندر  یا  ٲخرتس  اندر۔"
  },
  {
    "verse_id": 212,
    "translation": "دنیاہٕچ  زندگی  چھےٚ  کٲفرن  مزین  تہٕ  خوبصورت  بوزنہٕ  یِوان،  توے  چھِ  تِم  مِسکین  تہٕ  فقیر  باایمانن  ٹسنہٕ  کران  تہٕ  ٹھٹھہٕ  کران،  حالانکہ  یِم  لوٗکھ  خدایس  کھوٗژ  ۍتہٕ  شِرکہٕ  نِشہِ  پتھ  روٗدۍ  تِم  آسن  قیامت  کہِ  دۅہہ  تِمن  پیٚٹھہٕ  کنہِ  سیٹھاہ  تھٔدین  مرتبن  اندر  اعلیٰ  علینس  اندر۔  اِنسانس  پزِ  نہٕ  مال  و  دولت  سٍتۍ  مغروٗر  سپدُن  کیازِ،  اللہ  تعالیٰ  چُھ  رزق  عطا  کران  یِمن  یژھان  چُھ  حِساب  روٚستُے۔  امیُک  دارومدار  چُھ  قسمتس  پیٚٹھ۔  امیُک  دارومدار  چُھنہٕ  کمالس  تہٕ  مقبولیتس  پیٚٹھ۔  یعنی  یہِ  چُھنہٕ  ضروٗری  یُس  مال  ودولتس  اندر  بوٚڈ  آسہِ  سُے  چُھ  اللہ  تعالیٰ  ہس  نِشہِ  مقبول  تہٕ  مُقربے۔  بٔڈ  کتھ  چھےٚ  خدایس  نِشہِ  مقبول  آسُن  تتھ  چُھنہٕ  مالس  سٍتۍ  تعلق  کینہہ،  تہٕ  سُہ  چُھ  کُنہِ  وقتہٕ  فقیرس  مالدار  بناوان  تہٕ  کُنہِ  وقتہٕ  مالدارس  فقیر  تہٕ  محتاج  بناوان۔  چنانچہِ  یِمے  فقیر  صُحابہٕ  صٲب  یِمن  یِم  کٲفر  مالدار  ٹھٹھہٕ  کران  ٲسۍ  بنٲوۍ  اللہ  تعالیٰ  ہن  بنی  قریظ  تہٕ  بنی  نصیر  کہ  مال  ودولتُک  بیٚیہِ  روم  تہٕ  فارس  کین  بجن  بجن  سلطنتن  ہٕںٛدۍ  مٲلِک۔"
  },
  {
    "verse_id": 213,
    "translation": "اکھ  زماناہ  اوس  سٲرِی  لوٗکھ  ٲسۍ  أکۍسٕے  دینس  پیٚٹھ۔  کیازِ  گۅڈنی  آے  دنیاہس  منٛز  حضرتِ  آدم  بیٚیہِ  تِہُند  بٲژ  حضرتِ  حوا۔  یِمن  یِم  اولاد  زاے  تِمن  ٲسۍ  حضرتِ  آدم  علیہ  السلام  دینِ  حقٕچ  تعلیم  دِوان،  تِم  ٲسۍ  تمہِ  تعلیمہِ  موجوب  عمل  کران۔  أکِس  مُدتس  تانۍ  روٗد  یہِ  سِلسلہٕ  یِتھے  پٲٹھۍ  پکان  توپتہٕ  پیٚیو  طبیعتن  منٛز  اِختلاف  تمہِ  سٍتۍ  پیٚو  اغراضن  منٛز  تہِ  اختلاف  توپتہٕ  پیٚو  وکینہہ  کالاہ  گٔژِھتھ  عملن  تہٕ  اعتقادن  منٛز  اختلاف،  سُہ  اِختلاف  دوٗر  کرنہٕ  خٲطرٕ  سوٗز  اللہ  تعالیٰ  ہن  تِمن  کُن  پیغمبر  بشارت  دِوُن  پٔزۍ  کتھ  مانہٕ  وٕنین  بیم  کروُن  پٔزِس  اِنکار  کروٕنین،  بیٚیہِ  سوز  تٔمۍ  تِمن  سٍتۍ  پننہِ  کتابہٕ  یِمن  منٛز  پوٚز  اوس  یُتھ  سُہ  تِمن  کتابن  تہٕ  پیغمبرن  ہٕندِ  ذریعہ  فٲصلہٕ  کرِ  تِمن  معاملن  ہٕںدۍ  یِمن  منٛز  یِمن  لوٗکن  اِختلاف  اوس،  اِختلاف  پیٚوونہٕ  تتھ  اندر  مگر  تِموٕے  یِمن  سۅ  کتاب  دِنہٕ  ٲس  آمٕژ،  نٔنۍ  تہٕ  واضح  احکام  تِمن  نِشہِ  واتنہٕ  پتہٕ،  پانہٕ  وٲنۍ  اکھ  أکِس  پیٚٹھ  سرکشی  کرنٕکہ  سببہٕ،  پس  کوٚر  ہِدایت  اللہ  تعالیٰ  ہن  باایمانن،  پزِ  کتھہِ  کِنۍ  یتھ  منٛز  تِمن  اِختلاف  اوس  پننہِ  حِکمت  سٍتۍ،  اللہ  تعالیٰ  چُھ  وتھ  ہاوان  یِمن  یژھان  چُھ  سیٚزِ  وتہِ  کُن۔"
  },
  {
    "verse_id": 214,
    "translation": "اے  مسلمانو  کیاتۅہیہِ  چُھوٕہ  گُمانہٕ  توٚہۍ  کیاہ  أژِو  جنتس  محنت  ورٲے  حالانکہ  وٕنہِ  وٲتۍنہٕ  تۅہیہِ  تِتھۍ  تکلیف  یِتھۍ  تکلیف  برونٹھمین  مسلمانن  وٲتمٕتۍ  چھِ،  رٔٹۍ  تنگی  تہٕ  فقرن  بیماریو  تہٕ  سختی،  بلایو  تہٕ  مُصیبتو  سٍتۍ  آے  تِم  دٕنونہٕ  تہٕ  الراونہٕ،  یوٚت  پیٚٹھ  وٲژ  نوبت  کہ  تمہِ  وقتُک  پیغمبر  بیٚیہِ  یِم  تِمن  سٍتۍ  باایمان  ٲسۍ  سٲرِی  لٔگۍ  وننہِ،  کرسنا  واتہِ  مددِ  خدا  ییمیُک  اسہِ  وعدٕہ  چُھ  آمُت  کرنہٕ،  جواب  آکھ  دِنہٕ  خبردار  روٗزِو  یٲرِی  تہٕ  مددِ  خدا  چُھ  نزدیک  واتہٕ  وُن۔"
  },
  {
    "verse_id": 215,
    "translation": "پرٕ  ژھان  چھِ  تۅہیہِ  یا  رسول  اللہ  باایمان  خرٕچ  کیاہ  کرو  کوٗتاہ  کرو؟کس  پیٚٹھ  کرو؟  فرمٲوِیوکھ  توٚہۍ  یہِ  کینژھاہ  توٚہۍ  خرٕچ  کٔرِو  مالہٕ  أندرٕہ  کم  یا  زیادٕہ،  پس  گژِھہ  گۅڈٕہ  دیُن  مٲلِس  ماجہِ  ییٚلہِ  تِم  محتاج  آسن،  بیٚیہِ  ٲشناون  بیٚیہِ  یتیمن  یِمن  نہٕ  مول  آسہِ  بیٚیہِ  مِسکینن  بیٚیہِ  مُسافرن،  توپتہٕ  یۅسہٕ  نیکیاہ  کٔرِو  توٚہۍ  پس  بیشک  اللہ  تعالیٰ  ہس  چھےٚ  تٔمِچ  پوٗرٕہ  خبر۔"
  },
  {
    "verse_id": 216,
    "translation": "اے  مُسلمانو  فرض  آو  کرنہٕ  تۅہیہِ  پیٚٹھ  جہاد  ہمیشہ  خٲطرٕ۔  اگرچہ  سُہ  چُھو  تۅہیہِ  ناپسندٕے  مگر  تۅہیہِ  چَھنہٕ  چیزن  ہٕںٛزن  حقیقتن  پیٚٹھ  نظر،  بسااوقات  بنہِ  تۅہیہِ  یُس  چیز  تۅہیہِ  ناپسند  آسہِ  سُہ  آسہِ  تُہٕندِ  خٲطرٕ  رُت  تہٕ  بہتر،  کُنہِ  وقتہٕ  بنہِ  تۅہیہِ  آسہِ  کانہہ  چیز  پسند  سُہ  آسہِ  تُہٕندِ  خٲطرٕ  یچھ  خراب  تہٕ  مُضر۔  اللہ  تعالیٰ  ہٕے  چُھ  سورُے  زانان  توٚہۍ  چھِو  نہٕ  زانان۔  جہاد  کرنس  اندر  اگر  چہ  تۅہیہِ  ٲسِتن  ناپسندٕے،  چُھ  پرتھ  حالس  اندر  فٲیدے  فٲیدٕہ۔  مالِ  غنیمت  یا  شہادت  تہِ  بٔڈ  مزوٗرۍ۔  جہاد  نہ  کرنس  اندر  اگرچہ  تۅہیہِ  ٲسِتن  پسندٕے  چھِ  بجہ  خرٲبیہ،  اکھ  ذلت  تہٕ  فقر  بیٚیہِ  ثواب  نِشہِ  محروٗمی۔  جہادس  اندر  چھےٚ  کلمہ  اِسلامٕچ  بلندی۔  مسلمانن  ہُند  عزت  تہٕ  سطوت۔  لہٰذا  ٲسِو  خداے  سٕندِس  حُکمس  تعمیل  کرنس  اندر  جلدی  کران۔  نبی  کریمؐن  سوٗز  اکھ  لۅکُٹ  لشکراہ  جہاد  کرنہٕ  خٲطرٕ۔  تمیُک  امیرِلشکر  کوٚرُکھ  حضرتِ  عبداللہ  بِن  جحش  پنُن  پۅپھتُر  برادر،  تِمو  کوٚر  مُشرِکن  سٍتۍ  جہاد  یتھ  منٛز  مور  تِمو  عمر  بِن  عبداللہ  حضرمی  اکھ  کٲفراہ۔  ماہِ  جمادی  الثانی  کہ  پٔتمہِ  دۅہہ  یتھ  منٛز  احتمال  اوس  ماہِ  رجب  کہ  غرہ  آسنُک۔  اتھ  پیٚٹھ  کوٚر  کٲفرو  اعتراض  کہ  مسلمان  چھِ  تعظیم  کین  ریٚتن  منٛز  تہِ  جہاد  جٲرِی  تھاوان۔  مسلمانن  سپُد  تردُد  پٲدٕہ  تِمو  پرُژھ  نبی  کریمؐن  یہِ  مسلہٕ۔  اتی  سپُدیہِ  آیہِ  کریمہ  نٲزِل۔"
  },
  {
    "verse_id": 217,
    "translation": "پرژھان  چھِ  تۅہیہِ  باایمان  تعظیم  کِس  ریٚتس  اندر  جنگ  کرنس  متعلق،  توٚہۍ  فرمٲوِیوکھ  واقعی  تعظیم  کِس  ریٚتس  اندر  جنگ  کرُن  چُھ  بوٚڈ  گناہ  ییٚلہِ  قصداً  زٲنِتھ  کٔرِتھ  واقع  سپدِ،  مگر  لوٗکھ  خداے  سٕنٛزِ  وتہِ  نِشہِ  یعنے  دینِ  اِسلام  نِشہِ  پتھ  رٹٕنۍ،  خداے  سٕندِس  کُن  آسنس  اِنکار  کرُن  مسجدِ  حرامس  منٛز  کُفر  تہٕ  شِرک  جٲرِی  تھاوُن،  تتہِ  پۅتٕلۍ  تھٲوِتھ  تِمن  ہٕںٛز  پرستِش  کرٕنۍ  بیٚیہِ  تتِکۍ  لوٗکھ  جلا  وطن  کرٕنۍ  تمہِ  شہرٕ  منٛزٕہ  کڈٕنۍ،  یہِ  چُھ  زیادٕہ  بوٚڈ  گناہ  خدایس  نِشہِ،  زیادٕہ  بوٚڈ  گناہ  گوو  دینِ  حقس  اندر  باایمانن  ہٕندین  دِلن  اندر  شُبہٕ  ترٲوِتھ  تِم  امہ  دین  نِشہِ  پھِرٕنۍ  بیٚیہِ  تِمن  پیٚٹھ  ظلم  وتشدد  کرُن،  بیٚیہِ  کُنِس  خدایس  شریک  ٹھہراوُن۔  یہِ  چُھ  زیادٕہ  مُشکل  کانہہ  شخص  مارنہٕ  کھۅتہٕ  تعظیم  کین  ریٚتن  اندر،  بیٚیہِ  چُھ  امہِ  کھۅتہٕ  مُشکل  یِم  مُشرِک  چھِ  ہمیشہ  تۅہیہِ  سٍتۍ  جنگ  کرنُک  ارادٕہ  تھاوان  پننہِ  گُمانہٕ  توٚتانۍ  یوٚتانۍ  تۅہیہِ  واپس  پھِرنو  دینِ  اِسلام  نِشہِ  یُس  دین  تۅہیہِ  اِختیار کوٚرمُت  چُھو  کُفرس  کُن  ہرگاہ  یِمن  پِلہِ  ہا۔  وۅنۍ  ییٚلہِ  یِہٕںدۍ  اِرادٕہ  امہِ  قسمٕکۍ  چھِ  لہٰذا  چُھو  تۅہیہِ  لٲزِم  سارنٕے  ریٚتن  اندر  یِمن  سٍتۍ  جہادٕہ  خٲطرٕ  تیار  روزُن۔  تعظیمُک  ریٚتھ  آسنُک  نہٕ  کانہہ  پراواہ  کرُن۔  اتہِ  گژِھہ  وارٕہ  تِہُند  خیال  کرُن،  یُس  اکھاہ  تۅہیہِ  أندرٕہ  کٲفرن  ہٕںٛزِ  کوشِشہِ  سٍتۍامہِ  پننہِ  دین  دینِ  اِسلام  نِشہِ  پھیرِ  تمہِ  منٛزٕہ  نیرِ  یعنی  مُرتد  سپدِ،  اَلعَیَاذُ  بِاللہ،  توپتہٕ  مرِ  کُفرٕسٕے  پیٚٹھ،  پس  تِم  لوٗکھ  یِم  چھِ  تِہٕںٛزٕہ  سارے  عملہٕ  گژھن  ضایع  دنیا و ٲخرتس  اندر،  یِمے  آسن  نارس  منٛز  واتن  والیو  اندر  یتھ  نارس  اندر  تِم  ہمیشہ  روزن  دزان،  ہاں  ہرگاہ  کانہہ  مُرتد  سپدِتھ  دوبارٕہ  مسلمان  سپدِ  تسُند  اِسلام  چُھ  قبول،  تسٕنٛزٕہ  رٕژٕ  عملہٕ  تہٕ  یِن  دوبارٕہ  اِسلام  أنِتھ  قبول  کرنہٕ۔"
  },
  {
    "verse_id": 218,
    "translation": "بیشک  یِمو  لوٗکو  ایمان  بخدا  اوٚن  بیٚیہِ  یِمو  ہِجرت  کٔر  بیٚیہِ  یِمو  جہاد  خداے  سٕںٛزِ  وتہِ  اندر  کوٚر،  تِم  لوٗکھ  چھِ  امیدوار  پروردِگارٕہ  سٕندِس  رحمتس،  اللہ  تعالیٰ  تہِ  چُھ  تِہٕندِ  حقہٕ  مغفرت  کروُن  رحم  کروُن۔  یِمو  صُحابہٕ  صٲبو  اتھ  مذکورہ  جہادس  اندر  شمولیت  کٔرمٕژ  ٲس  تِمن  اوس  تردُد  کہ  خبر  چھا  اسہِ  ما  آسہِ  گناہ  کھوٚتمُت  تعظیم  کِس  ریٚتس  اندر  جہاد  کرنہٕ  سٍتۍ۔  سُہ  تردُد  کوٚرُکھ  اللہ  تعالیٰ  ہن  ییٚمہِ  آیہِ  کریمہ  سٍتۍ  دوٗر۔"
  },
  {
    "verse_id": 219,
    "translation": "  پرژھان  چھِ  تۅہیہِ  یارسول  اللہؐ  باایمان  شرابس  تہٕ  زارس  متعلق،  توٚہۍ  فرمٲوِیوکھ  یِمن  منز  چُھ  بوٚڈ  گناہ  اگرچہ  نفع  تہِ  چُھ  کینہہ  یِمن  منٛز  لوٗکن  ہٕندِ  خٲطرٕ،  مگر  گناہ  یِہٕندِی  چھِ  زیادٕہ  یِمن  ہٕندِ  نفع  کھۅتہٕ۔  یہِ  چُھ  گۅڈنیُک  آیہِ  کریمہ  یُس  شرابس  تہٕ  زارس  متعلق  نٲزِل  کرنہٕ  آو،  یتھ  منٛز  بیان  کرنہٕ  آو  کہ  یِمو  دۅیو  چیزو  یعنے  شراب  تہٕ  زارٕ  سٍتۍ  چُھ  شخص  واریہن  گناہن  منٛز  گرفتار  سپدان۔  کیازِ  شراب  چیٚنہٕ  سٍتۍ  چھنہٕ  عقل  ڈنجہِ  روزان،  یۅسہٕ  عقل  اِنسانس  گناہ  کرنہٕ  نِشہِ  پتھ  چھےٚ  رٹان۔  ییٚلہِ  عقلہِ  اندت  فتور  یِوان  چُھ  انسان  چُھ  گناہن  تہٕ  نافرمٲنین  منٛز  دروو  دوان۔  عقل  چھِ  ونان  تتھ  رزِ  ییٚمہِ  سٍتۍ  چاروٲے  سٕںٛزن  زنگن  گںڈ  ﴿ڈنگ﴾  کرنہٕ  چُھ  یِوان  ادٕہ  چُھنہٕ  سُہ  مٲلکس  نِشہِ  ژٔلِتھ  ہیٚکان۔  یتھ  ڈنگ  ونان  چھِ۔  یِتھے  پٲٹھۍ  چھےٚ  عقل  انسانس  گناہو  تہٕ  نافرمٲنیو  نِشہِ  پتھ  رٹان،  زارٕ  سٍتۍ  چُھ  مال  ودولتُک  حرص  تہٕ  طمع  پٲدٕہ  سپدان  ییٚمہِ  حرصہٕ  تہٕ  طمع  مۅکھہٕ  چُھ  شخس  تھپہٕ  دِوان  تہٕ  ژوٗرٕہ  کران۔  لوٗکن  ہٕندِس  حقس  پیٚٹھ  ناجٲیز  پٲٹھۍ  قبضہٕ  کران۔  امی  طریقہٕ  چُھ  سُہ  واریہن  گناہن  گرفتار  سپدان۔  یِمن  دۅن  چیزن  شرابُک  تہٕ  زارُک  نفع  تہٕ  فٲیدٕہ  چُھ  عارضی  لذتاہ  حٲصل  سپدُن  کم  کینہہ  وقتس  تانۍ۔  بیٚیہِ  مال  حٲصل  سپدُن  زار  گِندِتھ۔  سُہ  تہِ  چُھ  عارضی  پٲٹھۍ  زانان۔  کیازِ  سُہ  چُھ  بے  برکت  جلدی  ختم  گژھان۔  لہذا  چُھنہِ  یِمن  دۅشوٕنۍ  چیزن  ہُند  نفع  تہٕ  فٲیدٕہ  یِمن  ہٕندِس  نقصانس  تہٕ  ضررس  مُقٲبِل  کِہِنۍ۔  لہذا  یوٗت  یِمن  منٛز  نقصان  چُھ  تیوت  چُھنہٕ  نفع  تہٕ  فٲیدٕہ۔  نفع  یِمن  دۅن  چیزن  ہُند  چُھ  عارضی  تہٕ  وقتی،  ذٲتی  تہٕ  انفرٲدی  مگر  ضریر  یِمن  دۅن  ہُند  چُھ  دایمی  متعدی  تہٕ  عام۔  بعض  صحابہٕ  صٲبو  تروو  شراب  چوٚن  تہٕ  زار  گِندُن  فوراً  امی  آیہِ  کریمہ  کہ  نٲزِل  سپدنہٕ  سٍتۍمگر  بعض  روٗدۍ  امہِ  کیو  مضراتو  نِشہِ  بچنہٕ  خٲطرٕ  احتیٲطی  تدابیر  اِختیار  کٔرِتھ  بدستور  استعمال  کران۔  پتہٕ  ییٚلہِ  بیاکھ  آیہِ  کریم  یُس  سورہ  مایدس  منٛز  چُھ  نٲزِل۔  یکدم  روٗدۍ  سٲرِی  صُحابہٕ  صٲب  شراب  چیٚنہٕ  نِشہِ  تہٕ  زار  گِندنہٕ  نِشہِ  پتھ۔  اللہ  تعالیٰ  چُھ  فرماوان،۔۔۔۔ اے  باایمانو  شراب  چوٚن  زار  گِندُن  پۅتلین  پرستِش  کرٕنۍ  تہٕ  تیرو  سٍتۍ  ماز  تقسیم  کرُن  یِم  ژۅشوے  چیز  چھِ  مُردار  نجس  تہٕ  ناپاک۔  یِمو  چیزو  نِشہِ  روزِو  پتھ،  شیطان  چُھو  نا  مگر  یژھان  تۅہیہِ  منٛز  عداوت  تہٕ  دُشمنی  تراوٕنۍ  شراب  چیٚنہٕ  سٍتۍ  تہٕ  زار  گِندناونہٕ  سٍتۍ۔  بیٚیہِ  چُھ  شیطان  سُند  غرض  یِمو  دۅیو  چیزو  سٍتۍ  توٚہۍ  پتھ  رٹٕنۍ  خداے  سٕندِ  یادٕہ  نِشہِ  خصوصاً  نماز  پرنہٕ  ںِشہِ،  کیازِ  شراب  چیٚتھ  چُھ  شخص  بیہوش  تہٕ  مست  سپدان۔  اتھ  حالس  منٛز  کِتھہٕ  پٲٹھۍ  ہیٚکہِ  خداے  سُند  یاد  کٔرِتھ  یا  نماز  پٔرِتھ۔  زار  گِندِتھ  چُھ  زینہٕ  وُن  شخص  خوش  سپدان،  اتھ  خوشی  منٛز  چُھنہٕ  تس  خدا  ژیٚتس  پیٚوان۔  یُس  شخص  ہاران  چُھ  سُہ  چُھ  غمگین  تہٕ  آزردٕہ  سپدان۔  تمہِ  علاوٕہ  چُھ  سُہ  تتھ  فِکرِ  آسان  کہ  بییِس  بازس  منٛز  کتھہٕ  پٲٹھۍ  زینہٕ  بہٕ۔  امہِ  فِکرِ  سببہٕ  چھَنہٕ  تس  خداے  سٕںٛز  یاد  کرنس  کُن  یا  نماز  پرنس  کُن  اتھ  وتھٕے  یِوان۔  شیطان  سٕںٛز  چھےٚ  کٲم  بنان۔  اصٕل  مقصود  اوس  یتھ  آیہِ  کریمس  منٛز  شراب  تہٕ  زار  حرام  آسُن  بیان  کرُن  مگر  سٍتۍ  آے  بیان  کرنہٕ  زٕ  چیز۔  ازلام  تہٕ  انصاب۔  ازلام  چُھ  زارٕ  کیو  قسمو  أندرٕہ  اکھ  قسٕم۔  یِتھہٕ  پٲٹھۍ  کہ  پانژھ  شےٚ  زٔنۍ  ٲسۍ  سٔمِتھ  چندٕہ  کٔرِتھ  موٚلۍ  ہیٚوان  ووںٹھاہ  یا  کانہہ  جانوراہ  توپتہٕ  ٲسۍ  تس  کھش  کران  تہٕ  ماران  توپتہٕ  ٲسۍ  نہٕ  رقمہٕ  موجوب  تسٕندِس  مازس  تقسیم  کران  ییٚمۍ  یوٗت  کوٚڈمُت  آسِہا  تس  دِہن  تیوت  حصہٕ،  نہ  بلکہ  ٲسۍ  کینہہ  تیر  انان  یِمن  تیرن  علامات  تہٕ  نِشانہٕ  ٲسۍ  آسان  تھاونہٕ  آمٕتۍ  تِمے  تیر  ٲسۍ  أکِس  تھیلس  منٛز  تراوان  توپتہٕ  تھیلہٕ  منٛزٕہ  اکھ  تیراہ  کڈان۔  تمی  موجوب  أکِس  زٔنِس  ماز  دِوان  امہِ  سٍتۍ  اوس  أکِس  کم  تہٕ  أکِس  زیادٕہ  واتان۔  انصاب  گٔیہِ  بُت  پرستی،  امہِ  اندر  چُھ  مطلب  شراب  چیٚنٕچ  تہٕ  زار  گِندنٕچ  پوٗرٕہ  مذمت  کرٕنۍیا  فرمٲوِیوکھ  شراب  چوٚن  تہٕ  زار  گِندُن  چُھ  اتھ  سزاوار  کہ  یِم  گژھن  بت  پرستی  سٍتۍ  ذکر  کرنہِ  یِن  کیازِ  یِم  زٕ  چیز  چھِ  خداے  سٕںدِ  یادٕ  نِشہِ  خصوصاًنمازِ  نِشہِ  ﴿یۅسہٕ  نماز  اِسلام  کیو  تہٕ  ایمان  کیو  شعایرو  تہٕ  نِشانو  أندرٕہ  بوٚڈ  نشانہٕ  چُھ﴾  پتھ  رٹان  ییٚلہِ  امہِ  موجوب  ایمان  نِش  شخص  دورِ  پیٚیو  دوٚیمہِ  طرفہٕ  چُھ  أمِس  کُفرس  تہٕ  بُت  پرستی  سٍتۍ  واٹھ  لگان۔  امی  مُناسبت  آو  شراب  چیٚنس،  زار  گِندنس  تہٕ  بُت  پرستی  منع  کرنہٕ۔  وارٕہ  گژِھہ  عقلہِ  والین  ہُند  غور  کرُن  کہ  کوٗتاہ  یچھ  چُھ  شراب  چوٚن  تہٕ  زار  گِندُن۔  اِسلامس  اندر  چُھ  شرابُک  ناو  اُم  لخبایث  بیٚیہِ  راس  الاثام  یعنے  سارنٕے  کامین  ہٕںٛز  موج  تہٕ  سارنٕے  گناہن  ہُند  منبع  تہٕ  اصل  چُھ  شراب  چوٚن،"
  },
  {
    "verse_id": 220,
    "translation": "بیٚیہِ  چھِ  یِم  تۅہیہِ  پرژھان  کیاہ  کرن  خرٕچ  کوٗتاہ  کرن  خرٕچ،  توٚہۍ  فرمٲوِیوکھ  یہِ  پننیو  تہٕ  پننہِ  عیال  کیو  ذٲتی  اخراجاتو  نِشہِ  بچان  آسیو،  کیاہ  چُھ  اللہ  تعالیٰ  واضح  کران  تہٕ  ننراوان  تُہٕندِ  خٲطرٕ  پنٕنۍ  احکام  یُتھ  تۅہیہِ  وارٕہ  فِکرِ  تران  آسیو  دنیا  وٲخرت  کین  معاملاتن  اندر،  بیٚیہِ  چُھو  یِم  پرژھان  تۅہیہِ  یتیمن  متعلق،  توٚہۍ  فرمٲوِیوکھ  پرتھ  کٲماہ  تُہٕںٛز  سمبالٕنۍ  تہٕ  درُست  کرٕنۍ  چھےٚ  بہترہرگاہ  توٚہۍ  تِم  پانس  سٍتۍ  کھیٚنس  چیٚنس  اندر  تِجارتس  اندر  مِلنٲوِیوکھ  کانہہ  حرٕج  چُھنہٕ،  پنٕنۍ  چھِو  بٲے،  مگر  اللہ  تعالیٰ  چُھ  زانان  تۅہیہِ  أندرٕہ  بدنیت  کُس  چُھ،  نیک  نیت  تہٕ  کٲم  سمبالہٕ  وُن  کُس  چُھ،  ہرگاہ  اللہ  تعالیٰ  یژِھہ  ہا  سخت  تہٕ  دُشوار  احکام  نٲزِل  کٔرِتھ  کرِ  ہو  مشقتس  گرفتار  مگر  تٔمۍ  یوٚژھ  نہٕ  تہِ،  پٔزۍ  پٲٹھۍ  اللہ  تعالیٰ  چُھ  زبردست  حِکمت  وول۔  صُحابہٕ  صٲبو  أندرٕہ  اکھ  صٲحِباہ  یِمن  ناو  اوس  مرثد  بِن  ابی  مرثد۔  تِمن  ٲس  خواہش  مُشرِک  زنانہِ  سٍتۍ  نکاح  کرنٕچ  برونٹھہٕ  پیٚٹھے۔  تتھ  متعلق  آیوو  سُہ  صاحب  اِجازت  ہیٚنہِ  نبی  کریمسؐ۔  اللہ  تعالیٰ  ہن  کوٚر  نٲزِل  یہِ  آیہِ  کریمہ۔"
  },
  {
    "verse_id": 221,
    "translation": "اے  باایمانو  نکاح  مہ  کٔرِو  مُشرِک  زنانن  سٍتۍ  یوٚتانۍ  نہٕ  تِمہٕ  ایمان  انن،  پٔزۍ  پٲٹھۍ  مسلمان  باایمان  کنیزے  چھےٚ  بہتر  مُشرِک  آزاد  زنانہِ  ہٕندِ  کھۅتہٕ  اگر  چہ  سۅ  ٲسِتن  حُسن  وجمال  کہ  لحاظہ  تۅہیہِ  پسندٕے،  مسلمان  باایمان  زنانن  مہ  کٔرِو  نکاح  مُشرِک  مردن  سٍتۍ  یوٚتانۍ  نہٕ  تِم  تہِ  ایمان  انن،  پٔزۍ  پٲٹھۍ  باایمان  غلامٕے  چھُو  بہتر  مُشرِک  آزاد  مردٕہ  سٕندِ  کھۅتہٕ  اگر  چہ  سُہ  ٲسِتن  بیٚیہِ  کُنہِ  اعتبارٕہ  پسندٕے،  کیازِ  یِم  مُشرِک  چھِ  ناد  دِوان  نارس  کُن،  اللہ  تعالیٰ  چُھو  ناد  دِوان  بواسطہ  حضراتِ  انبیا  علیہم  السلام  جنتس  تہٕ  مغفرتس  کُن  پننہِ  حُکم  سٍتۍ،  بیٚیہِ  چُھ  اللہ  تعالیٰ  پنٕنۍ  احکام  ننرٲوِتھ  بیان  کران  لوٗکن  یُتھ  تم  نصیحت  حٲصِل  کرن۔"
  },
  {
    "verse_id": 222,
    "translation": "بییہِ  چھِ  پرژھان  لوٗکھ  تۅہیہِ  حیضس  متعلق  ییٚلہِ  زنانن  سُہ  وقت  یِوان  آسہِ  تِتھِس  حالتس  منٛز  چھا  تِمن  نزدیک  گژُھن  جٲیِز  کِنہٕ  نہ،  توٚہۍ  فرمٲوِیوکھ  سۅ  چھےٚ  ناپٲکی،  پس  ٲسِو  الگ  روزان  زنانن  نِشہِ  حیض  کِس  حالتس  اندر،  نزدیک  مہ  ٲسِو  سپدان  نفسٕچ  خواہش  پوٗرٕہ  کرنہٕ  خٲطرٕ  توٚتانۍ  یوٚتانۍ  نہٕ  تِم  پاک  آسن  سپدان  بلکہ  گژِھنہٕ  مردٕہ  سُند  حیض  کین  دۅہن  اندر  توٗنہِ  پیٹھہٕ  کوٚٹھۍ  آنچن  تانۍ  نہ  اتھہٕ  لاگُن  نہ  نظر  دِنۍ  ہرگاہ  کٲنسہِ  شخصن  حیض  کین  دۅہن  أندرے  نزدیکی  کٔرِتھ  نفسٕچ  خواہش  پوٗرٕہ  کٔر  تس  پزِ  توبہٕ  کرُن  استغفار  پرُن  کیازِ  یہِ  سپُد  سخت  گناہس  گرفتار۔  امہِ  علاوٕہ  چُھ  أمِس  مردس  جُرمانہٕ  تہِ  دیُن  سُہ  گوو  کینہہ  رقم  خٲرات  کرُن،  ییٚلہِ  تِم  پاک  آسن  سپدان۔  پس  ٲسِو  تِمن  نزدیک  یِوان  نفسٕچ  خواہش  پوٗرٕہ  کرنہٕ  خٲطرٕ  مگر  تمی  جایہِ  کِنۍ  ییٚمہِ  جایہِ  کِنۍ  یِنُک  تجویز  اللہ  تعالیٰ  ہن  کوٚرُو،  سۅ  گٔیہِ  سۅے  جاے  ییٚمہِ  نِشہِ  دوٗر  روزنُک  حُکم  کوٚرنو  حیض  کین  دۅہن  اندر،  سۅ  گٔیہِ  برونٹھمہِ  طرفٕچ  جاے۔  امہِ  جایہِ  نِشہِ  گژِھہ  نہٕ  زانہہ  تہِ  ڈلُن  بییِس  جایہِ  کُن  تہِ  چُھ  حرام  تہٕ  ناجٲیِز  ہمیشہ  یِتھہٕ  پٲٹھۍ  حیض  کین  دۅہن  اندر  برونٹھمہِ  طرفٕچ  جاے  استعمال  کرٕنۍ  حرام  تہٕ  ناجٲیِز  چُھ۔  کیازِ  یِمن  دۅہن  چھےٚ  سۅ  جاے  آسان  ملوث  تہٕ  ناپاک  حیضُک  خون  جٲرِی  آسنہٕ  مۅکھہٕ۔  پتہٕ  چھےٚ  سۅ  جاے  حیضٕکۍ  دۅہ  ختم  گٔژِھتھ  پاک  سپدان۔  مگر  بیاکھ  وتھ  پٔتمہِ  طرفٕچ  یۅسہٕ  چھےٚ  سۅ  چھےٚ  ہمیشہ  آسان  ناپاکھٕے۔  مردن  ہٕںٛز  تہِ  زنانن  ہٕںٛز  تہِ  لہٰذا  گژِھہ  ہمیشہ  تمہِ  جایہِ  نِشہِ  دوٗر  روزُن۔  بیٚیہِ  چُھ  حیض  کِس  حالتس  اندر  نفسٕچ  خواہش  پوٗرٕہ  کرنہٕ  خٲطرٕ  زنانہِ  نِشہِ  گژھنس  منٛز  یہِ  خطرٕ  مردس  چُھ  سترچہ  جایہِ  تمہِ  سٍتۍ  ورم  کھسان  تہٕ  نار  گںڈان۔  زنانہِ  چُھ  بچہٕ  دانہِ  اندر  تیُتھ  قصور  پٲدٕہ  سپدان  ییٚمہِ  سٍتۍ  سۅ  ہانٹھ  تہٕ  بے  اولاد  چھےٚ  سپدان،  بیشک  اللہ  تعالیٰ  ہس  چھِ  ٹٲٹھۍ  توبہٕ  کروٕنۍ  بندٕہ،  بیٚیہِ  چھِس  ٹٲٹھۍ  صاف  وپاک  روزن  وٲلۍ  بندٕہ۔  یہود  ٲسۍ  ونان  ییٚلہِ  زنانہِ  نِشہِ  مرد  ییہِ  برونٹھمٕے  جاے  استعمال  کرنہٕ  خٲطرٕ  مگر  پُشتہٕ  کہ  طرفہٕ  تیٚلہِ  چُھ  اولاد  یعنے  شُر  دولہٕ  أچھ  کٔرِتھ  زیٚوان۔  اللہ  تعالیٰ  چُھ  فرماوان  یہودن  ہُند  یہِ  خیال  چُھ  بالکل  غلط۔"
  },
  {
    "verse_id": 223,
    "translation": "زنانہِ  تُہٕںٛزٕہ  چھےٚ  زراعت  تُہُند،  پس  یِیو  پننِس  زراعتس  یپٲرۍ  خوش  کریوٕ  مگر  جاے  گژِھہ  آسٕنۍ  سۅے  یتھ  منٛز  بیول  ترٲوِتھ  کُل  کھسہِ۔  ادٕہ  سۅ  جاے  یِتھہٕ  پٲٹھۍ  استعمال  ہیٚکِو  کٔرِتھ  تِتھہٕ  پٲٹھۍ۔  ذتِن  کٔرتو۔  پشتہٕ  کِنۍ  کٔرتو،  لرِ  روٗزِتھ  کٔر  تو،  بِہِتھ  کٔرتو،  وۅتھ  وٕنہٕ  کٔرِتو  تمیُک  چُھو  تۅہیہِ  اختیارمگر  جاے  گژِھہ  آسٕنۍ  سۅے  یۅسہ  امہِ  خٲطرٕ  مخصوص  چھےٚ،  سۅ  گٔیہِ  برونٹھہِ  طرفٕچ  جاے،  بروںٹھ  کُن  سوٗز  و  پننہِ  طرفہٕ  کانہہ  رٕژ  عملاہ  یعنی  زنانن  نِشہِ  نزدیک  سپدنہٕ  أندرٕہ  ٲسِو  نیت  تھاوان  اولاد  حٲصِل  کرنٕچ  محض  نہٕ  نفسٕچ  خواہش  پوٗرٕہ  کرنہٕ  خٲطرٕبلکہ  ٲسِو  امیدوار  روزان  کہ  دیو  اللہ  تعالیٰ  وُنۍ  کین  کی  وقتہٕ  اسہِ  اولاد  عطا  کرِ۔  کیازِ  اولادِ  صالح  تہِ  چھُ  رٕژ  عمل۔  باقیات  الصالحات  أندرٕہ  اکھ  چیز،  بیٚیہِ  کھوٗژِو  اللہ  تعالیٰ  ہس  تِہٕںدین  حُکمن  مُخالفت  کرنہٕ  نِشہِ،  بیٚیہِ  تھٲوِ  ویقین  بیشک  چھِو  توٚہۍ  خدایس  برونٹھ  کُن  واتہٕ  وٕنۍ  تس  سٍتۍ  مُلاقات  کروٕنۍسارنٕے  عملن  ہُند  حساب  دِنہٕ  خٲطرٕ،  بیٚیہِ  دِیو  بشارت  خدایس  کھوژٕ  وٕنین  باایمانن  جنتِچ  تہٕ  دیدارٕچ۔"
  },
  {
    "verse_id": 224,
    "translation": "اے  باایمانو  کٔرِو  خداے  سُند  نامِ  پاک  ٹھوٚر  پننین  قسمن  منٛز  رٕژٕ  کامہِ  کرنہٕ  نِشہِ  یعنی  خداے  سُند  قسم  مہ  ٲسِو  ہاوان،  نیکِیو  نِشہِ  پتھ  روزنہٕ  خٲطرٕ،  پرہیز  گٲرِی  نہ  کرنہٕ  خٲطرٕ۔  لوٗکن  منٛز  صلح  کرنہٕ  خٲطرٕ۔  مثلاً  کانہہ  ہاوِ  ہا  قسم  خداے  سُند  قسم  نماز  پرنس  پیٚٹھ  یا  کانہہ  رٕژ  کٲم  نہ  کرنس  پیٚٹھ۔  حُکم  چُھ  تٔمۍسُند  گژِھہ  سُہ  قسم  پھُٹراوُن  قسمٕچ  کفارت  دِنۍ،  سۅ  رٕژ  کٲم  گژِھہ  ضروٗر  کرٕنۍ،  اللہ  تعالیٰ  چُھ  سورُے  بوزٕ  وُن،  سورُے  زانہٕ  وُن۔"
  },
  {
    "verse_id": 225,
    "translation": "اللہ  تعالیٰ  رٹہِ  نہٕ  تۅہیہِ  لغو  تہٕ  بیہودٕہ  قسمن  پیٚٹھ،  لیکن  سُہ  رٹوٕ  تۅہیہِ  تِمن  قسمن  پیٚٹھ  یِمن  متعلق  دِل  سٍتۍ  اپُز  ونہٕ  نُک  قصٕد  کوٚرمُت  آسیو۔  اللہ  تعالیٰ  چُھ  مغفرت  کروُن  تِمن  یِم  اپزِ  نِشہِ  توبہٕ  کرن۔  اللہ  تعالیٰ  چُھ  تحمُل  تہٕ  ژیٚڈ  کروُن۔"
  },
  {
    "verse_id": 226,
    "translation": "تِمن  لوٗکن  ہٕںدِ  خٲطرٕ  چُھ  حُکم  یِمن  قسم  ہاون  زنانن  نزدیک  گژھنس  پیٚٹھ،  پیارُن  گژِھہ  تِہُند  ژۅن  ریٚتن،  پس  اگر  یِمن  ژۅن  ریٚتن  اندر  اندر  تِمو  مردو  قسم  پُھٹرٲوِتھ  زنانن  نِشہِ  نزدیکی  کٔر  اللہ  تعالیٰ  چُھ  رحم  کروُن  مغفرت  کروُن  تِہٕندِ  حقہٕ۔  تِمن  چُھنہٕ  کانہہ  باز  خواست۔"
  },
  {
    "verse_id": 227,
    "translation": "ہرگاہ  تِمو  امہِ  أندرٕہ  طلاق  کُے  قصٕد  کوٚر  اتھ  مُدعتس  اندر  رجوع  کوٚرُکھ  نہٕ  زنانن  نِشہِ  نزدیک  سپدنہٕ  سٍتۍ،  پس  چُھ  اللہ  تعالیٰ  سورُے  بوزٕ  وُن  تہٕ  سورُے  زانہٕ  وُن،  تیٚلہِ  گوو  یۅہے  طلاق  ادٕہ  پزِ  نہٕ  مردس  زنانہِ  نزدیک  گژُھن  نوٚونکاح  کرنہٕ  ورٲے۔  ایجابِ  قبول  تہٕ  فاتح  خیر  نوٚو  پرنہٕ  ورٲے۔"
  },
  {
    "verse_id": 228,
    "translation": "طلاق  دِنہٕ  آمژٕ  زنانہٕ  پیارٕ  نٲوِن  پننین  پانن،  نکاح  مہ  کٔرِن  ترٚین  عذرن  یعنی  حیضن  تانۍ،  تِمن  طلاق  واجنین  زنانن  چُھ  جٲیِز  کہ  تِمہٕ  کیاہ  کھٹن  تتھ  یہِ  اللہ  تعالیٰ  ہن  آسہِ  پٲدٕہ  کوٚرمُت  تِہٕندین  رحمن  بچہٕ  دانین  اندر  اولاد  یا  خون  حیض  کیازِ  عِدتُک  حساب  چُھ  تمی  موجوب  کرنہٕ  یِوان،  ہرگاہ  تِمن  پوٗرٕ  پژھ  چھےٚ  خداے  سٕںٛز  تہٕ  کٲمِل  یقین  چُھکھ  پٔتمہِ  دۅہُک۔  پٔتِم  دۅہ  گوو  قیامتُک  دۅہ،  یِمن  مطلقہ  زنانن  ہٕںٛدۍ  رٍنۍ  خاوند  چھ،  زیادٕہ  حقدار  یِمن  کُن  رجوع  کرنس  تہٕ  یِمن  بیٚیہِ  واپس  پننِس  نکاحس  منٛز  تھاونس  منٛز  اتھ  انتظارکِس  مُدتس  اندر  اندر  نو  ونِکاح  کرنہٕ  ورٲےہرگاہ  تِم  تتھ  اندر  نیک  نیتی  ہُند  اِرادٕہ  تھاوان  آسن۔  یہِ  حُکم  اِصلاح  آو  بیان  کرنہٕ  ییٚمہِ  خٲطرٕ  کہ،  زنانن  ہٕندۍ  تہِ  چھِ  تِتھِی  حق  مردن  پیٚٹھ  یِتھۍ  مردن  ہٕںدۍ  چھِ  زنانن  پیٚٹھ  یعنی  وٲجِب  آسنس  منٛز  چھِ  برابر۔  مردٕہ  سُند  حق  چُھ  زنانہِ  پیٚٹھ  فرماں بردٲری  کرٕنۍ،  مردٕہ  سُند  عزت  رچُھن،  تٔمۍ  سٕندِس  چیزس  تہٕ  مال  و  متاعس  رٲچھ  تہٕ  حفاظت  کرٕنۍ۔  بیٚیہِ  پننِس  پانس  رٲچھ  کرٕنۍ  وۅپر  مردن  سٍتۍ  تعلق  تھاونہٕ  نِشہِ ،  تِمن  سٍتۍ  کتھ  باتھ  کرنہٕ  نِشہِ۔  زنانن  ہُند  حق  چُھ  مردن  پیٚٹھ  تِمن  سٍتۍ  رُت  سلوک  کرُن،  تِہٕندۍ  اخراجات  پوٗرٕہ  کرٕنۍ۔  تِمہٕ  دینٕکۍ  احکام  ہیٚچھناوٕنۍ،  بیٚیہِ  چھ،  مردن  پننین  خاندارنین  پیٚٹھ  فضیلت  اللہ  تعالیٰ  چُھ  عزت  وول  تہٕ  حِکمت  وول،  تٔمِس  چُھ  اختیار  ییٚمِس  فضیلت  دِیہِ  تہٕ  تس۔"
  },
  {
    "verse_id": 229,
    "translation": "طلاق  یتھ  منٛز  رجعت  کرٕنۍ  جٲیز  چھےٚ  مردس  سُہ  چُھ  دۅن  لٹن  تانۍ،  تمہِ  پتہٕ  چُھنہٕ  بیٚیہِ  رجعت  کرنُک  حق  مردس  یعنی  دوٚیمہِ  طلاق  پتہٕ  بلکہ  چھےٚ  زٕ  صوٗرژٕ  تمہِ  پتہٕ  یا  رٹنس  پانس  نِش  باقٲعدٕہ  یا  تراونس  ییٚلہِ  توٚتانۍ  یوٚتانۍ  عِدت  وُبریس  پوٗرٕہ  حقوق  ادا  کٔرِتھ۔  عدت  وُبرت  ہرگاہ  توپتہٕ  مرد  یژِھہ  بیٚیہِ  أمِس  زنانہِ  سٍتۍ  نکاح  کرُن،  نوٚونکاح  کٔرِتھ  نوو  ایجاب  و  قبول  کٔرِتھ  سپدِ  سۅ  بیٚیہِ  أمۍسٕںٛز  زنانہٕ،  ہرگاہ  ترٚییِم  طلاق  تہِ  دیتنس  تیٚلہِ  گٔیہِ  یہِ  أمِس  مردس  نِشہِ  تِژھ  جُدا  تہٕ  الگ۔  ادٕہ  چُھنہٕ  أمِس  زنانہِ  أمِس  مردس  سٍتۍ  بیٚیہِ  نکاح  کرُن  توٚتانی  جٲیِز  یوٚتانۍ  نہٕ  سۅ  زنانہٕ  بییِس  مردس  سٍتۍ  گۅڈٕہ  نکاح  کرِ۔  چنانچہ  اللہ  تعالیٰ  فرماوان  برونٹھمِس  آیہِ  کریمس  منٛز  پانے،  جٲیِز  چُھونہٕ  تۅہیہِ  اے  مردو،  اینکہ  واپس  کیاہ  ہیٚیُو  توٚہۍ  تمہِ  مالہٕ  منٛزٕہ  کینہہ  یُس  مال  تۅہیہِ  یِمن  زنانن  دیُتمُت  آسیو،  مگر  ے  کھوٚژِن  یِم  بٲژ  زٕ  کہ  قٲیِم  ہیٚکن  نہٕ  تھٲوِتھ  یِم  پروردِگارٕہ  سٕندۍ  احکام  تہٕ  قانون  یعنی  تعلقاتِ  باہمیں  متعلق،  ہرگاہ  توٚہۍ  واقعی  طور  کھوٗژِو۔  یی  خداے  سٕندۍ  احکام  تہٕ  قانون  قٲیِم  تھاونہٕ  کیو  ذمہٕ  دارو  کہ  یِم  بٲژ  زٕ  ہیٚکن  تہٕ  قٲیِم  تھٲوِتھ  خداے  سٕندۍ  احکام  تہٕ  قانون،  پس  چُھنہٕ  کانہہ  حرٕج  تہٕ  گناہ  تِمن  پیٚٹھ،  یتھ  اندر  کہ  زنانہٕ  کیاہ  دِیہِ  طلاق  بدل  کینہہ  مال  مردس،  اتھ  چھِ  ونان  خُلع  یعنی  زنان  ہیٚیہِ  مردس  طلاق  کینہہ  مال  دِتھ،  یِم  احکام  چھِ  پروردِگارٕہ  سٕندۍ  قانون،  پس  مہ  کٔرِو  یِمن  قانونن  ہٕںٛز  خلاف  ورزی،  یُس  اکھاہ  خلاف  ورزی  کرِ  خداے  سٕںدین  قانونن  ہٕںٛز  پس  تِمے  لوٗکھ  چھِ  پننِس  پانس  ظلم  کروٕنۍ،  ٲخرتس  منٛز  گرفتارِ  عذاب  کرنہٕ  سٍتۍ۔"
  },
  {
    "verse_id": 230,
    "translation": "پس  ہرگاہ  مردن  أمِس  زنانہِ  بیاکھ  طلاق  دیُت  دۅیو  طلاقو  پتہٕ،  ادٕہ  چھَنہٕ  سۅ  زنانہٕ  حلال  أمِس  مردس  پیٚٹھ  یعنی  أمِس  سٍتۍ  نکاح  کرُن  چُھنہٕ  جٲیِز،  یوٚتانۍ  سۅ  زنانہٕ  بییِس  مردس  سٍتۍ  نکاح  کرِ،  پس  اگر  سُہ  دۅیِم  خاوند  أمِس  زنانہِ  ظلاق  دِیہِ،  توپتہٕ  تِہٕںٛز  عدت  تہٕ  ووبریس،  پس  چُھنہٕ  کانہہ  گناہ  ہرگاہ  یِم  گۅڈنٕکۍ  بٲژ  زٕ  پانہٕ  وٲنۍ  رجوع  کٔرِتھ  بیٚیہِ  نکاح  کرن،  ہرگاہ  یِمن  یقین  آسہِ  أسۍ  کیاہ  تھاوو  خداے  سٕندۍ  احکام  تہٕ  قانونِ  زوجیت  قٲیِم،  یِم  چھِ  پروردِگارٕہ  سٕندۍ  احکام  تہٕ  قانون  تِمے  چھِ  سُہ  ویٚژھناوان  زانن  والین  ہٕندِ  خٲطرٕ۔"
  },
  {
    "verse_id": 231,
    "translation": "اے  مردو  ییٚلہِ  تۅہیہِ  طلاق  دیُتو  پننین  زنانن  طلاقِ  رجعی  یعنی  سُہ  طلاق  یتھ  منٛز  مردس  چُھ  اِجازت  نوٚو  نکاح  کرنہٕ  ورٲے  رجوع  کرُن،  توپتہٕ  واتن  تِمہٕ  زنانہٕ  عدتک  مُدت  ووبرنس  قریب،  پس  چُھو  اختیار  تۅہیہِ  عِدت  گژھنہٕ  برونٹھ  رجعت  کٔرِتھ  رٔٹیوٗکھ  تِمہٕ  پانس  نِشہِ  پننِس  نکاحس  تل  باقٲعدٕہ  تہٕ  رٕتہِ  طریقہٕ،  یا  ترٲوِیوکھ  ییٚلہٕ  یوٚتانۍ  عدتٕکۍ  دۅہ  تِمن  پوٗرٕہ  پٲٹھۍ  گُذرن،  مہ  ٲسِیوکھ  تِمہٕ  بند  کران  تِمن  تکلیف  واتناونہٕ  خٲطرٕ  تِمن  پیٚٹھ  ظلم  کرنہٕ  خٲطرٕ  عدتُک  مُدت  زیٹھراونہٕ  خٲطرٕ،  پس  یُس  شخصاہ  امہِ  قسمٕچ  کٲم  کرِ  یعنی  ناحق  کٲنسہِ  ظلُم  کرِ،  یِمو  کوٚر  پٲنۍ  پانس  ظُلم  کیازِ  ٲخرتس  منٛز  کھیٚیہِ  سُہ  ظلم  کرنُک  سزا،  خداے  سٕندۍ  آیات  تہٕ  احکام  مہ  ٲسِو  زانان  ٹھٹھہٕ  باشیاہ،  بیٚیہِ  پٲوِو  ژیٚتس  خداے  سٕںٛزٕہ  تِمہٕ  نعمژٕہ  یِمہٕ  تۅہیہِ  عطا  کرِنو،  خصۅصاً  کٔرِو  یاد  یہِ  بٔڈ  نعمت  کہ  نٲزِل  کٔرٕن  تۅہیہِ  پیٚٹھ  یہِ  بٔڈ  کتاب  یعنی  قرآنِ  مجید  بیٚیہِ  حِکمت  چہِ  کتھہٕ  ییٚمہِ  سٍتۍ  اللہ  تعالیٰ  چُھو  تۅہیہِ  نصیحت  کران،  بیٚیہِ  کھوژِو  اللہ  تعالیٰ  ہس  یقین  زٲنِو  بیشک  اللہ  تعالیٰ  چُھ  پرتھ  چیز  اہ  پوٗرٕہ  زانہٕ  وُن۔"
  },
  {
    "verse_id": 232,
    "translation": "بیٚیہِ  ییٚلہِ  تۅہیہِ  طلاق  دِتُو  پننین  زنانن  توپتہٕ  ووبر  ییہِ  تُہٕنٛز  عدت،  پس  مہ  رٔٹِیوٗکھ  پتھ  توٚہۍ﴿  اے  رشتہٕ  دارو﴾  تِمہٕ  زنانہٕ  نکاح  کرنہٕ  نِشہِ  پننین  مجوزہ  خاوندن  سٍتۍ  ادٕہ  ٲسِتن  سُہ  یۅہے  طلاق  دِوٕوُن  خاوند  یا  بیٚیہِ  کانہہ،  ییٚلہِ  تِم  پانہٕ  وٲنۍ  رٲضی  سپٕدمٕتۍ  آسن  قٲعدٕہ  موجوب،  یِمو  کتھو  سٍتۍ  چھےٚ  نصیحت  یِوان  کرنہٕ  تس  یُس  آسہِ  تۅہیہِ  أندرٕہ  پژھ  کران  معبودِ  برحقس  بیٚیہِ  پٔتمِس  دۅہس  یعنی  قیامتس۔  تعمیلِ  احکامِ  خداوندی  کرِ  سُے  شخص  یس  خداے  سٕںٛز  پوٗرٕہ  پژھ  آسہِ  بیٚیہِ  آسیس  قیامتٕچ  پژھ  ییٚمہِ  دۅہہ  خدایس  برونٹھ  کنہِ  اِستادٕہ  ییہِ  کرنہٕ۔  یُس  نہٕ  تعمیلِ  احکام  کران  چُھ  زن  نہٕ  تٔمِس  خداے  سٕںٛز  تہٕ  قیامتٕچ  پژٕھے  چھےٚ،  یہِ  نصیحت  قبول  کرٕنۍ  چھےٚ  تُہٕندِ  خٲطرٕ  زیادٕہ  صفٲیی  ہٕںٛز  تہٕ  زیادٕہ  پٲکی  ہٕںٛز  کتھ،  اللہ  تعالیٰ  چُھ  زانان  سارے  مصلحژٕ  توٚہۍ  زٲنِو  نہٕ  کینہہ  تہِ۔  لہٰذا  پزِ  تۅہیہِ  خداے  سٕندِ  نٕے  حُکمن  پیٚٹھ  عمل  کرٕنۍ۔"
  },
  {
    "verse_id": 233,
    "translation": "ماجین  ہُند  گژِھہ  دۅد  دیُن  پننین  اولادن  پوٗرن  دۅن  ؤرِین  ادٕہ  تِمہٕ  ماجہِ  نکاحس  اندر  ٲسِتن  یا  طلاق  دِنہٕ  آمژٕ  ٲسِتن،  یہِ  گوو  تِہٕندِ  خٲطرٕ  یُس  پوٗرس  مُدتس  دۅد  چاوُن  یژِھہ،  أمِس  بچہٕ  سٕندِس  مٲلِس  پیٚٹھ  چُھ  مٹہِ  أمِس  ماجہِ  ہُند  کھیٚن  چیٚن  تہٕ  پۅشاک  قٲعدٕہ  موجوب،  کٲنسہِ  شخصس  چُھنہٕ  خداے  سٕندِ  طرفہٕ  کانہہ  حُکماہ  دِنہٕ  یِوان  مگر  سُے  حُکم  یُس  سُہ  برداشت  ہیٚکہِ  کٔرِتھ  لہٰذا  آو  زنانہِ  حُکم  کرنہٕ  أمِس  بچس  دۅد  دِنُک  کیازِ  تِہٕندِ  حقہٕ  چُھ  تی  سہل  تہٕ  آسان۔  مردس  آو  حُکم  کرنہٕ  تٔمِس  زنانہِ  ہُند  کھیٚن  چیٚن  تہٕ  پۅشاک  دِنُک  کیازِ  تسٕندِ  حقہٕ  چُھ  تی  سہل  تہٕ  آسان،  ضریر  تہٕ  نقصان  ییہِ  نہٕ  واتناونہٕ  کٲنسہِ  ماجہِ  پننِس  بچہٕ  سٕندِ  سٍتۍ،  نہ  کٲنسہِ  مٲلِس  پننِس  بچہٕ  سٕندِ  سٍتۍ۔  یعنی  بچہٕ  سٕندِس  مٲلِس  ماجہِ  ہُند  گژِھہ  اکھ  أکِس  بچہٕ  سٕندِ  وجہہ  تکلیف  واتناوُن۔  مثٰلاً  موج  کرِ  ہا  أمِس  بچس  دۅد  دِنہٕ  نِشہِ  بِلا  وجہ  اِنکار  یا  مول  کرِ  ہا  جبراً  أمِس  بچس  ماجہِ  نِشہِ  جُدا  تہٕ  دوٗر  توپتہٕ  دِیاوِ  بییِس  کٲنسہِ  زنانہِ  اتھہِ  دۅد۔  یا  کرِ  أمِس  ماجہِ  ہٕنٛدِکھینہٕ  چیٚنہٕ  کِنۍ  تہٕ  اخراجاتو  کِنۍ  تنگ،  تہِ  گژِھہ  نہٕ  کرُن،  وٲرِثن  پیٚٹھ  تہِ  چُھ  یۅہے  حُکم  یُس  مٲلِس  پیٚٹھ  چُھ،  پس  ہرگاہ  یِم  دۅشوے  یعنی  مول  تہٕ  موج  پانہٕ  وٲنۍ  رضامندی  تہٕ  مشورٕہ  سان  دۅن  ؤرِین  اندر  اندر  بچس  دۅد  ژٹُن  یژھن  ادٕہ  تِمن  پیٚٹھ  چُھنہٕ  کانہہ  گناہ،  بیٚیہِ  ہرگاہ  توٚہۍ  یژِھو  کہ  بچہٕ  کیاہ  چاوناوون  دۅد  بیٚیہِ  کٲنسہِ  زنانہِ  ہُند  کُنہِ  خاص  وجہہ  مۅکھہٕ۔  مثلاً  پننہِ  ماجہِ  ہُند  دۅد  آسہِ  تس  بچس  مُضر  یا  آسہِ  ماجی  کُنہِ  تکلیف  واتنُک  خطرٕ  تتھ  تہِ  چُھنہٕ  کانہہ  گناہ  تۅہیہِ  پیٚٹھ،  ییٚلہِ  توٚہۍ  دِیو  تِمن  سۅ  مزوٗرۍ  یۅسہٕ  تۅہیہِ  تِمن  سٍتۍ  مُقرر  کٔرمٕژ  آسیو  رٕتۍ  پٲٹھۍ  تہٕ  ضابطہٕ  موجوب،  کھوٗژِو  خدایس  بیٚیہِ  تھٲوِو  یقین  کہ  پٔزۍ  پٲٹھۍ  اللہ  تعالیٰ  چُھ  تُہٕںٛزٕ  سارے  کامہِ  وارٕہ  وُچھان۔"
  },
  {
    "verse_id": 234,
    "translation": "بیٚیہِ  یِم  شخص  تۅہیہِ  أندرٕہ  مرن  پتھ  کُن  ترٲوِتھ  زنانہٕ  منکوحہ  تِمن  زنانن  ہُند  گژِھہ  پیارُن  ژۅن  ریٚتن  تہٕ  دہن  دۅہن۔  یہے  چھےٚ  تِہٕںٛز  عدت  ییتِس  کالس  چُھنہٕ  جٲیِز  تِمن  زنانن  زینت  کرُن،  مُشُک  متُھن،  گرٕہ  منٛزٕہ  نیرُن۔  یہِ  گٔیہِ  عدت  تس  زنانہِ  ہٕںٛز  یس  مردن  طلاق  آسہِ  دیُتمُت  تٔمۍسٕنٛز  عدت  چھےٚ  ترٚے  ﴿3﴾ حیض۔  بیاکھ  گٔیہِ  تس  زنانہِ  ہٕںٛز  عدت  یس  خاوند  موٚمُت  آسہِ،  شِکمس  منٛز  آسیس  بچہٕ۔  تٔمۍ  سٕںٛز  عدت  گٔیہِ  توٚتانۍ  یوٚتانۍ  سۅپرٚسہِ  یعنی  تٔمۍ  سٕںٛز  عدت  چھےٚ  بچہٕ  زیٚنس  تانۍ  تمیُک  حُکم  ییہِ  بیان  کرنہٕ  سورہ  طلاقس  منٛز،  پس  ییٚلہِ  زنانہٕ  پوٗرٕہ  کرن  پنٕنۍ  عدت  پس  چُھنہٕ  تۅہیہِ  کانہہ  گناہ  اے  زنانن  ہٕںدیو  متعلقو  تہٕ  رشتہٕ  دارو  یتھ  کتھہِ  منٛز  کہ  تِمہٕ  زنانہٕ  کیاہ  کرن  پننہِ  حصہٕ  دوٚیمہِ  نکاحُک  تلاش  یُس  شرعس  موٲفِق  آسہِ،  اللہ  تعالیٰ  چُھ  تِہٕںٛزن  سارنٕے  کامین  ہٕںٛز  پوٗرٕہ  خبر  تھاوان۔"
  },
  {
    "verse_id": 235,
    "translation": "بیٚیہِ  چُھو  نہٕ  تۅہیہِ  کانہہ  گناہ  اے  مردو  ہرگاہ  توٚہۍ  کانہہ  اِشارٕہ  کٔرِو  امہِ  قسمہٕ  چن  زنانن  یِمہٕ  خاوند  مٔرِتھ  عدتس  منٛز  آسن  نکاحس  پیغامس  متعلق  یا  پوٗشیدٕہ  تھٲوِو  تمیُک  ارادٕہ  پننین  دِلن  منٛز،  اللہ  تعالیٰ  ہس  چھُ  معلوم  کہ  توٚہۍ  کٔرِو  ضروٗر  تِمن  زنانن  سٍتۍ  نکاح  کرنُک  تذکِرٕہ  خٲر۔  اِشارٕہ  پٲٹھۍتذکِرٕہ  کرنس  چُھنہٕ  کانہہ  حرٕج،  لیکن  نکاحس  متعلق  گژِھنہٕ  وعدٕہ  قرار  کرُن  پوٗشیدٕہ  پٲٹھۍ،  مگرہے  کانہہ  کتھاہ  کٔرِو  ضٲبطہٕ  موجوب  تہِ  گوو  اِشارٕہ  پٲٹھۍ  نکاحس  متعلق  کتھاہ  واتناوٕنۍ،  بیٚیہِ  مہ  کٔرِو  پختہٕ  اِرادٕہ  فوراً  أمِس  زنانہِ  سٍتۍ  نیتھٕر  کرنُک  یوٚتانۍ  نہٕ  تس  عدتٕکۍ  ایام  ختم  گژھن،  ییٚمہِ  عدتُک  حُکم  تہٕ  تجویز  اللہ  تعالیٰ  ہن  پننہِ  کتابہِ  اندر  فرموو،  بیٚیہِ  زٲنِو  یقین  سان  کہ  بیشک  اللہ  تعالیٰ  چُھ  زانان  تہِ  سورُے  یہِ  تُہٕندین  دِلن  اندر  چُھ،  پس  کھوٗژِو  تس۔  ناجٲیز  اِرادٕہ  مہ  ٲسِو  دِلن  اندر  تھاوان  یعنی  عدتس  منٛزٕے  مہ  ٲسِو  نکاح  کرنُک  اِرادٕہ  کران،  کیازِ  عدتس  منٛز  نکاح  کرُن  چُھ  حرام  تہٕ  ناجٲیز،  بیٚیہِ  زٲنِو  وارٕہ  یقین  کہ  اللہ  تعالیٰ  چُھ  سیٹھاہ  مغفرت  کروُن  توبہٕ  کروٕنین  بندن  ہرگاہ  کٲنسہِ  ناجٲیز  کامہِ  ہُند  ارادٕہ  کوٚرمُت  آسہِ  توپتہٕ  پیٚیہِ  حیٚسس  نٲدِم  تہٕ  پشیمان  گٔژِھتھ  کرِ  توبہٕ  تس  چھےٚ  امید  مغفرتچ۔  اللہ  تعالیٰ  چُھ  حلیم  ہرگاہ  تو  بہٕ  نہ  کروٕنِس  جلدی  سزا  دِتُن  نہٕ  تمہِ  سٍتۍ  گژِھنہٕ  دوکھہٕ  کھیٚون  سُہ  کیاہ  مۅکلیوو  بلکہ  چُھ  خطرٕ  کُنہِ  نتہٕ  کُنہِ  وقتہ  رٹیٚس۔"
  },
  {
    "verse_id": 236,
    "translation": "تۅہیہِ  پیٚٹھ  چُھنہٕ  کانہہ  گناہ  اے  مردو  ہرگاہ  توٚہۍ  طلاق  دِیو  زنانن  تِمن  اتھہٕ  لاگنہٕ  برونٹھٕے  کُٹھِس  منٛز  اژنہٕ  برونٹھٕے  بیٚیہِ  مہر  مُقرر  کرنہٕ  برونٹھٕے۔  اتھ  صوٗرتس  منٛز  چُھو  نہٕ  تۅہیہِ  تِمن  زنانن  مہر  دیُن  مٹہِ  کھسان،  تتھ  صورتس  اندر  واتنٲوِو  توٚہۍ  تِمن  کانہہ  فٲیدٕہ  تہٕ  نفعاہ  یعنی  تِمن  دِیو  توٚہۍ  خرچاہ  ییمیُک  ادنیٰ  درجہ  گوو  پۅشاکُک  اکھ  جوراہ  تہٕ  اعلیٰ  درجہٕ  گوو  مہرُک  نصف،  آسن  وٲلِس  پیٚٹھ  یُتھ  تس  شوبہِ۔  تنگدستس  پیٚٹھ  یُتھ  تس  شوبہِ،  خرچٲوِو  دستورٕہ  تہٕ  قٲعدٕہ  موجوب،  بیٚیہِ  چُھ  لٲزِم  نیک  معاملہٕ  کروٕنین  لوٗکن  پیٚٹھ۔  پرتھ  مسلمانس  پزِ  رُتُے  معاملہٕ  کرُن۔  خوش  معاملہٕ  آسُن  بد  معاملہٕ  نہ  لاگُن۔"
  },
  {
    "verse_id": 237,
    "translation": "ہرگاہ  توٚہۍ  طلاق  دِیو  تِمن  زنانن  خلوتِ  صحیح  کرنہٕ  برونٹھ  درحالتیکہ  مہر  اوس  مُقرر  کرنہٕ  آمُت،  تیٚلہِ  گژِھہ  تِمن  دیُن  مُقرر  کرنہٕ  آمتہِ  مہرُک  نصف،  مگرہے  زنانہٕ  پننہِ  خواہشہِ  موجوب  سُہ  نصف  تہِ  معاف  کرن،  نتہٕ  سُہ  شخص  معاف  کرِ  یس  اتھ  نکاح  جٲرِی  تھاونُک  یا  نہ  تھاونُک  اختیار  چُھ،  سُہ  گوو  خاوند،  یعنی  خاوند  دپہِ  بہٕ  دِمہٕ  سورُے  مہر  پنُن  حق  کرنہٕ  وصول،  اے  حقدارو  تِہُند  معاف  کرُن  بخشُنُے  چُھ  زیادٕہ  قریب  پرہیزگٲری  سٍتۍ،  مہ  مٔشرٲوِو  پانہٕ  وٲنۍ  اکھ  أکِس  پیٚٹھ  احسان  کرُن،  بیشک  اللہ  تعالیٰ  چُھ  تتھ  سٲرسٕے  یہِ  توٚہۍ  کران  چھِو  وارٕہ  وُچھان۔  "
  },
  {
    "verse_id": 238,
    "translation": "رٲچھ  کٔرِو  سارنٕے  نمازن  یُتھنہٕ  کانہہ  نماز  اتھہٕ  گژھیو  یا  پننہِ  وقتہٕ  نِشہِ  ڈلہِ  وٕہ۔  بیٚیہِ  کٔرِو  رٲچھ  مٔنٛزمہِ  نمازِ،  مٔنزِم  نماز  گٔیہِ  دِگر  نماز۔  نتہٕ  چُھ  یہِ  تہِ  تٲکید  سارنٕے  نمازن  ہٕندِ  خٲطرٕ  کیازِ  پرتھ  نماز  چھےٚ  پانژو  نمازو  أندرٕہ  مٔنزِم  نماز۔  سارنٕے  نمازن  متعلق  گژِھہ  لٲزِم  تہٕ  ضروٗری  آسنُک  ہِوُے  خیال  تھاوُن،  وۅتھنہِ  روزِو  خدایس  بروںٹھ  کنہِ  عٲجزی  سان۔  تِژھ  کانہہ  حرکتاہ  مہ  کٔرِو  نمازِ  اندر  ییٚمہِ  سٍتۍ  لبنہٕ  ییہِ  یہِ  چُھنہٕ  نماز  پران۔  سُہ  گوو  کھیٚون  چوٚن،  کتھہٕ  کرنہِ  تہٕ  اورٕہ  یور  نظرٕہ  دِنہِ۔"
  },
  {
    "verse_id": 239,
    "translation": "پس  ہرگاہ  توٚہۍ  کھوٗژِو  دُشمنس  یا  بیٚیہِ  کٲنسہِ  پس  پٔرِو  نماز  پتھر  وۅدٕنۍ  یاسواریٚن  پیٚٹھ  بِہِتھ،  ادٕہ  ییٚلہِ  امنُک  پوٗرٕہ  اطمینان  سپدِ  خوفٕچ  حالت  گژِھہ  دوٗر،  پس  کٔرِو  خداے  سُند  یاد  یعنی  پٔرِو  نماز  حسبِ  دستور  یِتھہٕ  پٲٹھۍ  اللہ  تعالیٰ  ہن  ہیٚچھنٲوِو  توٚہۍ  تہِ  یِنہٕ  توٚھۍ  زٲنِہو  یعنی  لڑایہِ  منٛز  یا  دُشمن  سٕندِ  خوف  کہ  وقتہٕ  وۅدٕنۍ  یا  سوارِ  پیٚٹھ  اِشارٕہ  سٍتۍ  نماز  پرٕنۍ  چھےٚ  جٲیِزمگر  امن  وامان  ییٚلہِ  حٲصِل  سپدِ  تیٚلہِ  گژِھہ  بیٚیہِ  تمہِ  طریقہٕ  نماز  ادا  کرٕنۍ  ییٚمہِ  طریقہٕ  خداین  حُکم  کوٚر۔  ییٚمہِ  آیہِ  کریمہٕ  أندرٕہ  چُھ  صاف  ظٲہِر  سپدان  کہ  نماز  وقتس  پیٚٹھ  ادا  کرٕنۍ  کوٗتاہ  ضروٗری  تہٕ  لٲزمی  چُھ۔"
  },
  {
    "verse_id": 240,
    "translation": "بیٚیہِ  یِم  تۅہیہِ  أندرٕہ  مرنس  قریب  آسن  ﴿اے  مردو﴾  تہٕ  پتھ  کُن  تراون  زنانہٕ  تِمن  پزِ  وصیت  کرٕنۍ،  وصیتاہ  پننین  زنانن  ہٕندِ  خٲطرٕ،  خرٕچ  دِنہٕ  خٲطرٕ  أکِس  وریس  تانۍ۔  بیٚیہِ  گژھن  نہٕ  گرو  منٛزٕہ  کڈنہِ  تِمہٕ  زنانہٕ،  پس  ہرگاہ  تِمہٕ  زنانہٕ  پانے  درایہِ  گرٕ  أندرٕہ،  پس  چُھنہٕ  تۅہیہِ  کانہہ  گناہ  اے  أمِس  میت  سٕندیو  وٲرِثو،  تتھ  اندر  یہِ  کینژھاہ  تِمہٕ  زنانہٕ  کرن  پننِس  پانس  منٛز  کانہہ  جٲیِز  کٲماہ،  زینت  یا  بیٚیہِ  کینہہ،  اللہ  تعالیٰ  چُھ  غٲلِب  حِکمت  وول۔  یہِ  حُکم  چُھ  منسوخ  سپُد  مُت  وراثت  کہ  حُکمہٕ  سٍتۍ۔"
  },
  {
    "verse_id": 241,
    "translation": "بیٚیہِ  یِمن  زنانن  طلاق  دِنہٕ  آمُت  آسہِ  تِمن  پزِ  خرٕچ  دیُن  ضٲبطہٕ  موجوب،  یہِ  چُھ  لٲزِم  پرہیزگارن  پیٚٹھ،  سٲرِی  مسلمان  گٔے  پرہیزگارٕے۔"
  },
  {
    "verse_id": 242,
    "translation": "یِتھہٕ  پٲٹھۍ  چُھ  اللہ  تعالیٰ  وارٕہ  بیان  کران  تہٕ  ویٚژھناوان  تۅہیہِ  پنٕنۍ  آیات  تہٕ  احکام  یُتھ  تۅہیہِ  فِکرِ  ترِ۔"
  },
  {
    "verse_id": 243,
    "translation": "تۅہیہِ  وُچُھو  نا  تِمن  لوٗکن  کُن  یِم  درٲے  ژلنہٕ  خٲطرٕ  پننیو  گرو  أندرٕہ  ﴿تِم  ٲسۍ  واریاہ  ساس  لوٗکھ﴾  مرنٕکہِ  خوفہٕ۔  تِہٕندِس  شہرس  اندر  ییٚلہِ  طاعون  ووٚتھ  یا  دُشمنن  سٍتۍ  مُقابلہٕ  کرنُک  تاب  اوٚنُکھ  نہٕ  تہٕ  توے  ژٔلۍ۔  تِمو  کوٚر  خیال  ژلنہٕ  سٍتۍ  لبو  أسۍ  مرنہٕ  نِشہِ  نجات،  تقدیرس  پیٚٹھ  روٗدۍ  نہٕ  رٲضۍ۔  تمہِ  پتہٕ  ییٚلہِ  تِم  وٲتۍ  أکِس  مٲدانس  اندر،  أتی  فرموو  اللہ  تعالیٰ  ہن  مٔرِو۔  یکدم  موٗدۍ  سٲرِی،  توپتہٕ  گوو  کینہہ  کالاہ  ﴿ستھ  ٲٹھ  دۅہ  تقریباً﴾  اللہ  تعالیٰ  ہن  کٔرۍ  تِم  بیٚیہِ  زِندٕہ  یُتھ  تِم  امہِ  گناہ  نِشہِ  توبہٕ  کرن،  پٔزۍ  پٲٹھۍ  اللہ  تعالیٰ  چُھ  فضٕل  کروُن  لوٗکن  پیٚٹھ  یِمن  پیٚٹھ  تہِ  کوٚرُن  پنُن  فضٕل۔  بیٚیہِ  زِندٕہ  کٔرِتھ  دیُتنکھ  توبہٕ  کرنُک  موقعہٕ،  مگر  اکثر  لوٗکھ  چھِنہٕ  خداے  سٕںٛز  شُکر  گذٲری  کران۔"
  },
  {
    "verse_id": 244,
    "translation": "اے  مسلمانو  توٚہۍ  مہ  ٲسِو  مرنس  کھوژان۔  توٚہۍ  ٲسِو  خداے  سٕںٛزِ  وتہِ  اندر  خداے  سٕندِ  دین  کہِ  تھزرٕہ  خٲطرٕ  جہاد  کران،  جہاد  کرنہٕ  خٲطرٕ  تیار  روزان،  بیٚیہِ  تھٲوِو  یقین  اللہ  تعالیٰ  چُھ  سورُے  بوزٕوُن  سورُے  زانہٕ  وُن۔"
  },
  {
    "verse_id": 245,
    "translation": "کُس  اکھاہ  چُھ  یُس  وۅزُم  دِیہِ  خدایس  وۅزماہ  رُت  یعنی  تِہٕںٛزن  وتن  اندر  کرِ  مال  پنُن  خرٕچ  وژِھہ  وٲنجہِ۔  اتھ  تُھوو  اللہ  تعالیٰ  ہن  ناو  قرض  مجازٕہ  پٲٹھۍ۔  امہِ  أندرٕہ  چُھ  مطلب  یِتھہ  پٲٹھۍ  قرضُک  عوض  ضروٖر  چُھ  دِنہٕ  یِوان  یِتھے  پٲٹھۍ  ییہِ  خداے  سٕندِ  حُکمہٕ  موجوب  رٕژن  وتن  اندر  مال  خرٕچ  کرنُک  عوض  عطا  کرنہٕ،  پس  کرِ  اللہ  تعالیٰ  تٔمِچ  مزوٗرۍ  واریاہ  گُنہٕ  زیادٕہ،  أکسٕے  داہ  گُنہِ  تہِ،  ستتھ  گُنہِ  تہِ،  ستھ  ہتھ  گُنہِ  تہِ،  ستتھ  ساس  گُنہِ  تہِ،  اللہ  تعالیٰ  چُھ  رزقس  اندر  تنگی  کران  آزماونہٕ  خٲطرٕ  سُے  چُھ  رزقس  اندر  وسعت  کرن  امتحان  خٲطرٕ،  تٔسۍ  کُن  بیٚیہِ  نہٕ  کٲنسہِ  کُن  ییِو  توٚہۍ  واتناونہٕ۔"
  },
  {
    "verse_id": 246,
    "translation": "تۅہیہِ  وُچُھونا  شریفن  ہٕںٛزِ  أکِس  جمٲژ  کُن،  یِم  بنی  اسراییلو  أندرٕہ  ٲسۍ،  حضرتِ  موسیٰ  سٕندِ  وفات  پتہٕ،  ییٚلہِ  تِمو  ووٚن  پننِس  پیغمبرس  حضرتِ  شمویلس،  مُقرر  کٔرِیون  سانہٕ  خٲطرٕ  پادشاہ  تہٕ  امیراہ  اکھ،  یُتھ  تِہٕنٛزِ  ماتحتی  اندر  أسۍ  خداے  سٕندِ  خٲطرٕ  تِہٕندِس  دُشمنس  جالوتس  سٍتۍ  جہاد  کرو،  پیغمبرن  فرمووُکھ،  کیاہ  یہِ  ما  سپدِ  کہ  اگر  تۅہیہِ  پیٚٹھ  جہاد  فرض  آو  کرنہٕ  تمہِ  پتہٕ  کٔرِونہٕ  تۅہیہِ  جہاد،  تِمو  دوٚپ  اسہِ  کیاہ  گوو  أسۍ  کرونہٕ  جہاد  خداے  سٕںٛزِ  وتہِ  اندر،  حالانکہ  اسہِ  چُھ  تِہٕندِ  دستہٕ  ذٲتی  تکلیف  تہِ  واتناونہٕ  آمُت،  أسۍ  چھِ  جلاے  وطن  کرنہٕ  آمٕتۍ،  شُریو  بٲژو  منٛزٕہ  کڈنہٕ  آمٕتۍ،  پس  ییٚلہِ  فرض  کرنہٕ  آو  تِمن  پیٚٹھ  جہاد  تمہِ  وقتہٕ  ژٔلۍ  بُتھۍ  پھِرِکھ،  بُزدِل  سپٕدۍ،  مگر  نہٕ  کثیروشخصو  تِمو  أندرٕہ  تِم  ٲسۍ  ترٚے  ہتھ  تہٕ  ترٚواہ  شخص،  اللہ  تعالیٰ  چُھ  پوٗرٕہ  زانہٕ  وُن  ظٲلمن  تہٕ  نافرمانن۔  "
  },
  {
    "verse_id": 247,
    "translation": "بیٚیہِ  فرموو  تِمن  پیغمبرن  پنٕنۍ۔  پٔزۍ  پٲٹھۍ  اللہ  تعالیٰ  ہن  کوٚر  مُقرر  طالوت  تُہُند  بادشاہ،  دپنہِ  لٔگۍ  تس  کِتھہٕ  پٲٹھۍ  چُھ  حق  اسہِ  پیٚٹھ  حُکمرٲنی  کرنُک،  أسۍ  چھِنا  حکوٗمت  کرنٕکۍ  حقدار  تسٕندِ  کھۅتہٕ،  بیٚیہِ  چُھنہٕ  تس  وسعت  مال  ودولتس  اندر  سانہِ  کھۅتہٕ  زیادٕہ  کینہہ،  پیغمبرن  فرمووُکھ  پٔزۍ  پٲٹھۍ  اللہ  تعالیٰ  ہن  کوٚر  سُے  برگزیدٕہ  تۅہیہِ  پیٚٹھ،  بیٚیہِ  کٔرٕن  تس  زیادتی  عطا  علمس  منٛز  تہِ  تہٕ  جسمس  منٛز  تہِ۔  اللہ  تعالیٰ  ہن  اوس  تس  علمِ  سیاست،  علمِ  تدبیرِ  ملک،  علمِ  حرب  یعنی  جنگ  کرنُک  علم  عطا  کوٚرمُت  بیٚیہِ  اوس  سُہ  قد  بُلند  تہٕ  خوبصورت،  اللہ  تعالیٰ  چُھ  عطا  کران  ملک  پنٕنۍ  یس  یژھان  چُھ  تہٕ  تس۔  کٲنسہِ  چُھنہٕ  حق  تس  اعتراض  کرنُک،  اللہ  تعالیٰ  چُھ  سیٹھاہ  آسن  وول،  سُہ  کرِ  تس  تہِ  وسعت  عطا۔  سُہ  چُھ  سیٹھاہ  زانن  وول۔  تٔمسٕے  چھےٚ  خبر  کُس  کتھ  قٲبِل  چُھ۔  یِمو  بنی  اسراییلو  دوٚپ  ییمیُک  کیاہ  نِشانہٕ  تہٕ  علامت  چُھ  کہ  اللہ  تعالیٰ  ہن  کیاہ  چُھ  واقعی  طالوت  حُکمرٲنی  خٲطرٕ  مُقرر  کوٚرمُت۔"
  },
  {
    "verse_id": 248,
    "translation": "فرمووُکھ  پنٕنۍ  پیغمبرن  بیشک  أمۍ  سٕندِ  بادشٲہی  ہُند  نِشانہٕ  چُھ  یہِ  کہ  تۅہیہِ  نِش  واتہِ  سُہ  صندوق  یتھ  اندر  خداے  سٕندِ  تُہٕندِ  خٲطرٕ  دِلُک  قرار  چُھ،  بیٚیہِ  کینہہ  بچےمٕتۍ  چیز  تِمو  چیزو  أندرٕہ  یِم  چیز  پتھ  کُن  ترٲومٕتۍ  چھِ  حضرتِ  موسیٰ  ہن  تہٕ  حضرتِ  ہارونن،  تتھ  تابوتس  واتناون  تۅہیہِ  نِشہِ  ملٲیک  یعنی  حضرتِ  موسیٰ  سٕندۍ  نعلین،  حضرتِ  ہارون  سُند  عمامہٕ  بیٚیہِ  کینہہ  حصہٕ  من  وصلواہُک  بیٚیہِ  تورات  چہِ  کینہہ  پچہِ،  بیشک  اتھ  منٛز  چُھ  پوٚز  نِشانہٕ  تُہٕندِ  خٲطرٕ  چھِوہے  توٚہۍ  پژھ  کروٕنۍ۔  أتی  آے  ملٲیک  سُہ  صندوق  ہیٚتھ  توپتہٕ  واتنووُکھ  طالوتس  نِشہِ،  بنی  اسراییل  ٲسۍ  سُہ  حال  پانہٕ  وُچھان۔  أتی  کوٚر  تِمو  تسلیم  تِہٕندِس  پادشاہتس۔  توپتہٕ  سپٕدۍسٲرِی  آمادٕہ  أمۍسٕندِس  قیادتس  اندرجہاد  کرنس  پیٚٹھ۔"
  },
  {
    "verse_id": 249,
    "translation": "ادٕہ  ییٚلہِ  دراو  طالوت  بنی  اسراییلن  ہُند  لشکر  ہیٚتھ۔  یہِ  اوس  گرمُک  موسم۔  فوجس  لٔج  وتہِ  پکان  سخت  تریش۔  تِمو  ژھونڈ  آب،  دوٚپُکھ  طالوتن  اے  لوٗکو  معلوم  چُھنہٕ  تۅہیہِ  أندرٕہ  کُس  چُھ  مُخلص  تہٕ  کُس  چُھنہٕ  مُخلص۔  لہٰذا  کرِ  اللہ  تعالیٰ  تۅہیہِ  آزمٲیِش  برونٹھ  اکہِ  دریاوٕ  سٍتۍ،  پس  یُس  اکھاہ  تمہِ  دریاوُک  آب  چیٚیہِ  سُہ  چُھ  میون  یعنی  میانہِ  جماعتُک،  یُس  نہٕ  سُہ  آب  ژٕہہِ  تہِ  سُے  چُھ  میون،  مگر  کانژھاہ  دۅژِھہ  سٍتۍ  تُلِتھ  دامہٕ  ہنا  چیٚیہِ۔  أتی  آو  برنٹھ  دریاواہ  اکھ  مگر  یِمن  روٗد  نہٕ  طالوت  سُند  اتھ  متعلق  بیان  کرُن  یادٕے،  یِمن  ٲس  سخت  تریش  لٔجمٕژ  یِمو  چُو  بٔرِتھ  آباہ،  مگر  نہٕ  کم  کینژھویِمو  أندرٕہ۔  تِمو  کوٚر  صبرٕے،  پس  ییٚلہِ  طالوت  بیٚیہِ  تِم  باایمان  یِم  اتھ  امتحانس  منٛز  کامیاب  روٗدۍ  یِمو  نہٕ  آب  چوٚویا  تِمو  اتھہٕ  سٍتۍ  تُلِتھ  کم  دامہٕ  ہنا  چیٚیہِ  تِم  ٲسۍ  ترٚے  ﴿3﴾  ہتھ  تہٕ  ترٚواہ۔  تِمے  ییٚلہِ  امہِ  دریاوٕہ  نِشہِ  اپور  تٔرۍ۔  اپور  تٔرِتھ  وُچھ  یِمو  دُشمن  سٕںٛز  لشکر  جالو  ت  سٕنٛز،  جالوت  سٕںٛز  یہِ  لشکر  وُچھِتھ  کھوٚژۍ  دپنہِ  لٔگۍ  اسہِ  کتہِ  چُھ  طاقت  جالوتس  تہٕ  تِہٕںٛزِ  لشکرِ  سٍتۍ  جنگ  کرنُک،  مگر  یِمن  یقین  اوس  پننِس  خدایس  سٍتۍ  مُلاقات  کرنُک  تِمو  دوٚپُکھ،  پرواہ  مہ  بٔرِو  کینہہ۔  کینژھاہ  کمٕے  جمٲعژ  آسہِ  تِمے  سپزٕغٲلِب  واریہن  جماعتن  پیٚٹھ  خداے  سٕندِ  حُکم  سٍتۍ،  اللہ  تعالیٰ  چُھ  صبٕر  کروٕنین  سٍتۍ  سٍتۍ۔"
  },
  {
    "verse_id": 250,
    "translation": "تِمو  پتہٕ  ییٚلہِ  طالوت  سُند  فوج  دراو  جالوتس  تہٕ  تِہٕندِس  فوجس  سٍتۍ  مُقابلہٕ  کرنہٕ  خٲطرٕ،  دعا  لٔگۍ  کرنہِ  اے  سانہِ  پروردِگارٕہ  ژٕ  تراو  اسہِ  پیٚٹھ  صبرواستقلال  بیٚیہِ  دٔر  راو  قدم  سٲنۍ  بیٚیہِ  کر  یٲرِی  اسہِ  غلبہٕ  دِ  کٲفرن  ہٕندِس  قومس  پیٚٹھ۔"
  },
  {
    "verse_id": 251,
    "translation": "پس  دیُت  شِکس  طالوت  سٕںٛزِ  ی  لشکرِ  یتھ  منٛز  حضرتِ  داوود  اوس  اکھ  سِپاہ  جالوتس  تہٕ  تِہٕںٛزِ  لشکرِ  خداے  سٕندِ  حُکم  سٍتۍ،  حضرتِ  داوودن  مور  جالوت۔  ییٚلہِ  طالوتُن  لشکرٕہ  منٛزٕہ  اعلان  کوٚر  کہ  کُس  اکھاہ  مارِ  جالوتس،  تس  کرٕ  بہٕ  پننہِ  صاحبزادِ  سٍتۍ  نکاح  بیٚیہِ  دِمس  نصف  سلطنت  حضرتِ  داوود  دراو  برونٹھ  کُن  دوٚپُن  بہٕ  کرٕ  یہِ  کٲم۔  چنانچہ  یانۍ  مُقابلہٕ  سپُد  حضرتِ  داوو  دآو  جالوتس  قتل  کٔرِتھ  توپتہٕ  کوٚر  طالوتن  وعدٕہ  پنُن  پوٗرٕہ،  داماد  تہِ  بنووُن  بیٚیہِ  تھووُن  سلطنتُک  شریک  پانس  سٍتۍ۔  پتہٕ  ییٚلہِ  طالوت  بییِس  أکِس  لڑایہِ  اندر  شہید  سپُد  پتہٕ  سپُد  سٲرے  مملِکتُک  پادشاہ  حضرتِ  داوود،  اللہ  تعالیٰ  ہن  کوٚر  حضرتِ  داوودس  عطا  پادشاہت  تہٕ  حِکمت،  بیٚیہِ  ہیٚچھنٲوِن  تِم  تِم  چیز  یِم  تس  خۅش  کٔرۍ،  ہرگاہ  نے  اللہ  تعالیٰ  أڈیو  لوٗکو  سٍتۍ  اڈین  لوٗکن  ہٕندۍ  شر  دوٗر  کرِ  ہا  مُلک  گژِھہ  ہا  تباہ  تہٕ  برباد  کُفر و شِرکہٕ  سٍتۍ  فِتنو  تہٕ  فسادو  سٍتۍ،  مگر  اللہ  تعالیٰ  چُھ  فضل  وول  مخلوقن  پیٚٹھ۔"
  },
  {
    "verse_id": 252,
    "translation": "یِم  قصہٕ  برونٹمین  لوٗکن  ہٕندۍ  چھِ  نٔنۍ  نِشانہٕ  پروردِگارٕہ  سٕندِ  قدرتٕکۍ  یِم  أسۍ  تۅہیہِ  پیٚٹھ  پران  چھِ  پٔزۍ  پٲٹھۍ  یِمے  چھےٚ  بجہ  دلیلہٕ  یِتھہٕ  پٲٹھۍ  کہ  توٚہۍ  چھِو  بیشک  پیغمبرو  أندرٕہ۔"
  },
  {
    "verse_id": 253,
    "translation": "تِم  پیغمبر  یِمن  ہٕںٛز  ذکر  یتھ  سورہ  شریفس  منٛز  آیہِ  کرنہٕ  یا  یِمو  پیغمبرو  أندرٕہ  توٚہۍ  چھِو،  فضیلت  دیُت  اسہِ  تِمو  أندرٕہ  بعض  پیغمبرن  بعض  پیغمبرن  پیٚٹھ،  تِمو  أندرٕہ  چھِ  بعض  تِم  یِمن  سٍتۍ  اللہ  تعالیٰ  ہن  کتھہٕ  کرِ  بِلا  واسطہ  مِثل  موسیٰ  علیہ  السلام،  بعضن  ہٕںدۍ  درجہٕ  کٔرِن  بُلند،  تِم  کٔرِن  خاص  تِمو  خصوصیاتو  سٍتۍ  یِم  نہٕ  بیین  آے  عطا  کرنہٕ،  حضرتِ  ابراہیمس  خلت،  حضرتِ  داوودس  ملک  تہٕ  نبوت،  حضرتِ  سلیمانس  تسخیر  جن  وانس  وہوا،  حضرتِ  محمد  عربیسؐ  رسالت  عامہ  ختمِ  نبوت،  معراجِ  جسمٲنی،  سیر  ملک  وملکوت  بیٚیہِ  کمالِ  قُرب،  بیٚیہِ  کرِ  اسہِ  عطا  حضرتِ  عیسیٰ  ہس  یُس  فرزںد  حضرتِ  مریم  سُند  چُھ  ننہِ  دلیلہٕ  بٔڈۍ  معجزات،  بیٚیہِ  کوٚر  اسہِ  تِمن  تٲیید  جبریل  امین  سٕندِ  سٍتۍ۔  سُہ  اوس  تِہٕندِ  حفاظت  خٲطرٕ  تِمن  سٍتۍ  سٍتۍ  آسان،  توپتہٕ  ہرگاہ  اللہ  تعالیٰ  یژِھہ  ہا  سارنٕے  لوٗکن  ہُند  ہدایت  تیٚلہِ  کرہن  نہٕ  تِم  لوٗکھ  یِم  پیغمبرن  پتہٕ  آے  پانہٕ  وٲنۍ  اِختلاف  تہٕ  قتل  وقتال  وخونریزی  ننہِ  دلیلہٕ  تِمن  نِشہِ  واتنہٕ  پتہٕ،  مگر  تِمو  کوٚر  اِختلاف  ییٚمہِ  سببہٕ  تِمو  قتل  وقتال  وخونریزی  تہِ  کٔر۔  چنانچہ  تِمو  اندر  روٗدۍ  بعض  حقس  تہٕ  ایمانس  پیٚٹھ  ثٲبِت  بعضو  کوٚر  تِمو  أندرٕہ  کُفر  تہٕ  انکار  حقیقت  چھےٚ،  ہرگاہ  اللہ  تعالیٰ  یژِھہ  ہا  تِمن  سارنٕے  ہُند  ہدایت  تِم  اِختلاف  تہٕ  قتل  وقتال  وخونریزی  کرہن  نہٕ،  لیکن  اللہ  تعالیٰ  سُند  اِرادٕہ  اوس  یِتھے  پٲٹھۍ۔  سُہ  یہِ  یژھان  چُھ  پننہِ  حِکمت  سٍتۍ  تہِ  چُھ  کران  پننہِ  قدرت  سٍتۍ۔"
  },
  {
    "verse_id": 254,
    "translation": "اے  باایمانو  خرٕچ  کٔرِو  تمہِ  مالہٕ  أندرٕ  یُس  اسی  عطا  کوٚر  تۅہیہِ،  سُہ  خوفناک  دۅہ  یِنہٕ  بروںٹھ  ییٚمہِ  دۅہہ  ہیٚون  کٕنُن  آسہِ  نہ،  یار  برادری  آسہِ  نہ،  سُفٲرشہِ  ہُند  کانہہ  سِلسلہٕ  آسہِ  نہٕ،  کٲفرٕے  چھِ  بٔڈ  ظٲلِم،  یِمو  پننِس  پانس  ظلم  کوفر  کُفروشِرکہٕ  سٍتۍ۔  خداے  سٕںزِ  نافرمٲنی  سٍتۍ،  تِمنٕے  نہ  دِیہِ  کٲنسہِ  ہٕںٛز  دوستی  فٲیدٕہ  نہ  کٲنسہِ  ہٕنٛز  سُفٲرِش۔  اے  باایمانو  توٚہۍ  مہ  بٔنِو  تِمن  ہِوۍ۔"
  },
  {
    "verse_id": 255,
    "translation": "اللہ  تعالیٰ  گوٚو  سُے،  کانہہ  اکھاہ  چُھنہٕ  عبادتس  سزاوار  تس  ورٲے،  سُے  چُھ  پانہٕ  زِندٕہ  بیین  سارنٕے  زِندٕہ  تھاوٕ  وُن،  کھسان  چَھنہٕ  تس  نہ  پِنک  تہٕ  نہ  نندٕریعنی  مغلوب  چَھنہٕ  تس  کران  نہ  لوٚژ  نِندٕر  تہٕ  نہ  گوٚب  نِندٕر،  تِہُندُے  چُھ  تہِ  سورُے  یہِ  آسمانن  اندر  چُھ  بیٚیہِ  یہِ  زمینس  اندر  چُھ،  کس  أکۍ  سُند  طاقت  چُھ  تہٕ  جرات  چُھ  سُہ  کیاہ  کرِ  کٲنسہِ  شخصس  سُفٲرِش  تس  نِشہِ  تِہٕندِ  حُکمہٕ  تہٕ  اِجازت  ورٲے،  سُہ  چُھ  پانے  زانان  مخلوقن  ہٕندۍ  سٲرِی  حالات  یِم  تِمن  برونٹھ  کنہِ  چھِ  بیٚیہِ  یِم  تِمن  پتہٕ  کنہِ  چھِ  یعنی  پوٗشیدٕہ  تہٕ  نٔنۍ  حالات،  حٲضروغایب  حالات،  ظاہِرو  باطِن  حالات  زانہٕ  وُن  چُھ  سُے،  لہٰذا  سُفٲرِش  کروُن  کیاہ  چیز  ہیٚکہِ  تِمو  حالاتو  علاوٕہ  پیش  کٔرِتھ،  مخلوق  ہیٚکہِ  نہٕ  احاطہٕ  کٔرِتھ  کُنہِ  چیزس  تِہٕندِ  علمہٕ  أندرٕہ  مگر  تِژٕے  ہنا  ییژہن  سُہ  ییژِھہ۔  حدیث  شریفس  اندر  چُھ  کہ  حوضِ  کوثرس  پیٚٹھ  یِن  پیش  کرنہٕ  کینہہ  لوٗکھ۔  تِمے  یِن  پکناونہٕ  جہنمس  کُن۔  بہٕ  دپہٕ  یِم  چھِ  میٲنۍ،  یِم  کیازِ  نِیوکھ  جہنمس  کُن۔  دپنہٕ  یِیم۔۔۔۔  تۅہیہِ  نہ  حض  چھو  نہٕ  پتہ  یِمو  کیاہ  نوٚروو  تۅہیہِ  پتہٕ  دینس  اندر۔  ڈٔلمٕتیو  جماعتو  أندرٕہ  چھےٚ  اکھ  جماعتھاہ  معتزلہ،  تِم  چھِ  انکار  کرن  شفاعتس  مگر  اہلِ  سنت  وجماعتن  ہُند  اعتقاد  چُھ  اللہ  تعالیٰ  یِمن  شفاعت  کرنُک  اِختیار  دِیہِ  تِم  کرن  ضروٗر  شفاعت  تہٕ  تِہُند  شفاعت  کرِ  اللہ  تعالیٰ  ضروٗر  قبول۔  اللہ  تعالیٰ  ہن  چُھ  سٲنِس  رسولِ  کریمسؐس  وعدٕہ  کوٚرمُت  شفاعتُک۔  تِم  کرن  پننِس  اُمتس  ضروٗر  شفاعت۔  تِمو  فرموو  حدیث  شریفس  اندر۔۔۔۔  میون  شفاعت  چُھ  بٔڈین  گنہگارن  ہٕںدِ  خٲطرٕ  میانیو  اُمتیو  أندرٕہ  مگر  تِم  تہِ  ہیٚن  گۅڈٕہ  اللہ  تعالیٰ  ہس  شفاعت  کرنُک  اِجازت۔  چنانچہِ  عرشِ  مجیدس  بروںٹھ  کنہِ  یِتھ  دِن  تِم  دنیاکین  ستن  دۅہن  برابر  کُنُے  سجدٕہ۔  تتھ  سجدس  منٛز  پرن  تِم  تِم  حمدوثنا  پروردِگارٕہ  سٕندۍ  یِم  نہٕ  کٲنسہِ  پٔرِمٕتۍ  آسن۔  ستہِ  دۅہۍ  فرماویٚکھ  اللہ  تعالیٰ  تُلِوحض  تھوٚد  سرِ  مُبارک۔۔۔۔ مٔنگِو  حض  یہِ  مٔنگِو  تہِ  کرو  عطابیٚیہِ  کرو  شفاعت،  تُہُند  شفاعت  کرو  أسۍ  قبول۔  امہِ  اِجازت  پتہٕ  کرن  تِم  شفاعت  مگر  ییٚتیس  چھےٚ  وارٕہ  اکھ  کتھاہ  سوچنس  قٲبِل،  سۅ  گٔیہِ  یہِ  کتھ  کہ  کٲنسہِ  أکۍ  سُند  گژِھنہٕ  ناجٲیِز  تہٕ  حرام  چیز  ممنوع  کرنس  پیٚٹھ  یا  فرٲیِض  تہٕ  واجبات  تراونس  پیٚٹھ  آمادٕہ  سپدُن  تہٕ  جرات  کرُن۔  شفاعتس  پیٚٹھ  اعتماد  تہٕ  بھروسہٕ  کٔرِتھ  یعنے  کانہہ  دپہِ  بہٕ  کرٕ  تِہٕںٛز  مُخالفت  تہٕ  نافرمٲنی  تِم  کرنم  شفاعت،  یہِ  چُھ  عقلہِ  تہٕ  انصاف  نِشہِ  سیٹھاہ  دوٗر  تمہِ  علاوٕہ  چُھ  یہِ  محض  خیالاہ  بٲطِل  تہٕ  بے  بُنیاد۔  اللہ  تعالیٰ  چُھ  پانہٕ  فرماوان  قرآنِ  مجیدس  اندر۔۔۔۔ یُس  اکھاہ  مُخالفت  کرِ  سٲنِس  پیغمبرٕہ  سٕںٛزاحکام  تس  نِش  وارٕہ  پٲٹھۍ  واتنہٕ  پتہٕ  بیٚیہِ  کرِ  سُہ  پیروی  باایمانن  ہٕںٛزِ  وتہِ  ورٲے  بیٚیہِ  کُنہِ  وتہِ  ہٕںٛز۔  پکناوون  أسۍ  سُہ  تمی  وتہِ  یۅسہٕ  وتھ  تٔمۍ  اختیار  کٔر۔  بیٚیہِ  واتناوون  أسۍ  سُہ  جہنمس  یۅسہٕ  سیٹھاہ  یچھ  جاے  چھےٚ،  ویژراوہ  کرسی  تِہُند  پانس  منٛز  آسمانس  تہٕ  زمینس  تیوت  چُھ  بوٚڈ  تہٕ  کھوٚل۔  حدیث  شریفس  منٛز  چُھ  ستھ  آسمان  چھِ  کرسیس  منٛز  تِتھی  یِتھۍ  ستھ  پنیسہ  چھِ  بٔڈِس  مٲدانس  منٛز۔  عرشس  مُقابلہٕ  چھےٚ  کُرسی  تِتھُے  یُتھ  اکھ  پنیسہ  چُھ  بٔڈِس  مٲدانس  منٛز۔  نتہٕ  گوو  معنی  احاطہٕ  کٔرِتھ  چُھ  تِہُند  علم  آسمانن  تہٕ  زمینن،  تھکراوان  چُھنہٕ  تس  یعنی  دُشوٲری  تہٕ  تکلیفس  منٛز  چُھنہٕ  تراوان  تس  آسمانن  تہٕ  زمینن  رٲچھ  تہٕ  حفاظت  کرٕنۍ،  بیٚیہِ  چُھ  سیٹھاہ  عٲلی۔  تِہٕندِس  علوس  نہایتھاہ  چُھنہٕ،  سُہ  چُھ  سیٹھاہ  بوٚڈ۔  تِہٕندِس  بجرس  نہایتھاہ  چُھنہٕ۔"
  },
  {
    "verse_id": 256,
    "translation": "زور  تہٕ  زبردستی  چَھنہٕ  دینس  اندر،  کیازِ  پٔزۍ  پٲٹھۍ  وارٕہ  ننیو  بذاتِ  خود  بیٚیہِ  دلیلو  سٍتۍ،  ہدایت  تہٕ  گمرٲہی  ایمان  تہٕ  کُفر  حق  تہٕ  بٲطِل  پوٚز  تہٕ  اپُز،  پس  یُس  اکھاہ  انکار  کرِ  بٲطِل  تہٕ  اپُزین  معبودن  شیطانن  وغٲرن  اقرار  کرِ  تہٕ  پژھ  کرِ  کُنِس  معبودِ  برحقس،  پس  بیشک  تمی  کٔر  تھپھ  مُحکم  گنڈس  رزِ  ہٕندِس۔  سُہ  گوو  حدیث  قال  اللہ  قال  رسول  اللہؐ،  یتھ  نہٕ  ڈیٚجر  چُھ  کُنہِ  قسمہٕ،  یۅسہٕ  نہٕ  مُژراونہٕ  ییہِ  زانہہ  تہِ،  اللہ  تعالیٰ  چُھ  سورُے  بوزٕوُن  سورُے  زانہٕ  وُن۔"
  },
  {
    "verse_id": 257,
    "translation": "اللہ  تعالیٰ  چُھ  دوس  تہٕ  مددگار  ایماندارن  ہُند  یِمو  طاغوتن  انکار  کٔرِتھ  کُنِس  خدایس  پژھ  کٔر،  سُہ  چُھ  تِمو  کُفرٕچہِ  تٲریکیو  منٛزٕہ  کٔڈِتھ  یا  لوٚب  رٔٹِتھ  اِسلام  کِس  نُورس  اندر  واتناوان،  یِمو  لوٗکو  معبودِ  برحقس  انکار  کوٚر،  تِہٕندۍ  دوس  گٔے  شیطان،  تِم  چھِ  اِسلام  کہ  نورٕ  نِشہِ  کٔڈِتھ  یا  لوٚب  رٔٹِتھ  کُفرٕچن  تٲریکین  اندر  واتناوان،  تِمے  لوٗکھ  چھِ  نارٕہ  وٲلۍ  یتھ  منٛز  تِمن  ہمیشہ  روزُن  چُھ  عذابس  گرفتار۔"
  },
  {
    "verse_id": 258,
    "translation": "تۅہیہِ  وُچھونا  اے  پیغمبرٕہ  یا  ژےٚ  وُچُھتھ  نا  اے  وُچھہٕ  وٕنہِ  تس  شخصس  کُن  یس  ناو  اوس  نمرود۔  ییٚمۍ  بحث  کریو  حضرتِ  ابراہیمس  سٍتۍ  تِہٕندِس  پروردِگارٕہ  سٕندِس  وجودس  متعلق  کیازِ  اللہ  تعالیٰ  ہن  اوسُس  دیُتمُت  مُلک  تہٕ  پادشاہت  باوجودآں  اوس  خداے  سٕندِ  س  وجودس  مُنکر،  یہِ  بحث  سپُدتمہِ  وقتہٕ  ییٚلہِ  تٔمۍ  پرُژھ  حضرتِ  ابراہیمس  علیہ  السلام  تِہٕندِس  پروردِگارٕہ  سُند  شان  کیاہ  چُھ۔  حضرتِ  ابراہیمن  فرمووُس  میون  پروردِگار  گوو  سُے  یُس  سارنٕے  زِندٕہ  کران  چُھ  بیٚیہِ  ماران  چُھ،  نمرودن  دوٚپ  بہٕ  تہِ  چُھس  زِندٕہ  کران  تہٕ  ماران،  فرمووُس  حضرتِ  ابراہیمن  اللہ  تعالیٰ  سٕںٛز  بیاکھ  کٲم  چھےٚ  سُہ  چُھ  آفتابس  کھاران  پرتھ  دۅہہ  مشرِق  کہ  طرفہٕ،  ژٕ  کھار  تن  اکہِ  دۅہہ  مغرِب  کہ  طرفہٕ،  پس  سپُدیہِ  کٲفر  نمرود  حٲران  تہٕ  لاجواب  تہٕ  کینہہ  پُھورُسنہٕ،  اللہ  تعالیٰ  چُھنہٕ  وتھ  ہاوان  ظٲلِمن۔  یہِ  دلیل  ٲس  ذاتِ  بٲری  تعالیٰ  سٕندِس  وجودس  پیٚٹھ۔  امہِ  پتہٕ  چُھ  اللہ  تعالیٰ  مرنہٕ  پتہٕ  زِندٕہ  کرنس  پیٚٹھ  زٕ  دلیلہٕ  فرماوان۔"
  },
  {
    "verse_id": 259,
    "translation": "بیٚیہِ  وُچُھتھ  نا  ژےٚ  تس  شخصس  کُن  یُس  پۅک  اکہ  شہرٕہ  کِنۍ،  سُہ  شہر  اوس  منہدم  تہٕ  وٲران  سپُدمُت،  مکانن  ہٕںدۍ  پش  ٲسۍ  دُبہٕ  بیٖٹھمٕتۍ  تمہِ  کین  ژکین  پیٚٹھ۔  سُہ  پکہٕ  وُن  اوس  حضرتِ  عزیز۔  شہر  اوس  بیت  المقدس  یُس  بخت  نصرن  اوس  وٲران  تہٕ  تباہ  کوٚرمُت۔  امی  وٲران  شہرٕ  کِنۍ  ییٚلہِ  حضرتِ  عزیز  پوٚک،  سٍتۍ  اوسُس  سوارِ  ہُند  خر  بیٚیہِ  توشہٕ  دانس  منٛز  کھینہٕ  چیٚنٕکۍ  چیز،  دپنہِ  لوٚگ  پٲنۍ  پانس  سٍتۍ،  کِتھہٕ  سنا  پٲٹھۍ  کرِ  اللہ  تعالیٰ  یتھ  شہرس  آباد  ﴿بیٚیہِ﴾  امہِ  کہ  وٲرٲنی  پتہٕ۔  یہِ  ووٚن  نہٕ  تِمو  نامُمکن  زٲنِتھ  بلکہ  ووٚنُکھ  مےٚ  گژِھہ  تٔمِچ  کیفیت  معلوم  سپدٕنۍ،  پس  کٔر  اللہ  تعالیٰ  ہن  تِہٕںٛز  زندگی  زایل  یعنی  مٲرۍ  تِم  اللہ  تعالیٰ  ہن  أکِس  ہتس  ؤرِیس،  توپتہٕ  کٔرِن  اکہِ  ہتہٕ  وہرۍ  بیٚیہِ  زِندٕہ،  توپتہٕ  تُلِن  تھوٚد،  پرُژھنس  پانہٕ  یا  ملکہٕ  سٕندِ  ذریعہ،  ژٕ  کٍتِس  کالس  ٹھہریوکھ  ییٚتنس،  دوٚپُن  بہٕ  ٹھہریوس  غٲلباً  دۅہس  یا  دۅہہ  کھۅتہٕ  کم  کالس  أڈِس  دۅہس،  اللہ  تعالیٰ  ہن  فرمووُس،  نہ  بلکہ  گٔے  ژےٚ  ییٚتنس  ٹھہرِتھ  اکھ  ہتھ  ؤرِی،  وُچھ  وۅنۍ  سٲنۍ  قدرت،  ملاحظہ  کر  پننِس  کھیٚن  چیٚنس  کُن۔  یوٗت  کال  گٔژِھتھ  چُھنہٕ  سُہ  کُنہِ  قسمہٕ  ڈوٚلمُت  تہٕ  متغیر  سپُدمُت،  بیٚیہِ  وُچھ  ژٕ  پننِس  خرس  کُن  تٔمِس  کیاہ  چُھ  بنیومُت،  أڈجہِ  تانۍ  چھس  دۅدریمژٕہ،  بیٚیہِ  چُھ  سون  مقصد  ژٕ  کروتھ  أسۍ  لوٗکن  ہٕندِ  اعتمادٕہ  خٲطرٕ  اکھ  نِشانہٕ،  وۅنۍ  وُچھ  ژٕ  یِمن  خرٕ  سٕںٛزن  أڈجن  کُن،  کِتھہٕ  پٲٹھۍ  مِلناووکھ  أسۍ  تِمہٕ  أڈجہِ،  توپتہٕ  کِتھہٕ  پٲٹھۍ  ولو  أسۍ  تِمن  پیٚٹھ  ماز۔  یہِ  چُھ  وُچھٲنی  یکدم  سپُد  خر  زِندٕہ  توپتہٕ  وۅتھ  تھوٚد  دِژٕن  ٹانگ،  ادٕہ  ییٚلہِ  یہِ  سورُے  حال  تٔمِس  ننیوو،  دپنہِ  لوٚگ  بہٕ  چُھس  یقین  کران  کہ  بیشک  چُھ  اللہ  تعالیٰ  پرتھ  چیزس  پیٚٹھ  قدرت  وول۔"
  },
  {
    "verse_id": 260,
    "translation": "بیٚیہِ  پٲوِو  ژیٚتس  توٚہۍ  سُہ  وقت  ییٚلہِ  حضرتِ  ابراہیمن  عرض  کوٚر  خدایس  اے  میانہِ  پروردِگارٕہ  مےٚ  ہاوتکھ  کِتھہٕ  پٲٹھۍ  کرہکھ  ژٕ  مُردٕہ  زِندٕہ  قیامت  کہ  دۅہہ  بہٕ  تھاوٕ  ہاامیُک  علم  حٲصِل  کٔرِتھ  کیازِ  خبر  چھا  یہِ  کٲفر  نمرود  ما  پرٚژِھہ  اتھ  متعلق  دُوبارٕہ،  اللہ  تعالیٰ  ہن  فرمووُس  کیاہ  ژےٚ  آےنا  پژھ  وٕنہِ،  دوٚپُن  گژھیٚمنا  پژھ  یِن  مگر  امہِ  عرض  کرنہٕ  أندرٕہ  چُھ  یُتھ  میون  مطلب  دِل  مطمعین  سپدِتھ  چانین  دُشمنن  سٍتۍ  بحث  کرنہٕ  خٲطرٕ  قوی  سپدِ۔  اللہ  تعالیٰ  ہن  فرمووُس،  پس  رٹُکھ  ژٕ  ژور  جانور  مور،  کۅکُر،  کوتُر  تہٕ  کاو،  پس  رچُھکھ  ژٕ  کینہہ  کالاہ  پانس  نِشہِ،  وارٕہ  تھاوُکھ  ونہِ،  توپتہٕ  مارُکھ،  کلہٕ  تِہُند  تھاو  الگ،  بدنن  تِہٕندین  کر  کُفتہٕ۔  تِہُند  ماز  مِلناوأکِس  سٍتۍ،  توپتہٕ  تھاو  پرتھ  کۅہس  پیٚٹھ  تِہٕندِ  مِلنٲوِتھ  مازٕہ  أندرٕہ  اکھ  اکھ  حصہٕ،  توپتہٕ  دِ  تِمن  آلو۔  یِم  یِنے  ژےٚ  نِشہِ  دوران  دوران،  توپتہٕ  زان  ژٕ  بیشک  اللہ  تعالیٰ  چُھ  پرتھ  چیزس  پیٚٹھ  قدرت  وول  حِکمت  وول۔  "
  },
  {
    "verse_id": 261,
    "translation": "مِثال  تِمن  لوٗکن  ہٕںٛز  یِم  خرٕچ  چھِ  کران  مال  پنُن  خداے  سٕںٛزِ  وتہِ  اندر،  تمہِ  پھلِچ  مِثال  یتھ  نیران  چھِ  زمینس  منٛز  ؤوِتھ  ستھ  ہیٚلۍ،  پرتھ  ہیٚلِس  چھِ  آسان  ہتھ  ہتھ  پھٔلۍ،  امہِ  علاوٕہ  چُھ  اللہ  تعالیٰ  ہُرراوان  یسٕندِ  خٲطرٕ  یژھان  چُھ،  اللہ  تعالیٰ  چُھ  وسعت  وول  تس  چھنہٕ  کُنہِ  چیزٕچ  کمی،  اللہ  تعالیٰ  چُھ  رُت  زانن  وول،  تس  چُھ  معلوم  کٔمۍسٕںٛز  کِژھ  نیت  چھےٚ  تمی  نیتہٕ  موجوب  چُھ  سُہ  وسعت  عطا  کران۔"
  },
  {
    "verse_id": 262,
    "translation": "تِم  لوٗکھ  یِم  خرٕچ  چھِ  کران  مال  پنُن  خداے  سٕںٛزِ  وتہِ  اندر  توپتہٕ  چھِنہٕ  تٔمِس  رٹہٕ  وٕنِس  پیٚٹھ  احسان  تہٕ  مِنت  تھاوان،  نہ  چھِس  کتھہِ  رٔنگۍ  اِذا  واتناوان،  تِہٕںٛز  مزوٗرۍ  چھےٚ  امہِ  خرٕچ  کرنٕچ  تِہٕندِس  پروردِگارس  نِش،  بیٚیہِ  آسہِ  نہٕ  تِمن  کانہہ  خوفاہ  قیامت  کہ  دۅہ،  نہ  آسہِ  تِمن  کانہہ  غماہ۔"
  },
  {
    "verse_id": 263,
    "translation": "رٕژ  کتھ  ونٕںۍ  سٲیلس  بیٚیہِ  درگُذر  کرُن،  یہِ  چُھ  بہتر  تمہِ  خٲرات  کھۅتہٕ  یتھ  پتہٕ  کتھہِ  رٔنگۍ  تکلیف  تہٕ  اِذا  آسہِ،  اللہ  تعالیٰ  چُھ  آسن  وول  بیٚیہِ  ژیٚڈ  ہیٚنہٕ  وول۔  جلٕد  چُھنہٕ  رٹان  تہٕ  گرفتار  کران  سٲیلس  تکلیف  تہٕ  اِذا  واتناوٕنین۔"
  },
  {
    "verse_id": 264,
    "translation": "اے  باایمانو  مہ  کٔرِو  خٲرات  پنُن  برباد  مِنت  تہٕ  احسان  تھاونہٕ  سٍتۍ۔  بیٚیہِ  پامہٕ  تہٕ  اِذا  دِنہٕ  سٍتۍ،  تس  شخصہٕ  سٕندۍ  پٲٹھۍ  یُس  مال  پنُن  خرٕچ  کران  چُھ  لوٗکن  ہاونہٕ  خٲطرٕ،  بیٚیہِ  چُھنہٕ  پژھ  کران  کُنِس  خدایس  تہٕ  پٔتمِس  دۅہس  یعنی  قیامتس،  پس  چھےٚ  مِثال  تِہٕںٛز  تمہِ  پِشجہِ  کنہِ  ہٕںٛز  یتھ  پیٚٹھ  میٚژ  آسہِ  لٲرِتھ،  تتھ  پیٚیہِ  گُتُل  روٗد۔  سۅ  میٚژ  یِیس  چھلنہٕ  پس  تھاوِ  اتھ  کنہِ  چھلِتھ  چھۅکِتھ  تِژٕھے  یِژھ  ٲس۔  یِمو  اتھ  کنہِ  ہٕںٛزِ  میٚژِ  پیٚٹھ  کینہہ  ووٚمُت  آسہِ،  تِم  ہیٚکن  نہٕ  کانہہ  چیزٕے  حٲصِل  کٔرِتھ  تمہِ  منٛزٕہ  یہِ  تِمو  وومُت  آسہِ۔  یِتھے  پٲٹھۍ  یِم  خرٕچ  کٔرِتھ  مِنت  تھاون  یا  کرن  خرٕچ  تھیٚکنہٕ  تہٕ  لوٗکن  ہاونہٕ  خٲطرٕ  تِمن  چُھنہٕ  تتھ  خرٕچ  کرنس  کانہہ  ثواباہ  تہٕ  مزوٗریاہ،  اللہ  تعالیٰ  چُھنہٕ  وتھ  ہاوان  کٲفرن۔"
  },
  {
    "verse_id": 265,
    "translation": "وۅنۍ  گٔیہِ  مِثال  تِمن  لوٗکن  ہٕںٛز  یِم  خرٕچ  کران  چھِ  مال  پنُن  خداے  سُند  رضا  ژھانڈنہٕ  خٲطرٕ  بیٚیہِ  پننین  پانن  ہُند  اعتقاد  یقین  صدقات  وخٲراتہٕ  کِس  ثوابس  متعلق  مضبوط  تہٕ  پختہٕ  کرنہٕ  خٲطرٕ،  تمہِ  باغٕچ  مِثال  یُس  تھزرس  پیٚٹھ  آسہِ  ییمیُک  زمین  سیٹھاہ  رُت  آسہِ،  تتھ  آسہِ  پیٚوان  گُتُل  روٗد  ییٚمہِ  سٍتۍ  تتھ  دۅگنہٕ  میٚوٕہ  نیران  آسہِ،  ہرگاہ  گُتُل  روٗد  پیٚیس  تہِ  نہٕ  توتہِ  چُھ  تتھ  نُیک  نُیک  روٗد  پیٚونُے  کٲفی  سپدان  رُت  زمین  آسنہٕ  مۅکھہٕ۔  یِتھے  پٲٹھۍ  چُھ  اللہ  تعالیٰ  باایمان  بندن  صدقات  وخٲراتن  نفع  تہٕ  فٲیدٕہ  عطا  کران،  یہِ  کینژھاہ  توٚہۍ  کران  چھِو  تہِ  سورُے  چُھ  اللہ  تعالیٰ  وُچھان۔"
  },
  {
    "verse_id": 266,
    "translation": "کیاہ  تۅہیہِ  أندرٕہ  چھا  کٲنسہِ  یہِ  کتھ  پسند  کہ  تس  آسہِ  باغاہ  کھٔزرٕ  کُلین  تہٕ  دچھہِ  رانٹھن  ہُند  تِموٕے  کُلیو  مٔنٛزۍ  آسن  جۅیہِ  پکان،  أمِس  شخصس  آسن  اتھ  باغس  منٛز  پرتھ  کُنہِ  قسمٕکۍ  میٚوٕہ،  أمِس  شخصس  آسہِ  بُجرُک  وقت  آمُت  بیٚیہِ  آسہِ  أمِس  خام  عیال،  توپتہٕ  واتہِ  اتھ  باغس  أمۍسٕںدِس  تُندواواہ  یتھ  سٍتۍ  نار  تہِ  آسہِ  یعنی  نارِ  سموم،  اَمی  سٍتۍ  پیٚیہِ  یہِ  باغ  دٔزِتھ۔  یہے  کیفیت  چھےٚ  بنان  نیکین  پیٚٹھ  احسان  تہٕ  مِنت  تھاونہٕ  سٍتۍ،  اِذا  تہٕ  پامہٕ  دِنہٕ  سٍتۍ،  ریا  کرنہٕ  سٍتۍ،  یِتھے  پٲٹھۍ  چُھ  اللہ  تعالیٰ  ویٚژھناوان  تۅہیہِ  پنٕنۍ  آیات  یُتھ  توٚہۍ  غوروفِکر  کٔرِتھ  پنٕنۍ  صدقات  وخٲرات  منت  تہٕ  احسان  تھاونہٕ  سٍتۍ،  اذاتہٕ  پامہٕ  دِنہٕ  سٍتۍ  لوٗکن  ہاونہٕ  سٍتۍ  ضایع  تہٕ  تباہ  کران  ٲسِو  نہٕ۔"
  },
  {
    "verse_id": 267,
    "translation": "اے  باایمانو  خرٕچ  ٲسِو  کران  رٕژن  کامین  اندر،  تمہِ  أندرٕہ  رٕتۍ  رٕتۍ  چیز  یہِ  توٚہۍ  زینان  تہٕ  کماوان  چھِو،  بیٚیہِ  رٕتۍ  رٕتۍ  چیز  تمہِ  أندرٕہ  یہِ  اسہِ  زمین  أندرٕہ  تُہٕندِ  خٲطرٕ  کھور،  بیٚیہِ  مہ  ٲسِو  ردی  تہٕ  خراب  چیزن  ہُند  قصد  کران،  تمی  ردی  چیزٕہ  منٛزٕہ  ٲسِو  خرٕچ  کران  ردی  تہٕ  کھوٚٹ  چیز  ٲسِو  ژٲرِتھ  تہٕ  الگ  کٔڈِتھ  تھاوان  خداے  سٕندِ  خٲطرٕ  دِنس  کیُت۔  یہِ  گووپست  ہمت  لاگُن،  کھوٚٹ  پونسہٕ،  کھوچہِ  روپیہ،  کھوٚٹ  پھُٹہٕ  ووٹ  یا  دٔزمژٕ  ژۅچہِ،  دۅدریومُت  غلہٕ  مہ  ٲسِو  خداے  سٕںٛزِ  وتہِ  دِوان،  حالانکہ  توٚہۍ  چھِونہٕ  سُے  چیز  پانس  رٹہٕ  وٕنۍ  کُنہٕ  صورتس  اندر،  مگرہے  کُنہِ  ساتہٕ  أچھ  ٹُوِتھ  تتھ  اندر  سہل  انگاری  کٔرِو  تہٕ  بُل  گٔژِھو،  وارٕہ  زٲنِو  یہِ  کتھ  کہ  اللہ  تعالیٰ  چُھ  بےنیاز  حمُد  دپنہٕ  آمُت  تعریف  کرنہٕ  آمُت،  تٔمِس  چُھنہٕ  تُہٕندِین  ردی  مالن  ہٕںٛز  ضروٗرتھٕے،  سُہ  چُھنہٕ  رٲضی  سپدان  کھوٚٹیو  دیارو  سٍتۍ۔  سُہ  گژِھہ  خوش  فقیرس  مسکینس  حاجت  نیرنہٕ  سٍتۍ۔  تٔمِس  ییٚلہِ  نہٕ  کھوٚٹ  پونسہٕ  کُنہِ  چلییو  تٔمِس  کیاہ  حاجت  دراو۔"
  },
  {
    "verse_id": 268,
    "translation": "شیطان  چُھو  تۅہیہِ  کھوژناوان  محتاج  سپدنس،  بیٚیہِ  چُھو  امر  کران  تۅہیہِ  یچھ  کامین  ہُند  یعنی  بخلُک،  اللہ  تعالیٰ  چُھو  تۅہیہِ  صدقہٕ  تہٕ  خٲراتس  پیٚٹھ  وعدٕہ  کران  پننہِ  بڈِ  مغفرتُک  تہٕ  رزقس  اندر و سعتُک،  اللہ  تعالیٰ  چُھ  پانہٕ  آسن  وول  سورُے  زانن  وول۔"
  },
  {
    "verse_id": 269,
    "translation": "عقل  ودانٲیی  چُھ  عطا  کران  یس  یژھان  چُھ  تس،  یس  عقل  ودانٲیی  عطا  ییہِ  کرنہٕ  بیشک  تس  آو  عطا  کرنہٕ  خٲر  کثیر  یعنی  وارِیاہ  خٲر،  نصیحت  چُھنہٕ  قبول  کران  مگر  عقلہِ  وٲلۍ۔"
  },
  {
    "verse_id": 270,
    "translation": "بیٚیہِ  یہِ  کینژھاہ  توٚہۍ  خرٕچ  کٔرِو  یا  نذر  تھٲوِو  کانہہ  نذراہ  پس  چُھ  اللہ  تعالیٰ  سورُے  زانان،  چُھنہٕ  ظٲلِمن  ہٕندِ  خٲطرٕ  کانہہ  مددگاراہ  ییٚمۍ  بخلہٕ  سٍتۍ،  احسان  تھاونہٕ  سٍتۍ،  اِذا  دِنہٕ  سٍتۍ،  لوٗکن  ہاونہٕ  تہٕ  تھیٚکنہٕ  سٍتۍ،  خٲرات  کہِ  ثواب  نِشہِ  پننین  پانن  محروم  کرن  یا  یِم  حرام  مالہٕ  سٍتۍ  خٲرات  کرن  یا  یِہ  نذر  ناجٲیز  تھاون  غیراللہ  یعنی  خدایس  ورٲے  مخلوقن  ہٕندِ  خٲطرٕ  یا  یِم  جٲیِز  نذرن  وفا  کرن  نہٕ۔"
  },
  {
    "verse_id": 271,
    "translation": "ہرگاہ  توٚہۍ  پنٕنۍ  صدقات  نٔنۍ  پٲٹھۍ  دِیِو  تِتہِ  گوٚو  سیٹھاہ  جان  مگر  ہرگاہ  لۅتہِ  پٲٹھۍ  تہٕ  ژوٗرِ  پٲٹھۍ  دِیِو  بیٚیہِ  دِیِو  فقیرنٕے،  سُہ  چھُ  ژوٚر  بہتر  نٔنۍ  پٲٹھۍ  تہ  آسن  والین  دِنہٕ  کھۅتہٕ۔  فرضُک  صدقہ  آسہِ  زکوٰت  وغٲرٕہ  ہیوٗ،  سُہ  نٔنۍ  پٲٹھۍ  دیُن  چُھ  بہتر  یُتھ  بییِس  تہِ  رغبت  پٲدٕہ  سپدِ۔  ہرگاہ  نفلُک  صدقہٕ  آسہِ  سُہ  چُھ  پوٗشیدٕہ  پٲٹھۍ  دیُن  چھُ  بہتر  یُتھنہٕ  ریا  لبنہٕ  ییہِ،  بیٚیہِ  چُھ  اللہ  تعالیٰ  امہِ  سببہٕ  تُہٕندین  بعض  گناہن  بخشٲیِش  تہٕ  درگُذر  کران،  بیٚیہِ  چُھ  اللہ  تعالیٰ  پوٗرٕہ  زانان  یہِ  توٚہۍ  کران  چھِو۔"
  },
  {
    "verse_id": 272,
    "translation": "تۅہیہِ  نہ  حض  چُھو  مٹہ  یارسول  اللہ  یِم  کٲفر  راہِ  راستس  پیٚٹھ  انٕںۍ  مگر  اللہ  تعالیٰ  یس  یژِھہ  تس  کرِ  ہدایت،  تۅہیہِ  یُس  مالاہ  خرٕچ  کوٚرُو  خداے  سٕندِ  خٲطرٕ  تمیُک  فٲیدٕہ  چُھو  تۅہیہِ  پانس،  توٚہۍ  چھِو  نہٕ  خرٕچ  کران  خداے  سُندُے  رضا  حٲصِل  کرنہٕ  خٲطرٕ،  توٚہۍ  یہِ  کینژھاہ  خرٕچ  کٔرِو  پننہِ  مالہٕ  أندرٕہ  تمیُک  ثواب  تہٕ  بدلہٕ  ییہِ  تۅہیہِ  عطا  کرنہٕ۔  تۅہیہِ  کُنہِ  قسمُک  ظلم  ییہِ  نہٕ  کرنہٕ۔  تُہُند  حق  ییہِ  نہٕ  ضایع  کرنہٕ۔"
  },
  {
    "verse_id": 273,
    "translation": "خٲرات  گژِھہ  دیُن  تِم  فقیرن  یِم  بند  آسن  کرنہٕ  آمٕتۍ  خداے  سٕںٛزِ  وتہِ  اندر  یعنی  تِہٕندۍ  وقت  آسن  مصروف  دین  چن  کامین  اندر  یِمن  اندر  عام  لوٗکن  ہٕندِ  خٲطرٕ  بہتری  آسہِ،  سُہ  گوو  جہاد  ہِیو،  تبلیغ  ہِیو،  طلب  علمِ  دین  ہِیو۔  یِم  چھِ  مُصارف  صدقاتو  أندرٕہ  بہتر  مصرف،  یِم  نہٕ  تمی  سببہٕ  آسن  ہیٚکان  اورٕہ  یور  پھیرِتھ  رزق  کماونہٕ  خٲطرٕ،  ناوٲقف  لوٗکھ  آسن  تِمن  مالدار  زانان۔  تِہٕندِ  سوال  نِشہِ  پتھ  روزنٕکہ  سببہٕ،  ژٕ  پرزٕ  ناوہکھ  تِم  تِہٕندِ  بُتھہِ  کہ  علامت  سٍتۍ  یعنی  فاقہٕ  گی  ہٕندِ  سببہٕ  آسن  تِہٕندۍ  بُتھۍ  زرد،  تِم  آسن  نہٕ  لوٗکن  منگان  چھپٕر  لٲگِتھ،  یہِ  کینژھاہ  توٚہۍ  خرٕچ  کٔرِو  مالہٕ  أندرٕہ  یِمن  مِسکینن  پیٚٹھ  یِمن  منٛز  یِم  پانژھ  صفت  موجود  آسن،  پس  اللہ  تعالیٰ  ہس  چُھ  تہِ  سورُے  معلوم۔"
  },
  {
    "verse_id": 274,
    "translation": "یِم  لوٗکھ  مال  پنُن  خرٕچ  کران  چھِ  رٲتۍ  کیُت  یا  دۅہلہِ  لوٚتۍ  پٲٹھۍ  یا  نٔنۍ  پٲٹھۍ،  تِہٕندِ  خٲطرٕ  چھےٚ  تِہٕںٛز  مزوٗرۍ  پروردِگارس  نِش،  بیٚیہِ  آسہِ  نہٕ  تِمن  کانہہ  خوفاہ  کانہہ  غماہ۔"
  },
  {
    "verse_id": 275,
    "translation": "یِم  لوٗکھ  سوٗد  کھیٚوان  چھِ،  تِم  وۅتھن  نہٕ  قیامت  کہِ  دۅہہ  قبرومنٛزٕہ  مگر  تس  شخصہٕ  سٕندِ  پٲٹھۍ  یس  زورٕ  ژٔنڈ  آسہِ  دِژمٕژ  شیطانن  تمی  سٍتۍ  آسیٚس  دماغ  خراب  گومُت  یعنی  سیتہٕ  لد  ہِوۍ،  یہِ  سزا  آسہِ  تِمن  امی  مۅکھہٕ  کہ  تِمو  کیاہ  دوٚپ  ہیوٚن  کٕنُن  تہِ  چُھ  بیازی  ہِیو،  حالانکہ  اللہ  تعالیٰ  ہن  چُھ  ہیٚیون  کٕنُن  حلال  کوٚرمُت۔  سوٗد  چُھن  حرام  کوٚرمُت،  حلال  وحرام  کرنُک  اِختیار  وول  چُھ  سُے  یوت،  پس  یس  أکِس  ووت  پننِس  پروردِگارٕہ  سٕندِ  طرفہٕ  نصیحتُک  کلام،  توپتہٕ  روٗد  سُہ  امہِ  سوٗدکہ  معاملہٕ  نِشہِ  پتھ،  پس  یہِ  کینژھاہ  پتھ  کُن  گُذریو  تہِ  گوو  تِہُندُے  ملک۔  فٲصلہٕ  تِہُند  کرِ  پانے  اللہ  تعالیٰ،  یِم  لوٗکھ  خداے  سُند  حکُم  بوٗزِتھ  بیٚیہِ  دُوبارٕہ  کرن  زٲنِتھ  کٔرِتھ  سوٗدُک  معاملہٕ،  تِمے  لوٗکھ  گٔے  دوزخی  تِم  روزن  تتھ  دوزخس  منٛز  ہمیشہ  کیازِ  تِمو  کوٚر  خداے  سُند  حُکم  نظر  انداز۔"
  },
  {
    "verse_id": 276,
    "translation": "گالان  چُھ  اللہ  تعالیٰ  سودٕکین  دیارن  چَھنہٕ  کانہہ  برکتھاہ،  ہُر  راوان  چُھ  اللہ  تعالیٰ  خٲراتس۔  أکِس  چُھ  اللہ  تعالیٰ  داہ  گُنہٕ  تہٕ  ساسہٕ  گُنہٕ  تہٕ  لچھہٕ  گُنہٕ  دِوان،  اللہ  تعالیٰ  ہس  چُھنہٕ  پسند  کِہِنۍ  ناسُپاس  بندٕہ  یُس  سوٗدس  حلال  آسہِ  زانان،  کٕہٕنۍ  مُجرم  بندٕہ  یُس  سوٗدکِس  معاملس  پیٚٹھ  ڈاڈ  آسہِ  کٔرِتھ۔"
  },
  {
    "verse_id": 277,
    "translation": "پٔزۍ  پٲٹھۍ  یِمو  لوٗکو  ایمان  اوٚن  بیٚیہِ  کٔریٚکھ  رٕژٕ  عملہٕ  بیٚیہ  تھٲوٕکھ  نماز  برپا،  بیٚیہِ  دِژٕکھ  مالٕچ  زکوات،  پس  تِہٕندِ  خٲطرٕ  چھےٚ  تِہٕںٛز  مزوٗرۍ  تِہٕندِس  پروردِگارس  نِشہِ  بیٚیہِ  آسہِ  نہٕ  تِمن  کانہہ  خوفاہ  بیٚیہِ  نہٕ  کانہہ  غماہ۔  "
  },
  {
    "verse_id": 278,
    "translation": "اے  باایمانو  کھوژِو  خدایس  بیٚیہِ  ترٲوِو  سُہ  رقم  یُس  باقٕے  آسیو  رودمُت  سوٗدُک  لوٗکن  نِشہِ  چُھوے  توٚہۍ  پٔزۍ  پٲٹھۍ  باایمان۔"
  },
  {
    "verse_id": 279,
    "translation": "پس  ہرگاہ  سودٕہ  نِشہِ  پتھ  روٗزونہٕ  تیٚلہِ  روزِو  خبردار  تہٕ  تیار  جنگ  کرنہٕ  خٲطرٕ  خدایس  تہٕ  تِہٕندِس  رسولس  سٍتۍ،  ہرگاہ  توٚہۍ  توبہٕ  کٔرِو،  سوٗدٕہ  نِشہِ  پتھ  روٗزِو  تیٚلہِ  یِیو  اصٕل  رقم  واپس  دِنہٕ،  نہ  مہٕ  کٔرِو  توٚہۍ  کٲنسہِ  پیٚٹھ  ظلم،  نہ  ییہِ  تۅہیہِ  پیٚٹھ  کانہہ  ظلم  کرنہٕ۔"
  },
  {
    "verse_id": 280,
    "translation": "اگر  قرضدار  آسہِ  تنگدست،  تس  گژِھہ  پیارُن  یوٚتانۍ  تس  وسعت  بنہِ،  وۅنۍ  ہے  توٚہۍ  سُہ  رقم  صدقس  پیٚٹھ  قرضدارس  ترٲوِو،  سُہ  چُھ  تُہٕندِ  خٲطرٕ  بہتر۔  ہرگہے  تۅہیہِ  تمیُک  ثواب  معلوم  آسِہا  یا  ہرگہے  توٚہۍ  مُنٲسِب  زٲنِو۔"
  },
  {
    "verse_id": 281,
    "translation": "بیٚیہِ  کھوژِو  تتھ  دۅہس  ییٚمہِ  دۅہہ  توٚہۍ  واتناونہٕ  یِیو  خدایس  برونٹھ  کُن،  توپتہٕ  ییہِ  پرتھ  أکِس  تَمہِ  سارے  نیک  وبدُک  بدلہٕ  پوٗرٕہ  دِنہٕ  یہِ  تٔمۍ  کوٚرمُت  آسہِ،  بیٚیہِ  ییہِ  نہٕ  تِمن۔  بہ  ہیچ  وجہ  کُنہِ  قسمہٕ  ظلُم  کرنہٕ۔"
  },
  {
    "verse_id": 282,
    "translation": "اے  باایمانو  توٚہۍ  ییٚلہِ  قرضُک  لین  دین  ٲسَو  کران  کُنہِ  مُقرر  مُدتس  تانۍ  پس  ٲسِو  لیکھان،  بیٚیہِ  لیٚکھِن  یہِ  کاغذ  تۅہیہِ  أندرٕہ  کانہہ  لیکھھن  وولاہ  پوٚز  پوٚز۔  یُس  نہٕ  کمی  یا  زیادتی  کرِ  رقمس  اندر  یا  وقتس  اندر،  بیٚیہِ  مہ  کٔرِن  انکار  کانہہ  لیٚکھن  وول  یہِ  کاغذ  لیٚکھنہٕ  نِشہِ  کیازِ  اللہ  تعالیٰ  ہن  یِتھہٕ  پٲٹھۍ  سُہ  ہیٚچھنوو  لیٚکھُن  پس  ٲسِن  سُہ  تمہِ  کِس  شُکرانس  اندر  لوٗکن  کاغذ  تہٕ  امہِ  قسمٕکۍ  دستاویزات  لیٚکھِتھ  دِوان،  بیٚیہِ  ٲسِنس  سُے  شخص  لیکھناوان  تہٕ  عبارت  ونان  یس  پیٚٹھ  حق  چُھ  یعنی  یُس  قرض  نِوان  آسہِ،  کھوٗژِن  سُہ  خدایس  یُس  تُہُند  پروردِگار  چُھ،  کم  مہٕ  کٔرِن  سُہ  امہِ  منٛزٕہ  کانہہ  چیزاہ،  پس  ہرگاہ  قرض  نِووُن  کم  عقل  آسہِ  یا  ضعیف  تہٕ  نوتوان  آسہِ،  یا  آسہِ  نہٕ  سُہ  ہیٚکان  پانہٕ  عبارت  ؤنِتھ  نہ  زاننہٕ  مۅکھہٕ،  پس  لیکھنٲوِن  تہٕ  عبارت  ؤنِن  وٲلۍ  تِہُند  معتبر  تہٕ  کارکُن  تُہُند  وارٕہ  پٲٹھۍ  تہٕ  اِںصاف  پٲٹھۍ،  بیٚیہِ  تھٲوِیوکھ  شاہِد  زٕ  گواہ  مسلمان  مردو  أندرٕہ،  ہرگاہ  نے  زٕ  مسلمان  مرد  بیٚٹن  یعنی  میسر  تہٕ  دستیاب  ہیٚکن  نہٕ  سپدِتھ  تیٚلہِ  روٗزِن  گواہ  اکھ  مرد  تہٕ  زٕ  زنانہٕ،  یِم  توٚہۍ  پسند  کٔرِیوکھ  گواہو  أندرٕہ،  کیازِ  ہرگاہ  مٔشِتھ  گژِھہ  دۅیو  أندرٕہ  أکِس  زنانہِ،  ژیٚتس  پاویٚس  دوٚیِم  زنانہٕ،  گواہن  ہُند  گژِھنہٕ  انکار  کرُن  ییٚلہِ  تِمن  گواہ  روزنہٕ  خٲطرٕ  ناد  آسہِ  یِوان  دِنہٕ،  سُستی  مہ  ٲسِو  کران  یہِ  معیادی  کاغذ  لیٚکھنہٕ  نِشہِ  ادٕہ  معاملہٕ  لۅکُٹ  ٲسِتن  یابوٚڈ،  یہِ  چُھ  تُہٕندِ  خٲطرٕ  اِنصافس  زیادٕہ  قٲیِم  تھاوٕوُن  خدایس  نِشہِ،  بیٚیہِ  چُھ  یہِ  لیکھُن  زیادٕہ  قٲیِم  تھاوان  گوٲہیہِ،  بیٚیہِ  چُھ  زیادٕہ  نزدیک  یتھ  کتھہِ  کہ  تۅہیہِ  روزِ  نہٕ  شک  تہٕ  شُبہٕ،  مگرہے  آسہِ  تجارتاہ  فوری  ہیٚنہٕ  دِنُک،  یُس  تجارت  توٚہۍ  پانہٕ  وٲنۍ  پھِران  ٲسِو  یعنی  ہیٚنہٕ  وول  آسہِ  قٍمت  دِوان،  کٕنن  وول  آسہِ  چیز  پیش  کران،  پس  چُھنہٕ  کانہہ  حرٕج  تۅہیہِ  ہرگاہ  اتھ  صوٗرتس  منٛز  لیکھان  ٲسِونہٕ،  بیٚیہِ  ٲسِو  گواہ  تھاوان  ییٚلہِ  توٚہۍ  خرید و فروخت  کران  ٲسِو۔  یُتھنہٕ  کانہہ  دۅیو  أندرٕہ  انکار  کرِ،  نقصان  گژِھنہٕ  واتناونہٕ  یُن  نہ  لیکھن  وٲلِس  تہٕ  نہ  شٲہِدن،  ہرگاہ  تۅہیہِ  تہِ  کوٚرُو  کٲتبن  تہٕ  شٲہِدن  واتنوو  تکلیف  تہٕ  ضریر  سُہ  چُھ  تُہٕندِ  خٲطرٕ  بوٚڈ  گناہ،  کھوٗژِو  خدایس  ہمیشہ  خصوصاًتِمہٕ  کامہِ  کرنس  اندر  یِمو  نِشہِ  منع  آو  تۅہیہِ  کرنہٕ،  اللہ  تعالیٰ  چُھ  دین  ودنیاچہ  کامہِ  تہٕ  احکام  ہیٚچھناوان،  اللہ  تعالیٰ  چُھ  پرتھ  چیز  پوٗرٕہ  زانہٕ  وُن۔"
  },
  {
    "verse_id": 283,
    "translation": "وۅنۍ  ہرگاہ  توٚہۍ  ٲسِو  سفرس  اندر  توپتہٕ  لٔبیون  نہٕ  توٚہۍ  کانہہ  لیٚکھن  وولاہ  تتھ  سفرس  منٛز،  تتھ  صوٗرتس  اندر  گژھن  بند  تھاونٕکۍ  چیز  پیش  کرٕنۍ  یِمن  چیزن  قبضہٕ  کرِ  قرضُک  رقم  دِنہٕ  وول،  پس  ہرگاہ  مطمعین  آسہِ  تۅہیہِ  أندرٕہ  اکھ  بییِس  پیٚٹھ  یعنی  اکھ  أکِس  پیٚٹھ  اعتماد  تہٕ  اعتبار  آسہِ،  پس  ییٚمِس  پیٚٹھ  اعتماد  تہٕ  اعتبار  آو  کرنہٕ  سُہ  کٔرِن  ادا  پنُن  پوٗرٕہ  امانت،  بیٚیہِ  کھوٗژِن  خدایس  پننِس  پروردِگارس  تٔمۍ  سُند  حق  مہ  کھیٚیِن،  اے  مسلمانو  مہ  ٲسِو  گوٲہی  کھٹان،  یُس  اکھاہ  گوٲہی  تہٕ  شہادت  کھٹان  آسہِ  تٔمۍسُند  دِل  چُھ  گنہگاریعنی  سُہ  مہٕ  زٲنِن  یہِ  شہادت  نہ  دِنۍ  ما  چُھ  زیٚوِ  ہُندُے  یوت  گناہ  بلکہ  چُھ  یہِ  دِلُک  گناہ  تہِ،  کیازِ  پرتھ  گناہُک  ارادٕہ  چُھ  دِلہٕ  پیٚٹھے  وۅتھان۔  اللہ  تعالیٰ  چُھ  پوٗرٕ  زانان  یہِ  توٚہۍ  کران  چِھو  دِلو  یا  تانو  سٍتۍ۔"
  },
  {
    "verse_id": 284,
    "translation": "خداے  سُندُے  چُھ  یہِ  سورُے  آسمانن  اندر  چُھ  بیٚیہِ  یہِ  زمینن  اندر  چُھ۔  خود  آسمان  تہٕ  زمین  چُھ  تِہُندُے،  ہرگاہ  نٔنرٲوِو  تہِ  یہِ  تُہٕندین  دِلن  اندر  چُھو  یا  کھٹِتھ  تھٲوِو،  اللہ  تعالیٰ  چُھ  تہِ  سورُے  زانان،  تتھ  سٲرسٕے  پیٚٹھ  ہیٚیو  سُہ  حساب،  توپتہٕ  یس  خوش  کریٚس  تس  کرِ  مغفرت  یس  خۅش  کریس  تس  کرِ  عذاب،  اللہ  تعالیٰ  چُھ  پرتھ  چیزس  پیٚٹھ  قدرت  وول۔"
  },
  {
    "verse_id": 285,
    "translation": "ییٚلہِ  یہِ،  نٲزِل  سپُد  صحابہٕ  صٲب  سپٕدۍ  غمگین،  عرض  کوٚرُکھ  آنحضرتؐن  ہٕندِس  خدمتس  منٛز  کہ  یا  رسول  اللہؐ  یہِ  حض  چُھ  سیٹھاہ  مُشکل  سانہِ  خٲطرٕ۔  فرمووُکھ  کیاہ  توٚہۍ  تہِ  ؤنوٕ  تی  یہِ  یہودونصاریٰ  ہَو  ووٚن  پننین  پیغمبرن۔۔۔۔  توٚہۍ  مٲنِو  توٚہۍ  کٔرِو  تسلیم  خداے  سُند  حُکم  توٚہۍ  دٔپِو۔۔۔۔  بوٗز  اسہِ  مون  اسہِ۔  اللہ  تعالیٰ  کرِ  تۅہیہِ  پیٚٹھ  رحم۔  چنانچہ  امیُک  نتیجہٕ  دراو  اللہ  تعالیٰ  ہن  کٔر  نبی  کریمسؐ  سٍتۍ  باایمانن  ہٕںدۍ  تعریف  فرمووُن،  پیغمبرِ  برحقن  کٔر  پژھ  تتھ  سٲرسٕے  یہِ  نٲزِل  آو  کرنہٕ  تِمن  پیٚٹھ  تِہٕندِس  پروردِگارٕہ  سٕندِ  طرفہٕ  بیٚیہِ  کٔر  پژھ  تتھ  باایمانو،  پرتھ  أکۍ  اوٚن  ایمان  کُنِس  خدایس  بیٚیہِ  تِہٕندین  ملٲیکن،  بیٚیہِ  تِہٕںٛزن  کتابن  بیٚیہِ  تِہٕندین  پیغمبرن  تِمو  دوٚپ،  أسۍ  چھِنہٕ  فرق  کران  پیغمبرو  أندرٕہ  کٲنسہِ  أکِس  منٛز۔  اسہِ  نِشہِ  چھِ  سٲرِی  پیغمبر  برحق۔  یِم  حضرتِ  آدمس  علیہ  الصلوٰت  والسلامس  پیٚٹھہٕ  حضرتِ  محمدسؐ  تانۍ  آے  سوزنہٕ،  بیٚیہِ  وۅن  باایمانو  بوٗز  اسہِ  مون  اسہِ،  وۅنۍ  چھِ  ژھانڈان  أسۍ  چون  مغفرت  اے  سانہِ  پروردِگارٕہ  پتولاکہ  واتُن  چُھ  ژے  نِش۔"
  },
  {
    "verse_id": 286,
    "translation": "عبادتُک  تکلیف  چُھنہٕ  اللہ  تعالیٰ  دِوان  کٲنسہِ  أکِس  مگر  تِہٕندِ  طاقتہٕ  موجوب،  پرتھ  أکِس  چُھ  ثواب  تمہِ  کُے  یہِ  یِم  کموومُت  تہٕ  حٲصل  کوٚرمُت  آسہِ  نیکیو  أندرٕہ  بیٚیہِ  چُھ  پرتھ  أکِس  تمہِ  کُے  عذاب  تہٕ  سزا  یہِ  تٔمۍ  کوٚرمُت  آسہِ  بٔدیو  أندرٕہ،  اے  سانہِ  پروردِگارٕہ  رٹھتہٕ  متہٕ  اسہِ  ہرگاہ  اسہِ  کینہہ  مٔشِتھ  گوو  یا  خطا  گوو،  اے  سانہِ  پروردِگارٕہ  بیٚیہِ  متہٕ  کھارتہٕ  اسہِ  پیٚٹھ  عبادتُک  سُہ  بور  یُس  بور  کھورُتھ  ژےٚ  تِمن  لوٗکن  پیٚٹھ  یِم  اسہِ  برونٹھ  ٲسۍ،  اے  سانہِ  پروردِگارٕہ  بیٚیہِ  مہٕ  تُلناو  اسہِ  سُہ  بور  ییٚمہِ  کہ  تُلنُک  اسہِ  طاقتھٕے  چُھنہٕ،  بیٚیہِ  کر  عفو  اسہِ،  بیٚیہِ  کر  مغفرت  اسہِ،  بیٚیہِ  کر  اسہِ  پیٚٹھ  رحم،  ژٕے  چُھکھ  سون  مولا  تہٕ  آغہٕ،  پس  کر  ژٕ  اسہِ  یٲری  تہٕ  مدد  کٲفرن  پیٚٹھ۔  حدیث  شریفس  منٛز  چُھ  آمُت  ییٚلہِ  یِم  آیاتِ  کریمہ  نٲزِل  سپٕدۍ  توپتہٕ  پٔرۍ  حضرتِ  رسول  کریمنؐ  یِم  آیات  اللہ  تعالیٰ  ہن  فرمووُکھ  أکِس  أکِس  دعاہس  پتہٕ  ادٕہ  حض  یعنی  اِجابت  کوٚرُم  اکہِ  اکہِ  تُہٕندین  سارنٕے  مطالباتن۔"
  }
]