[
  {
    "verse_id": 1,
    "translation": "اللہ  تعالیٰ  سٕنز  تسبیح  چُھ  کران  پرٛتھ  سُہ  چیز  یُس  آسمانن  منٛز  چُھ  تہٕ  پرٛتھ  سُہ  چیز  یُس  زمینس  منٛز  چُھ۔  بادشاہ  چُھ  نہایت  مقدس،  زبردست  تہٕ  حکمت  وول۔"
  },
  {
    "verse_id": 2,
    "translation": "سُے  چُھ  ییٚمۍ  اُمّی یَو  منٛزٕ  اکھ  رسول  خۅد  تِموٕے  منٛزٕ  تُل۔  ﴿یتھ  جایِہ  چُھ  اُمّی  لفظ  یہوٗدۍ  اصطلاح  کہ  طور  آمُت،  تہٕ  اتھ  منٛز  چُھ  اکھ  لطیف  طنز  پوشیدٕہ۔  اَمیُک  مطلب  چُھ  یِہ  زِ  یِمن  عربن  حقارت  سان  یہوٗدۍ  چِھ  اُمّی  ونان  تہٕ  پانس  مقابلہٕ  چِھکھ  ؤسۍ  پایِہ  سمجھان،  تِموٕے  منٛزٕ  چُھ  غٲلب  تہٕ  گاٹٕلۍ  خُداین  اکھ  رسول  تُلمُت۔  سُہ  چُھنہٕ  پانہٕ  ووٚتھمُت  بلکہ  چُھ  تٔمۍ  سُند  تُلَن  وول  سُہ  یُس  کائناتُک  بادشاہ  چُھ،  زبردست  تہٕ  حکمت  وول  چُھ،  ییٚمۍ  سٕندِس  طاقتس  سٍتۍ  لٔڑِتھ  یِم  پانسٕے  کرن  نقصان  تہٕ  تس  ہیٚکن  نہٕ  نقصان  واتنٲوِتھ﴾۔  یُس  تِمن  تٔمۍ  سٕندۍ  آیات  چُھ  بوزناوان،  تِہٕنز  زندگی  چُھ  پٲراوان،  بیٚیہِ  چُھ  تِمن  کتابہِ  ہٕنز  تہٕ  حِکمتچٕ  تعلیم  دِوان،  حالانکہ  تِم  ٲسۍ  اَمہِ  برونٛہہ  ٹاکارٕہ  گُمرٲہی  منٛز۔"
  },
  {
    "verse_id": 3,
    "translation": "تہٕ  ﴿ییٚمِس  رسول  سٕنز  بعثت﴾  چھےٚ  تِمن  باقی  لُکن  ہٕندِ  خٲطرٕ  تہِ  یِم  وُنہِ  تِمن  چِھنہٕ  سمکھیٚامٕتۍ۔  ﴿یعنی  محمد  صلی  اللہ  علیہ و سلمن  ہٕنز  رسالت  چَھنہٕ  صرف  عرب  قومس  تامٕے  محدوٗد  بلکہِ  چھےٚ  پوٗرٕ  دُنیا  کیٚن  تِمن  باقی  قومن  تہٕ  نٔسلن  خٲطرٕ  تہِ  یِم  وُنہِ  اہلِ  ایمانن  منٛز  یِتھ  شٲمِل  چِھنہٕ  گٔمٕتۍ  مگر  برونٛہہ  کُن  چِھ  قیامتس  تام  یِنہٕ  وٲلۍ۔﴾  اللہ  تعالیٰ  چُھ  زبردست  تہٕ  حکمت  وول۔  ﴿یعنی  یِہ  چُھ  تٔمۍ  سٕندی  قدرتُک  تہٕ  حکمتُک  معجزٕہ  زِ  یِتھہِ  ناترا  شیدٕہ  قوم  منٛزٕ  کوٚرُن  تِیُتھ  عظیم  نبی  پٲدٕ  ییٚمۍ  سٕنز  تعلیم  تہٕ  ہدایت  اَتھ  درجس  تام  انقلاب  انگیز  چھےٚ،  تہٕ  اَمہِ  پتہٕ  چھےٚ  تِتھیٚن  عالمگیر  ابدی  اصولن  ہٕنز  حٲمِل  یِمن  پیٚٹھ  سٲرٕے  اِنسٲنی  زُریات  ہیٚکہِ  سٔمِتھ  اکھ  اُمّت  بٔنِتھ،  تہٕ  ہمیشہِ  ہمیشہِ  خٲطرٕ  ہیٚکہِ  یِمو  اصولَو  نِشہِ  رہنمٲیی  حٲصل  کٔرِتھ۔﴾"
  },
  {
    "verse_id": 4,
    "translation": "یِہ  چُھ  تٔمۍ  سُند  فضل،  یس  یژھان  چُھ  تس  چُھ  دِوان،  تہٕ  سُہ  چُھ  سیٚٹھاہ  فضل  کرن  وول۔"
  },
  {
    "verse_id": 5,
    "translation": "یِم  لُکھ  توراتٕکۍ  حٲمِل  ٲسۍ  بناونہٕ  آمٕتۍ،  مگر  تِمو  تُل  نہٕ  تمیُک  بار،  تِہٕنز  مثال  چھےٚ  تس  خرٕ  سٕنز  ہِش  یَس  پیٚٹھ  کتابہٕ  آسن  کھٲلِتھ۔  اَمہِ  کھۅتہٕ  تہِ  زیادٕہ  بُرٕ  مثال  چھےٚ  تِمن  لُکن  ہٕنز  یِمو  اللہ  تعالیٰ  سٕندیٚن  آیاتن  بُتھ  چُھ  پھِیرمُت۔  ﴿یعنی  تِہُند  حال  چُھ  خرٕ  سٕندِ  کھۅتہٕ  تہِ  بدتر،  تس  چُھنہٕ  سونچ  سمجھ  اَمہِ  موجوب  چُھ  معذور۔  مگر  یِمن  چُھ  سونچ  سمجٕھ،  تورات  چِھ  پران  تہٕ  پرناوان۔  امہِ  کِس  معنیس  چِھنہٕ  ناوٲقف،  اَمہِ  پتہٕ  تہِ  چِھ  یِم  اَمہِ  کہ  ہدایت  نِشہِ  زٲنِتھ  مٲنِتھ  بُتھ  پِھران،  تہٕ  قصداً  چِھ  ییٚمِس  نبیس  ماننہٕ  نِشہِ  انکار  کران  یُس  توراتہ  موجوٗب  سراسر  حقس  پیٚٹھ  چُھ۔  یِم  چِھنہٕ  نا  فہمی  ہٕندۍ  قصور  وار  کینہہ  بلکہ  چِھ  زٲنِتھ  مٲنِتھ  اللہ  تعالیٰ  سٕندیٚن  آیاتن  انکار  کرنٕکۍ  مُجرم۔﴾  یِتھیٚن  ظٲلِمن  چُھنہٕ  اللہ  تعالیٰ  ہدایت  دِوان۔"
  },
  {
    "verse_id": 6,
    "translation": "یِمن  ؤنِو،  اے  لوٗکو  یِم  یہوٗدۍ  چِھو  بنیمٕتۍ،  ﴿یِہ  نکتہ  چُھ  قٲبِل  توجہ  اے  یہوٗدیو،  چُھنہٕ  وَننہٕ  آمُت  بلکہ  چُھ  اے  تِمو  لُکو  یِم  یہوٗدۍ  چِھ  بنیمٕتۍ  یا  یِمو  یہوٗدیت  چھےٚ  اختیار  کٔرمٕژ،  وَننہٕ  آمُت۔  اَمیُک  وجہ  چُھ  یِہ  زِ  اصلی  دین  یُس  موسیٰ  علیہ  السّلامَو  تہٕ  تِمن  بروٗنٹھمیو  تہٕ  پٔتِمیو  انبیا  علیھم  السلامَو  اوٚنمُت  اوس،  سُہ  اوس  بس  اسلام۔  یِمو  انبیا  علیہم  السلامَو  منٛزٕ  اوس  نہٕ  کانٛہہ  یہوٗدۍ  تہٕ  نَہ  ٲس  تِہندِس  زمانس  منٛز  یہوٗدیت  پٲدٕ  گٔمٕژ۔  یِہ  مذہب  چُھ  اَمہِ  ناوٕ  واریاہ  پٔتِم  پیداوار۔﴾  اگر  تۅہیِہ  یِہ  گھمنڈ  چُھو  زِ  باقی  سٲری  لُکھ  ترٲوِتھ  چِھو  صرف  توٚہۍ  اللہ  تعالیٰ  سٕندۍ  ٹٲٹھۍ،  تیٚلہِ  کٔرِو  موتُک  تمنا  اگر  توٚہۍ  پننِس  اتھ  غرورس  منٛز  پٔزِیٲرۍ  چِھو۔  ﴿عربٕکۍ  یہوٗدۍ  ٲسۍ  نہٕ  پننِس  تعدادس  تہٕ  طاقتس  منٛز  مُسلمانَو  کھۅتہٕ  کم  کینہہ  تہٕ  وسٲیلن  ہٕندِ  لحاظہٕ  تہِ  ٲسۍ  واریاہ  کھٔسِتھ۔  مگر  ییٚمۍ  چیزن  اَتھ  نا  برابری  ہٕندِس  مقابلس  منٛز  مُسلمان  غٲلِب  تہٕ  یہوٗدۍ  مغلوب  کٔرۍ،  سُہ  اوس  یِہ  زِ  مُسلمان  ٲسۍ  نہٕ  اللہ  تعالیٰ  سٕنزِ  وَتہِ  منٛز  مرنس  کھۅژان  بلکہ  ٲسۍ  دِل  و  جانہٕ  پنُن  سر  منٛز  اَتھس  رٔٹِتھ  میدانِ  جنگس  منٛز  وَسان۔  اتھ  برعکس  اوس  یہوٗدیٚن  ہُند  حال  یِہ  زِ  تِم  ٲسۍ  نہٕ  کُنہِ  تہِ  وَتہِ  منٛز  زُو  دِنہٕ  خٲطرٕ  تیار،  نَہ  اللہ  تعالیٰ  سٕنزِ  وَتہِ  منٛز،  نہ  قوم  چِہ  وَتہِ  منٛز،  نَہ  خۅد  پننہِ  زُو  چِہ  تہٕ  مال  و  عزت  چِہ  وَتہِ  منٛز۔  تِمن  ٲس  صرف  زندگی  بکار،  خواہ  سۅ  کِژھہ  تہِ  آسہِ۔  أمی  چیزن  ٲسۍ  تِم  بُزدل  بنٲوِمٕتۍ۔﴾"
  },
  {
    "verse_id": 7,
    "translation": "مگر  یِم  کرن  نہٕ  ہرگز  تمِیُک  تمنّا  پننیو  تِمو  کرتوٗتو  ہٕندِ  وجہ  کِنۍ  یِم  تِمو  کٔرِمٕتۍ  چِھ،  تہٕ  اللہ  تعالیٰ  چُھ  یِمن  ظٲلِمن  وارٕ  پٲٹھۍ  زانان۔"
  },
  {
    "verse_id": 8,
    "translation": "یِمن  ؤنِو  ییٚمہِ  موت  نِشہِ  توٚہۍ  ژَلان  چِھو،  سُہ  یِیَو  تۅہیِہ  ضرور۔  پتہٕ  یِیِو  توٚہۍ  تس  برونٛہہ  کنہِ  پیش  کرنہٕ  یُس  پوشیدٕہ  تہٕ  نوٚن  زانن  وول  چُھ،  تہٕ  سُہ  وَنیو  تۅہیِہ  زِ  توٚہۍ  کیا  کینٛژھاہ  چِھو  روٗدِمٕتۍ  کران۔"
  },
  {
    "verse_id": 9,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  آلَو  یِیہِ  کرنہٕ  نمازِ  خٲطرٕ  جمعہ  دۅہ،  تیٚلہِ  دوٗرِو  اللہ  تعالیٰ  سٕنزِ   ذکرِ  کُن،  بیٚیہِ  ترٲوِو  خرید  و  فرخت،  ﴿اَتھ  حُکمس  منٛز  چُھ  ذِکر  مُراد  خطبہ،  تِکیازِ  بانگہِ  پتہٕ  یۅسہٕ  عمل  نبیؐ  کران  ٲسۍ  سُہ  اوس  خطبہ،  تہٕ  نماز  ٲسۍ  تِم  ہمیشہ  خطبہ  پتہٕ  ادا  فرماوان،  اللہ  تعالیٰ  سٕنزِ  ذِکرِ  کُن  دوٗرِو۔  اَمِیُک  مطلب  چُھنہٕ  یِہ  زِ  دَوان  دَوان  یِیِو  بلکہ  چُھ  امِیُک  مطلب  یِہ  زِ  جلدی  جلدی  کٔرِو  تور  واتنٕچ  کوشش۔  خرید  و  فروخت  ترٲوِو،  امِیُک  مطلب  چُھنہٕ  صرف  خرید  و  فروخت  تراوُنُے  یوت  بلکہ  چُھ  نمازِ  گژھنہٕ  چِہ  فِکرِ  تہٕ  اہتمام  ورٲے  پرٛتھ  کانٛہہ  بیاکھ  مصروفیت  تراوٕنۍ۔  اسلام  کیٚن  فقہاہن  ہُند  چُھ  اتھ  پیٚٹھ  اتفاق  زِ  جمعہ  بانگہِ  پتہٕ  چُھ  بیع  تہٕ  پرٛتھ  قسمُک  کاروبار  حرام۔  البتہ  چُھ  حدیث  مُطٲبق  شُرۍ،  مستوٗراتہٕ،  غلام،  بیمار  تہٕ  مسافر  جمعہ  کہ  فرضیت  نِشہِ  مستثنیٰ  تھاونہٕ  آمٕتۍ۔﴾  یِہ  چُھ  تُہندِ  خٲطرٕ  زیادٕ  بہتر  اگر  توٚہۍ  زٲنِو۔"
  },
  {
    "verse_id": 10,
    "translation": "پتہٕ  ییٚلہِ  نماز  پوٗرٕ  سپدِ،  تیٚلہِ  پٔھہلِو  زمینس  منٛز،  تہٕ  اللہ  تعالیٰ  سُند  فضل  کٔرِو  تلاش۔  ﴿اَمِیُک  مطلب  چُھنہٕ  یِہ  زِ  جمعہ  نمازِ  پتہٕ  زمینس  منٛز  پٔھلُن،  تہٕ  رزِق  تلاش  کرنہٕ  چِہ  دَو  دَوِ  منٛز  لگُن  چُھ  ضروری  بلکہ  چُھ  یِہ  ارشاد  اجازت  کِس  معنیس  منٛز۔  چونکہ  جُمعہ ہٕچ  بانگ  بوٗزِتھ  اوس  سورُے  کاروبار  تراونُک  حکم  دِنہٕ  آمُت،  امہِ  موجوب  آو  فرماونہٕ  زِ  نماز  ختم  سپدنہٕ  پتہٕ  چُھو  تۅہیِہ  اجازت  زِ  منتشر  سپدِو  تہٕ  پنٕنۍ  یِم  کاروبار  تہِ  ییٚژِھو  تِم  کٔرِو۔  یِہ  چُھ  تِتُھے  یُتھ  حالتِ  احرامس  منٛز  شکارس  ممٲنعت  کرنہٕ  پتہٕ  فرماونہٕ  آو  زِ  ییٚلہِ  توٚہۍ  احرام  کھوٗلِو  تیٚلہِ  کٔرِو  شکار۔  ﴿سورۂ  مائدہ  آیت  2﴾  اَمِیُک  مطلب  چُھنہٕ  زِ  ضروٗر  کٔرِو  شکار،  بلکہ  چُھ  یِہ  زِ  اَمہِ  پتہٕ  ہیٚکِو  توٚہۍ  شکار  کٔرِتھ،  لہٰذا  یِم  لُکھ  اَمہِ  آیت  نِشہِ  یِہ  استدلال  چِھ  کران  زِ  قرآن  مطٲبق  چَھنہٕ  جُمعہ  دۅہ  چُھٹی  تِم  چِھ  غلط  ونان۔  ہفتس  منٛز  اگر  اکہِ  دۅہ  چُھٹی  آسہِ  کرٕنۍ  تیٚلہِ  پزِ  مسلمانن  جُمعہ  دۅہ  کرٕنۍ،  یِتھہٕ  پٲٹھۍ  یہوٗدۍ  بٹہٕ  وارِ  تہٕ  عیسٲے  چِھ  آتھوارِ  کران۔﴾  تہٕ  اللہ  تعالیٰ  روٗزِیوٗن  کثرت  سان  یاد  کران،  شاید  زِ  تۅہیِہ  گژِھہ  فلاح  نصیب۔  ﴿یِتھیٚن  موقعن  پیٚٹھ  لفظ   شاید   وَرتاونُک  مطلب  چُھنہٕ  یِہ  آسان  زِ  خُدایس  چُھ  معاذ  اللہ  کانٛہہ  شک،  بلکہ  چُھ  یِہ  دراصل  شاہانہٕ  اندازِ  بیان۔  یِہ  چُھ  تِیٛتُھے  زَنتہٕ  کانٛہہ  مہربان  مٲلِک  پننِس  ملٲزِمس  وَنہِ  زِ  ژٕ  کر  فلٲنۍ  کٲم  بنان  چُھ  ژےٚ  میٖلی  ترقی۔  اتھ  منٛز  چُھ  اکھ  لطیف  وعدہ  پوشیدٕ  آسان  ییٚمِچ  اُمید  تھٲوِتھ  ملٲزِم  چُھ  سیٚٹھاہ  شوقہٕ  سان  سۅ  کٲم  انجام  دِوان۔﴾"
  },
  {
    "verse_id": 11,
    "translation": "تہٕ  ییٚلہِ  تِمو  تجارت  تہٕ  کھیل  تماشہِ  سپدان  وُچھ،  تِم  دَوِییِہ  تٔتھۍ  کُن،  تہٕ  توٚہۍ  ترٲوِوہَو  وۅدٔنۍ۔  ﴿یِہ  چُھ  مدینہ  کہ  ابتدٲیی  زمانُک  واقعہ۔  شام  پیٚٹھہٕ  آو  اکھ  تجارتی  قٲفلہٕ  عینِ  نماز  جمعہ کہ  وقتہٕ  تہٕ  تٔمۍ  لٲگۍ  ڈول  تاشہِ  وایِنۍ  تاکہ  بستی  ہٕندیٚن  لُکن  لگہِ  امہِ کہ  یِنُک  پَے۔  رسول  اللہؐ  ٲسۍ  اَمہِ  ساعتہٕ  خطبہٕ  ارشاد  فرماوان۔  یُتھے  لُکو  ڈولن  تاشن  ہٕنز  آواز  بوٗز  تِم  گٔے  بے  قرار  تہٕ  بَہَو  12  نفرو  وَرٲے  دورے  سٲری  قٲفِلس  کُن۔﴾  یِمن  ؤنِو،  یِکینژھاہ  خُدایس  نِشہِ  چُھ  سُہ  چُھ  کھیل  تماشہِ  تہٕ  تجارت  کھۅتہٕ  بہتر۔  ﴿یِہ  حصّہٕ  چُھ  وَنان  زِ  یۅسہٕ  غلطی  صحابن  سپٕز  تمِچ  نوعیت  کیا  ٲس۔  اگر  معاذ  اللہ  اَمِیُک  وجہ  ایمانس  تہٕ  ٲخرتس  پیٚٹھ  دُنیاہٕچ  دٲنستہٕ  ترجیح  آسہِ  ہے،  تیٚلہِ  آسہِ  ہے  اللہ  تعالیٰ  سٕندِ  شرارتُک  تہٕ  غضبُک  اندازٕ  بَدلٕے۔  چونکہ  یِژھ  کانٛہہ  خرٲبی  ٲس  نہٕ  تَتہِ،  بلکہ  یِکینژھاہ  سپُدمُت  اوس  سُہ  اوس  تربیت  چِہ  کمی  ہٕندِ  وجہ  کِنۍ  سپُدمُت۔  امہِ  موجوب  آے  گۅڈٕہ  مُعلّمانہٕ  اندازٕہ  جمعہ  ہکۍ  آداب  وَننہٕ،  پتہٕ  آو  اَتھ  غلطی  پیٚٹھ  گرفت  کٔرِتھ  مُربّیانہٕ  اندازٕہ  فِکرِ  تارنہٕ  زِ  جمعہ  ہُک  خطبہٕ  بوزنس  منٛز  تہٕ  جمعہ  ہٕچ  نماز  پرنس  منٛز  یِکینژھاہ  تۅہیِہ  خُدایس  نِشہِ  میلہِ۔  سُہ  چُھ  ییٚمہِ  دُنیاکہِ  تجارت  تہٕ  کھیل  تماشہِ  کھۅتہٕ  بہتر۔  تہٕ  اللہ  تعالیٰ  چُھ  ساروٕے  کھۅتہٕ  بہتر  رزِق  دِنہٕ  وول۔  ﴿یعنی  یتھ  دُنیاہس  منٛز  یِم  تہِ  مجازاً  رزِق  رسٲنی  ہُند  ذریعہ  چِھ  بنان  تِمو  سارِوٕیو  کھۅتہٕ  بہتر  رِزق  دِنہٕ  وول  چُھ  اللہ  تعالیٰ۔﴾"
  }
]