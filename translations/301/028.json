[
  {
    "verse_id": 1,
    "translation": "یِم  چھِ  حروفِ  مقطعات،  یِمن  ہُنٛد  معنی  زانہِ  پانہٕ  خدا۔"
  },
  {
    "verse_id": 2,
    "translation": "یِم  مضامین  یِم  تۅہیہِ  پٮ۪ٹھ  بطریق  وحی  چھِ  سوزنہٕ  یِوان،  یِم  چھِ  ییٚمہِ  تابہِ  ہٕندۍ  آیات  ییٚمِکۍ  معنی  بالکل  واضح  تہٕ  صاف  چھِ۔"
  },
  {
    "verse_id": 3,
    "translation": "یِمَو  آیاتو  منٛزٕہ  یتھ  موقعس  پٮ۪ٹھ  أسۍ  موسیٰ  علیہ  السلام  تہٕ  فرعون  سٕندِ  قصہٕ  أندرٕہ  اَکھ  حصہٕ  تۅہیہِ  پٮ۪ٹھ  پران  چھِ،  پٔزِپٲٹھۍ  تِمن  لوٗکن  ہٕندِ  نفع  خٲطرٕ  یِم  پژھ  کرٕوُنۍ  چھِ۔"
  },
  {
    "verse_id": 4,
    "translation": "بے  شک  فرعونن  اوس  کونٛپ  لوٚدمُت  مصرٕ  کِس  سرزمینس  منٛز،  بیٚیہِ  ٲسِن  تَتہِ  کین  لوٗکن  مختلف  قٔسٕن  کٔرِمٕتۍ،  قبطی  ٲسِن  باعزت  تھٲوِمٕتۍ،  سبطی  یعنی  بنی  اسرٲیل  ٲسِن  بے  عزت  کٔرِمٕتۍ،  ییٚمُیک  تفصیل  یِیہِ  بیان  کرنہٕ  برونٹھ  کُن۔  کمزور  تہٕ  پست  اوس  زانان  تِمَو  اندرٕہ  أکِس  جماعتس  یعنی  بنی  اسرٲیلن  یِتھہٕ  پٲٹھۍ  کہ،  کھش  اوس  کرناوان  تِہِندین  نیچویٚن  یِم  نٔوۍ  زیٚوان  ٲسۍ  مارٕ  واتلن  ہٕندِ  اَتھہٕ،  زندٕھ  اوس  تھاوان  تِہٕنزن  زنانن  یعنی  کوریٚن  یُتھ  تِمن  اَتھہِ  خدمت  کرناوَن،  بیٚیہِ  اوسُکھ  نہٕ  کوریٚن  ہُنٛد  خوف  تہٕ  خطرٕہ  تہِ  کِہِنۍ۔  بے  شک  اوس  سُہ  تبٲہی  کروُنیو  اندرٕہ۔"
  },
  {
    "verse_id": 5,
    "translation": "سون  ارادٕہ  اوس  دینی  و  دنیٲوی  احسان  رُن  تِمن  لوٗکن  پٮ۪ٹھ  یِم  کمزور  زاننہٕ  یِوان  ٲسۍ  اَتھ  مُلکس  یعنی  سرزمینِ  مصڑس  منٛز  بیٚیہِ  بناووکھ  أسۍ  تِم  دینٕکۍ  پیشاو،  بیٚیہِ  کروکھ  تِمے  دنیاہس  اندر  سلطنتٕکۍ  وٲرث۔"
  },
  {
    "verse_id": 6,
    "translation": "بیٚیہِ  دِمَو  أسۍ  موقع  تِمن  اَتھ  مُلکس  اندر  حکومت  کرنُک،  بیٚیہِ  ہاوَو  أسۍ  فرعونس  تہٕ  ہامانس  بیٚیہِ  تِہٕنزِ  لشکرِ  بنی  اسرٲیلن  ہٕندِ  اَتھہٕ  سُہ  چیز  یتھ  تِم  کھۅژان  ٲسۍ۔  تفصیل  اَمُیک  چھُ  یہِ  کہ  ییٚلہِ  موسیٰ  علیہ  السلام  اَتھ  خطرناک  زمانس  منٛز  پٲدٕہ  سَپُد۔"
  },
  {
    "verse_id": 7,
    "translation": "اَسہِ  تروو  اِلہام  موسیٰ  علیہ  السلام  سٕندِس  وٲلدس  کہ  ژٕہ  چاوُن  یہِ  فرزند  دۅد  ییٖتِس  کالس  ژٕہ  یہِ  فرزند  پوٗشیدٕہ  ہیکہَن  تھٲوِتھ،  اَدٕہ  ییٚلہِ  ژٕہ  کھۅژکھ  تٔمۍ  سٕندِ  حقہٕ  کُنہِ  تکلیفس،  تیٚلہِ  تراوُن  ژٕہ  سُہ  دریاے  نیلس  اندر  صندوقس  منٛز  تھٲوِتھ،  بیٚیہِ  یُتھنہٕ  ژٕہ  کھۅژکھ  تٔمۍ  سٕندِس  پھٹنس  یا  کانٛہہ  غم  برکھ  تٔمۍ  سٕنزِ  جدٲیی  ہُنٛد۔  بے  شک  أسۍ  واتناوون  سُہ  فرزند  واپس  ثےٚ  نِشہِ،  بیٚیہِ  کرون  أسۍ  سُہ  پننِس  وقتس  پٮ۪ٹھ  پیغمبرو  اندرٕہ۔  تَمہِ  پتہٕ  روٗز  سۅ  تِمن  دۅد  دِوان،  ادٕہ  ییٚلہِ  اندیشہِ  سَپدُکھ  کہ  راز  سَپدِ  فاش  توپتہٕ  تھووُکھ  أکِس  صندوقس  منٛز۔  أتی  ترووُکھ  دریاے  نیلس  منٛز  خداے  سُنٛد  ناو  ہیتھ۔  اَمہِ  دریاے  نیلُک  اَکھ  شاخ  اوس  فرعون  سٕندیو  شٲہی  علاقو  مٔنزۍ  پکان۔  یہِ  صندوق  ووت  تپٲری  فرعون  سٕندین  علاقن  اندر۔"
  },
  {
    "verse_id": 8,
    "translation": "توپتہٕ  روٚٹ  یہِ  صندوق  فرعون  سٕندیو  لوٗکو،  گھروالیو  بی  آسیہ  ہن،  سۅ  واتہِ  ہا  موسیٰ  علیہ  السلامس  پۅپھ  اَکہِ  قولہٕ  موجوب  یُتھ  سَپدِ  سۅ  تِمن  لوٗکن  ہٕندِ  خٲطرٕ  دشمن  بیٚیہِ  غمُک  تہٕ  پریشٲنی  ہُنٛد  بٲعث۔  پٔزِپٲٹھۍ  فرعون  تہٕ  ہامان  بیٚیہِ  تِہٕنز  لشکر  ٲس  پننہِ  حقہٕ  سخت  غلطی  روُنۍ،  پنٕنۍ  دشمن  رٔچھِکھ  پننہِ  کۅچھہِ  کیٚتھ۔"
  },
  {
    "verse_id": 9,
    "translation": "توپتہٕ  ووٚن  فرعون  سٕنزِ  آشنِہ  آسِیہ  ہن  فرعونس  یہِ  فرزند  چھُ  میانین  تہٕ  چانین  أچھن  ہُنٛد  گاش،  یہِ  وُچھنہٕ  سٍتۍ  آسہِ  سون  دِل  پھۅلان،  یہِ  متہٕ  مٲرِتون،  دیٚو  یہِ  اَسہِ  بٔڈِتھ  فٲیدٕہ  واتناوِہ،  بلکہ  بناوون  یہِ  أسۍ  پَنُں  نیچُو،  کیازِ  أسۍ  چھِ  لاولد۔  یِمن  ٲس  نہٕ  یِوُنہٕ  چالچ  خبرٕے  کینہہ  کہ  یہِ  چھُ  سُے  فرزند  ییٚمۍ  سٕندِ  اَتھہٕ  فرعون  سٕنز  سلطنت  ختم  سپدِہ۔"
  },
  {
    "verse_id": 10,
    "translation": "یپٲرۍ  سَپُد  موسیٰ  علیہ  السلام  سٕنزِ  وٲلدٕہ  سُنٛد  سخت  بے  قرار،  قریب  اوس  کہ  سُہ  کرِہا  ظٲہر  سارِنٕے  نِشہِ  یہِ  سورُے  حال،  أسۍ  نے  تٔمۍ  سُند  دل  گٔنڈِتھ  تھٲوِتھ  مضبوط  کرہَو  یُتھ  سُہ  اَمہِ  پتہٕ  کینٛہہ  کالاہ  گٔژِھتھ  اطمینان  تہٕ  یقین  کروُنیو  اندرٕہ  بَنہِ۔"
  },
  {
    "verse_id": 11,
    "translation": "تمہِ  پتہٕ  دوٚپ  موسیٰ  علیہ  السلام  سٕنزِ  وٲلدن  تِہٕنزِ  بیٚنہِ  حضرت  کلثومس،  وۅتھ  ژٕہ  کر  تٔمۍ  سُند  حال  دریافت،  توپتہٕ  درایہِ  سۅ،  واتان  واتان  وٲژ  فرعون  سُند  گھرٕ۔  تَتہِ  روٗز  سۅ  وُچھان  أمِس  وۅپرٲزۍ  پٲٹھۍ  کہ  تِمن  لوٗکن  نہٕ  پتہٕے  زِ  یہِ  چھےٚ  أمِس  بچہ  سٕنز  بیٚنہِ۔"
  },
  {
    "verse_id": 12,
    "translation": "اَسہِ  اوس  بیاکھ  تدبیر  کوٚرمُت،  اَسہِ  آسہٕ  رچمژٕہ  برونٹھُے  پتھ  موسیٰ  علیہ  السلامس  نِشہِ  دۅد  دِوُنہِ  زنانہٕ،  تِمَو  روٚٹ  نہٕ  کٲنسہِ  ہُنٛد  دۅد،  یہِ  حال  وُچھِتھ  زون  تٔمۍ  سٕنزِ  ہمشیرن  موقع  غنیمت۔  کیا  بہٕ  وُنواہ  تۅہیہِ  اَکہِ  گھرُک  پتاہ،  یِم  أمِس  فرزندس  ذمہٕ  دٲری  سان  رچھن،  تِم  آصن  أمۍ  سٕندۍ  سٮ۪ٹھاہ  خیرخواہ،  دوٚپہس  جلدی  پہن  کرتہٕ  کینژھاہ،  سۅ  ؤژھ  تہٕ  أنٕن  یِہٕنز  وٲلدٕھ  ماجدہ۔  تِمَو  یُتھُے  پِستان  پَنُن  تِہِندِس  ٲسس  منٛز  تروو،  تٲنۍ  ہیوٚت  تِمَو  دۅد  چوٚن،  تَمہِ  دوٚپ  بہٕ  نِمن  یہِ  گھرٕ،  تٔتھۍ  رَچھن،  تِمَو  کوٚرُس  تسلیم۔"
  },
  {
    "verse_id": 13,
    "translation": "پس  سوٗز  اَسہِ  واپس  موسیٰ  علیہ  السلام  پننِس  وٲلدس  نِشہِ  یُتھ  شیہلن  تِہِنزٕ  أچھ  بیٚیہِ  سپدن  نہٕ  تِم  فراق  کِس  غمس  اندر  مبتلا،  بیٚیہِ  یُتھ  سۅ  زانہِ  اللہ  تعالیٰ  سُند  وعدٕہ  چھُ  حق  تہٕ  پوٚز  آسان  لیکن  افسوس  کہ  واریاہ  لوٗکھ  یعنی  کٲفر  چھِنہٕ  یہِ  کتھ  مانان،  اَتھ  کتھہِ  یقین  کران۔"
  },
  {
    "verse_id": 14,
    "translation": "توپتہٕ  ییٚلہِ  موسیٰ  علیہ  السلام  ووت  پننہِ  طاقت  و  قوت  چہ  وٲنسہِ  بیٚیہِ  سَپُد  پوٗرٕ  جوان،  قوت  جسمٲنی  تہٕ  قوت  عقلی  تِہُنٛد  سَپُد  مکمل،  عطا  کوٚر  اَسہِ  تِمن  گاٹہٕ  جار  تہٕ  علم،  فہم  سلیم،  عقلِ  سلیم  نبوت  برونٹھ۔  أسۍ  چھِ  نیکو  کارن  یِتھے  پٲٹھۍ  رُت  بدلہٕ  عطا  کران،  اَمہِ  اندرٕہ  سَپُد  معلوم  کہ  فرعون  سُند  مشرب  اوس  نہٕ  تِمَو  کُنہِ  وقتہٕ  اختیار  کوٚرمُت  بلکہ  ٲسۍ  تَمہِ  نِشہِ  متنفر۔  اَمی  زمانُک  اَکھ  واقعاہ  سَپُد  کہ  موسیٰ  علیہ  السلام  ٲسۍ  اَکہِ  دۅہہ  شہرٕھ  نیٚبر،  توپتہٕ  ییٚلہِ  آے۔"
  },
  {
    "verse_id": 15,
    "translation": "توپتہٕ  ژاے  اَتھ  شہرس  منٛز  تَمہِ  وقتہٕ  ییٚلہِ  اَتِکۍ  لوٗکھ  ٲسۍ  بے  خبر  رات  کِیُت  شوٚنگِتھ  یا  دوپہرس  قیلولہ  کران۔  توپتہٕ  وُچھ  تِمَو  اَتھ  شہرس  اندر  زٔنۍ  جوراہ  ہَر  ہَر  کران۔  اَکھ  اوس  یِمَو  منٛزٕ  یِہِندِ  جماعتُک  یعنی  بنی  اسرٲیلو  اندرٕہ۔  بیاکھ  اوس  تِہِندیو  دشمنو  اندرٕہ  یعنی  فرعون  سٕندیو  متعلقو  اندرٕہ۔  پس  موٚنگ  مدد  تٔمۍ  شخصن  یُس  تِہِنزِ  برادری  ہُنٛد  اوس  تس  شخصس  پٮ۪ٹھ  یُس  تِہِندیو  دشمنو  اندرٕہ  اوس۔  گۅڈٕہ  کرے  ہَس  تِمَو  زبانی  فہمٲیش  ییٚلہِ  نہٕ  تٔمۍ  کینہہ  مون،  پس  لٲے  موسیٰ  علیہ  السلامن  تس  اَکھ  مُکھٲلۍ  تہٕ  اتفاقاً  سَپُد  ختم  یعنی  سُہ  موٗد  تَمی  اَکہِ  مُکھالہِ  سٍتۍ۔  اگر  چہ  مارنہٕ  کہ  غرضہٕ  لوے  نہٕ  تِمَو  سُہ  مُشت  بلکہ  اوس  غرض  تس  تنبیہ  کرُن  زِ  سٍتی  سَپُد  تِمن  اَمُیک  احساس،  دوٚپُکھ  یہِ  گٔیہِ  شیطان  سٕنز  کٲم،  یہِ  کوٚر  نہٕ  مےٚ  جان۔  بے  شک  سُہ  چھُ  گمراہ  کروُن  نوٚن  دشمن  انسان  سُنٛد،  کِتھہٕ  پٲٹھۍ  چھُ  سُہ  انسانس  غلطی  منٛز  تراوان،  چنانچہ  خدایس  کُن  کوٚرُکھ  رجوع۔"
  },
  {
    "verse_id": 16,
    "translation": "دوٚپُکھ  ہے  میانہِ  پروردگارٕ  مےٚ  وٚر  ظلم  پٲنۍ  پانس،  پس  کر  ژٕہ  مےٚ  مغفرت،  پس  کٔرٕکھ  تس  مغفرت۔  پٔزِپٲٹھۍ  اللہ  تعالیٰ  چھُ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 17,
    "translation": "بیٚیہِ  دوٚپُکھ  میانہِ  پروردگارٕ  چونکہ  ژےٚ  کٔرٕتھ  پںٕنۍ  نعمت  مےٚ  عطا  لہٰذا  سَپدٕنہٕ  بہٕ  ہرگز  کٲنسہِ  مجرم  سُند  مددگار۔  اَمہِ  وقعُک  سَپُد  شہرس  منٛز  چرچہ  مگر  یہِ  ٲس  نہٕ  کٲنسہِ  خبر  کہ  یہِ  قتل  کٔمۍ  چھُ  کوٚرمُت،  صرف  ٲس  خبر  اسرٲیلس  ییٚمۍ  سٕنز  حمایت  موسیٰ  علیہ  السلامن  کٔر۔  راتس  اوس  موسیٰ  علیہ  السلام  اندیشسٕے  اندر۔"
  },
  {
    "verse_id": 18,
    "translation": "پگاہ  صُبحس  ووت  موسیٰ  علیہ  السلام  اَتہ  شہرس  اندر  خوف  و  وحشت  کِس  حالس  اندر  تہٕ  پیاران  اوس  خبر  چھا  وۅنۍ  کیا  بَنِہ۔  أتی  آکھ  بیٚیہِ  سُہ  راتُک  شخص  یُس  مددمنگان  اوس  کریکہٕ  ناد  کران  مددٕ  خٲطرٕ۔  موسیٰ  علیہ  السلامن  فرموو  تٔمِس  چٕھ  چھُکھ  پٔزِپٲٹھۍ  بالکل  وَتہِ  نِشہِ  ڈوٚلمُت،  دۅہے  چھُکھ  ژٕہ  لوٗکن  سٍتۍ  لرایہِ  کران۔  موسیٰ  علیہ  السلامس  سَپُد  قراینو  سٍتۍ  معلوم  کہ  یَتھ  أزِکِس  قضیس  منٛز  تہِ  چھِ  صاف  فرعونہٕ  سٕندی  طرفہٕ  زیادتی۔"
  },
  {
    "verse_id": 19,
    "translation": "اَمہِ  پتہٕ  ییٚلہِ  ارادٕہ  کوٚر  تِمَو  تس  شخصہٕ  سٕندِ  رٹنُک  یُس  یِمن  دۅشوُنۍ  ہُنٛد  دشمن  اوس  یعنی  قبطی۔  أمِس  اسرٲیلیس  گوٚو  گمان  کہ  زبٲنۍ  کوٚر  حضرت  موسیٰ  ہن  مےٚ  پٮ۪ٹھ  اظہارِ  ناراضگی،  وۅنۍ  ما  تُل  تِمَو  عملی  سزا  دِنہٕ  خٲطرٕ  مےٚ  پٮ۪ٹھ  دستِ  مبارک۔  سُہ  لوٚگ  وَننہِ  اے  موسیٰ،  کیا  توٚہ  چھِوا  یژھان  میٚتہِ  مارُن،  یِتھہٕ  پٲٹھۍ  تۅہیہِ  اَکھ  انسان  موروٗن۔  معلوم  چھُ  سپدان  توٚہۍ  چھِو  نہٕ  یژھان  گر  زبردست  بَنُن۔  لوٗن  اندر  اَہرٕھ  بیہناوُن،  توٚہۍ  چھِو  نہٕ  ہرگز  یژھان  اصلاح  کروُنیو  اندرٕہ  آسُن۔  یہِ  لفظ  ییٚلہِ  بوٗز  أمۍ  قبطیَن،  یپٲرۍ  کِنۍ  اوس  ہوٚمِس  رات  کِس  قبطی  سٕندِ  قتلُک  شورووٚتھُٕت،  قٲتلس  اوس  ژھانڈو  لوٚگمُت۔  سُہ  گوٚو  ٹٕکھ  ہیٚتھ  فرعونس  خبر  دِنہِ،  تٔمۍ  کٔرۍ  جمع  مشورٕہ  خٲطرٕ  پنٕنۍ  دربٲرۍ۔  دربارس  منٛز  سَپُد  طے  کہ  موسیٰ  علیہ  السلام  گژِھہ  قتل  یُن  کرنہٕ۔"
  },
  {
    "verse_id": 20,
    "translation": "اَمہِ  مجلسہِ  اندرٕہ  ووٚتھ  اَکھ  شخصاہ  یُس  موسیٰ  علیہ  السلام  سٕندیو  مُحِبو  اندرٕہ  اوس  شہرٕ  کہ  بیٚیہِ  اندٕہ  پٮ۪ٹھہٕ  ییٚتہِ  یہِ  مشورٕھ  سپدان  اوس،  آو  سُہ  نزدیک  کوچو  مٔنزۍ  دوران  دوران  موسیٰ  علیہ  السلامس  نِشہِ۔  تٔمۍ  شخصن  دوٚپ  اے  موسیٰ،  پٔزِپٲٹھۍ  فرعون  سُند  دربار  چھُ  مشورٕہ  کران  تُہٕندِ  مارنہٕ  خٲطرٕ،  لہٰذا  نِیرِو  توٚہۍ  ییٚمہِ  شہرٕ  منٛزٕ  جلد  پہَن۔  پٔزِپٲٹھۍ  بہٕ  چھُس  تُہٕندِ  خٲطرٕ  رُت  یژھوُنیو  اندرٕہ۔"
  },
  {
    "verse_id": 21,
    "translation": "یہِ  بوٗزِتھ  دراو  موسیٰ  اَمہِ  شہرٕ  اندرٕہ  کھۅژان  کھۅژان،  اندیشہِ  کران  پتہٕ  ما  آسیم  کانٛہہ  سِپہ  لاران۔  نیرنہٕ  کہ  وقتہٕ  کوٚرُکھ  دعا،  اے  میانہِ  پروردگارٕہ  نجات  دِہ  مےٚ  یِمن  ظٲلم  لوٗکن  نِشہِ  کُنہِ  اَمنہٕ  چہ  جایہِ  واتنٲوِتھ۔"
  },
  {
    "verse_id": 22,
    "translation": "توپتہٕ  ییٚلہِ  تِم  شہرِ  مدینس  کُن  متوجہ  سپٕدۍ،  خبر  ٲسٕکھ  نہٕ  بہٕ  کوٚت  چھُس  پکان،  دوٚپُکھ  دیٚو  مےٚ  پَنُں  پروردگار  اَمنہٕ  چہ  جایہِ  کُن  سیٚز  وَتھ  ہاوِہ،  چنانچہ  تی  سَپُد۔"
  },
  {
    "verse_id": 23,
    "translation": "توپتہٕ  ییٚلہِ  ٲٹھہِ  دوٚہۍ  وٲتۍ  شہرِ  مدینہ  کِس  أکِس  کِریرس  پٮ۪ٹھ،  تَتہِ  وُچھِکھ  پہلیٚن  ہٕںز  اَکھ  جماعتھاہ  چارواین  تریش  چاوان،  بیٚیہِ  وُچھکھ  تِمن  لوٗکن  ورٲے  الگ  أکِس  طرفس  کُن  روٗزِتھ  زنانہٕ  جوراہ  پننین  چارواین  تریش  چیٚنہٕ  نِشہِ  پتھ  رَٹان۔  تِمن  پُرژُھکھ  تُہُند  مُطلب  کیا  چھُ،  توٚہۍ  کیازِ  چھِونہٕ  پننین  چارواین  تریش  چاوان۔  تِمَو  دۅیو  زنانو  ووٚنہَکھ،  أسۍ  نہ  حض  چھِنہٕ  تریش  چاوان  یوٚت  تانۍ  نہ  یِم  پٔہلۍ  واپس  گژھان  چھِ  پنٕنۍ  تیٖر  ہیتھ،  توپتہ  یۅسہٕ  آبہٕ  ہن  بچیمٕژ  آسان  چھےٚ  سۅ  چھےٚ  أسۍ  پننین  تیٖرن  دِوان،  حیا  شرمہِ  ہٕندِ  وجہ،  بیٚیہِ  یُتھنہٕ  مردن  سٍتۍ  مزاحمت  سَپدِ۔  أسۍ  حض  یِمہٕ  ہوے  نہٕ  مگر  اسہِ  چھُنہٕ  گرس  منٛز  مرداہ  کانٛہہ  تہِ۔  بابہٕ  صٲب  سون  چھُ  بُڈٕہ  واریاہ  وٲنسہِ  کِنۍ،  گرس  منٛز  چھُنہٕ  کٲم  کروُن  کانٛہہ  تہِ،  مجبوراً  چھِ  أسۍ  پانہٕ  یِوان  تریش  چاونہِ۔  یہِ  بوٗزِتھ  آو  موسیٰ  علیہ  السلام  سٕندِس  دلِ  مبارکس  منٛز  رحم۔"
  },
  {
    "verse_id": 24,
    "translation": "أتی  لوٚمُکھ  اَرہٹس،  توپتہٕ  کھورُکھ  اَمہِ  کرِیرِ  منٛزٕہ  آب،  سُے  چٲوِکھ  تِہِندۍ  جانور،  تِمن  دۅن  زنانن  پیوٚو  نہٕ  انتظارُک  تکلیف  تُلُن۔  توپتہٕ  گٔے  موسیٰ  علیہ  السلام  اَکہِ  کُلہِ  کِس  سایس  تل،  توپتہٕ  کوٚرُکھ  دعا،  اے  میانہِ  پروردگارٕہ  یۅسہٕ  نعمتھاہ  ژٕ  مےٚ  کُن  سوزکھ  کم  یا  زیادٕہ،  بہٕ  چھُس  تتھ  کُن  سخت  محتاج،  کیازِ  اَتھ  سفرس  منٛز  ٲسۍ  واریاہ  دۅہ  گٲمٕتۍ۔  یِمن  اوسنہٕ  کینٛہہ  تہِ  کھیٚنہٕ  خٲطرٕ  میسر  سَپُدمُت۔  اللہ  تعالیٰ  ہن  کوٚر  تمُیک  سامان  مہیا  ہ  تِمہٕ  دۅشوَے  زنانہٕ  گٔیہِ  گھرٕ  پَنُن۔  تِمن  پُرژھ  بابہٕ  صٲبن  اَز  کِتھہٕ  پٲٹھۍ  آیو  توٚہۍ  دۅہہ  کھۅتہٕ  سُلی  پہن،  تِمَو  کوٚرہکھ  سورُے  قصہٕ  بیان۔"
  },
  {
    "verse_id": 25,
    "translation": "تِمَو  سوٗز  اَکھ  کوٗر موسیٰ  علیہ  السلامس  نادس،  سۅ  ییٚلہِ  تِمن  نِشہِ  مندٕچھ  مندٕچھ  شرم  و  حیا  سان  آیہِ،  یہِ  شریف  زادِین  ہُنٛد  عادت  چھُ،  دوٚپنکھ  مون  والدِ  بزرگوار  چھُو  تۅہیہِ  ناد  دِوان  تااینکہ  سُہ  دِیہِ  تۅہیہِ  اَمہِ  احسانُک  بدلہٕ  یُس  تۅہیہِ  اَسہِ  سٍتۍ  کوٚرُو،  موسیٰ  علیہ  السلام  گٔے  أمۍ  سٕندِ  وَننہٕ  موجوب  أمِس  سٍتۍ۔  وَتہِ  پان  فرموو  موسیٰ  علیہ  السلامن  أمِس  دیدصٲبہِ  ژٕہ  پکھ  مےٚ  پتہٕ  پتہٕ  بہِ  پکہٕ  ژےٚ  برونٹھ  برونٹھ،  بہٕ  چھُس  پیغمبر  زادٕہ،  ابراہیم  علیہ  السلام  سٕندیو  اَولادو  أندرٕہ۔  أسۍ  چھِنہٕ  بلا  ضرورت  وۅپر  زنانہِ  کُن  نظر  دِنۍ  پسند  کران،  چنانچہ  یِتھہٕ  پٲٹھۍ  وٲتۍ  تِم  یِہِندِس  بابہٕ  صٲبس  نِشہِ۔  اَدٕہ  ییٚلہِ  موسیٰ  علیہ  السلام  آو  تِہِندِس  بابہٕ  صٲبس  شعیب  علیہ  السلامس  نِشہِ،  توپتہٕ  کوٚرُکھ  تِمن  نِشہِ  پَنُن  سورُے  قصہ  بیان،  تِمَو  دُیٚتہَکھ  تسلی،  دوٚپہکھ  وۅنۍ  مَہ  بٔرِو  کانٛہہ  غم،  توٚہۍ  لٔبِو  نجات  ظٲلم  لوٗکن  نِشہِ،  یوٚت  ہیٚکن  نہٕ  تِم  وٲتِتھ  تِکیازِ  یہِ  شہر  چھُنہٕ  فرعون  سٕنزِ  عملدٲری  منٛز شٲمل۔"
  },
  {
    "verse_id": 26,
    "translation": "یِمَو  دۅیَو  زنانو  منٛزٕ  ووٚن  اَکہِ  زنانہِ  شعیب  علیہ  السلامس،  اے  میانہِ  بابہٕ  صٲبہٕ  تۅہیہِ  چھےٚ  ملٲزم  رٹنٕچ  ضرورت،  أسۍ  بڑے  یہِ  وۅنۍ،  سون  چارواین  سٍتۍ  تریش  چاوناونہٕ  خٲطرٕ  نیرُن  چھُنہٕ  وۅنۍ  منٲسب،  یہِ  پَزِ  تۅہیہِ  ملٲزم  رَٹُن۔  پٔزِپٲٹھۍ  یِم  ژٕہ  ملٲزِم  رٹہکھ  تِمَو  اندرٕہ  چھُ  بہتر  یُس  طاقت  ور  تہٕ  امانت  دار  آسہِ،  یِم  دۅشوے  صفت  چھِ  یِمن  اندر  موجود۔"
  },
  {
    "verse_id": 27,
    "translation": "شعیب  علیہ  السلامن  دوٚپ  حضرت  موسیٰ  ہس  بہٕ  چُس  یژھان  بہٕ  کرٕہ  تۅہیہِ  نکاح  یِمَو  پننیو  دۅیو  صاحبزادیو  أندرٕہ  أکِس  صاحبزادِ  سٍتۍ  یۅسہٕ  تۅہیہِ  پسند  کٔرِیوٗن  یتھ  شرطس  پٮ۪ٹھ  کہ  ٲٹھن  ؤرِین  روزِ  مےٚ  نِشہِ  ملٲزم،  توپتہٕ  اگر  توٚہۍ  پوٗرٕ  دَہن  ؤرِین  روٗزِو  سۅ  چھےٚ  تُہٕنز  مہربٲنی،  میانہِ  طرفہٕ  جبر  تہٕ  زور  چھُنہٕ،  بہٕ  چھُس  نہٕ  یژھان  تۅہیہِ  پٮ۪ٹھ  یتھ  معاملس  اندر  دشوٲری  تہٕ  مشقت  تراوُن،  توہۍ  لٔبِو  مےٚ  ان  شاء  اللہ  رٕتیو  لوٗکو  منٛزٕہ،  رُت  معاملہٕ  کروُنیو  اندرٕہ۔"
  },
  {
    "verse_id": 28,
    "translation": "تِمَو  دوٚپُکھ  یہِ  سَپُد  تۅہیہِ  تہٕ  مےٚ  منٛز  پۅختہٕ  معاہدٕہ  مگر  مےٚ  چھُ  اختیار  یِمَو  دۅیَو  مُدتو  اندرٕہ  یُس  مدت  بہٕ  پوٗرٕ  کرٕہ،  مےٚ  پٮ۪ٹھ  یِیہِ  نہٕ  کانٛہہ  زیادتی  تہٕ  جبر،  اللہ  تعالیٰ  چھُ  سانہِ  ییٚمہِ  معاہدُک  گواہ  کٲفی۔"
  },
  {
    "verse_id": 29,
    "translation": " تَمہِ  پتہٕ  ییٚلہِ  موسیٰ  علیہ  السلامن  ملازمتُک  مدت  پوٗرٕ  کوٚر،  درٛاو  اَتہِ  شعیب  علیہ  السلامس  اجازت  ہیتھ،  پَنُن  عیال  ہیٚتھ  مصرس  کُں  یا  شامس  کُن  گژھنہٕ  خٲطرٕہ۔  وَتہِ  پکان  لٔجِکھ  اَکھ  تٍر  بیٚیہِ  آیکھ  نہٕ  اَنہِ  گٹہِ  ہٕندِ  سببہٕ  وَتھ  اَتھہِ۔  أتی  وُچھُکھ  کوہ  طور  کہ  طرفہٕ  ناراہ۔  بٲژن  پننین  فرمووُکھ  توٚہۍ  تھٔہرِو  ییٚتہِ  تھٕے،  مےٚ  وُچھ  ناراہ،  بہٕ  گژھہٕ  تتھ  نارس  نِشہِ،  دیٚو  بہٕ  یِمَو  وَتہِ  ہٕنز  کانٛہہ  خبراہ  ہیتھ  یا  نارٕھ  تیوٚنگلاہ  ہیتھ  یُتھ  توٚہۍ  پان  وُشنٲوِو  تَمہِ  نارٕھ  سٍتۍ۔"
  },
  {
    "verse_id": 30,
    "translation": "توپتہٕ  ییٚلہِ  موسیٰ  علیہ  السلام  اَتھ  نارس  نکھہٕ  تل  وٲتۍ  اَمہِ  مٲدان  کہ  دٔچھِنہِ  طرفہٕ  بابرکت  جایہِ  پٮ۪ٹھ،  اَکہِ  کُلہِ  منٛزٕہ  گوکھ  آلو  زِہ  اے  موسیٰ  بے  شک  بٕے  چھُس  معبودِ  برحق،  عالمینن  ہُنٛد  ربّ۔"
  },
  {
    "verse_id": 31,
    "translation": "بیاکھ  آلو  گوکھ  کہ  لورِ  ہن  پنٕنۍ  تراوِو  پتھر۔  لوٗر  پتھر  ترٲوِتھ  ییٚلہِ  وُچھُکھ  سۅ  لوٗر  زٲوِلِس  سرپھہٕ  سٕندۍ  پٲٹھۍ  سۅر  سۅر  کران،  تہِ  وُچھِتھ  تھارے  تہٕ  کھوٚژۍ،  تھر  پھِرِتھ  ہیوٚتُکھ  ژَلُن،  عیالس  کُن  ہیوٚتُکھ  گژُھن،  پوٚت  نظر  تہِ  دِژٕکھ  نہٕ۔  اللہ  تعالیٰ  ہن  فرمووُس،  اے  موسیٰ  برونٹھ  پکھ  کھۅژ  مَہ،  بے  شک  توٚہۍ  چھِو  امنس  منٛز  روزوُنیو  أندرٕہ،  تۅہیہِ  واتہِ  نہٕ  کانٛہہ  تکلیف،  یہِ  چھَنہٕ  کانٛہہ  کھۅژنٕچ  کتھاہ،  بلکہ  چھُ  یہِ  تُہُنٛد  معجزہ،  بیاکھ  معجزہ  چھُ  تُہُند۔"
  },
  {
    "verse_id": 32,
    "translation": "ترٲوِو  توٚہۍ  اَتھہٕ  پَنُن  نالس  پننِس  منٛز،  توپتہٕ  کٔڑِو  سُہ  اَتھہٕ  نیرِ  سفید  نپہٕ  نپہٕ  کروُن،  کُنہِ  بیمارِ  ورٲے،  اگر  توہیہِ  عصا  ہس  اژدہا  بننہٕ  سٍتۍ  خوف  پٲدٕہ  سَپدِ،  سُہ  دوٗر  کرنہٕ  خٲطرٕ  مِلنٲوِو  بیٚیہِ  پَنُن  اَتھہٕ  پننِس  کژھس  سٍتۍ،  سُہ  سَپدِ  بیٚیہِ  تِیُتھُے  یُتھ  اوس  اصلی  حالتس  اندر،  تَمہِ  سٍتۍ  ژلہِ  تۅہیہِ  خوف  تہٕ  کھۅژُن۔  یِم  زٕہ  چیز  لوٗر  تہٕ  سفید  اَتھہٕ  یعنی  یدِ  بیضاء  چھےٚ  زٕہ  بجہِ  دلیلہٕ  تُہٕںدِس  پروردگار  سٕندِ  طرفہٕ  فرعونس  تہٕ  تِہِندین  وزیرن  تہٕ  امیرن  نِشہِ  گژھنہٕ  خٲطرٕ  ییمُیک  تۅہیہِ  حکم  کرنہٕ  یِوان  چھُ۔  بے  شک  تِم  چھِ  جماعتھاہ  سخت  نافرمان۔"
  },
  {
    "verse_id": 33,
    "translation": "موسیٰ  علیہ  السلامن  دوٚپ،  اے  میانہِ  پروردگارٕ  بہٕ  چھُس  گژھنہٕ  خٲطرٕ  چٲنِس  حکمس  تعمیل  کرنہٕ  خٲطرٕ  تیار  مگر  ژےٚ  چھے  خبرٕے  کہ  مےٚ  چھُ  مورمُت  اکھ  شخصاہ،  لہٰذا  چھُ  مےٚ  خطرٕہ  گژھان  کہ  تِم  ما  مارن  تِہِندِ  بدلہٕ  مےٚ،  تبلیغ  کرنُک  یِیہِ  نہٕ  موقعے۔"
  },
  {
    "verse_id": 34,
    "translation": "مےٚ  چھُ  گژھان  پھپھیٚر  زیٚوِ  منٛز،  میون  بوے  ہارون  چھُ  میانہِ  کھۅتہٕ  فصیح  زیٚوِ  کِنۍ،  سُتہِ  سوٗزِتون  مےٚ  سٍتۍ  مددگار،  سُہ  کرِہا  میٲنِس  تقریرس  تٲیید  تہٕ  تصدیق  مفصل  پٲٹھۍ  وَنہِ  ہا  سُہ  تِمن  کتھ،  کیازِ  بہٕ  چھُس  کھۅژان  تِم  گژھن  نہٕ  مےٚ  اَپزِیور  زانٕنۍ۔"
  },
  {
    "verse_id": 35,
    "translation": "اللہ  تعالیٰ  ہن  فرمووُس  کہ  واقعی  ضرور  کرو  أسۍ  مضبوط  تُہٕنز  نٔر  تُہٕندِس  بٲے  سٕندِ  سٍتۍ،  بیٚیہِ  دِمَو  تۅہیہِ  دۅشوُنۍ  اکھ  خاص  شوکتھاہ  تہٕ  ہٲبتھاہ،  بیٚیہِ  سُہ  طاقتھاہ  ییٚمہِ  سٍتۍ  نہٕ  تۅہیہِ  تِم  کانٛہہ  تکلیف  ہیٚکن  واتنٲوِتھ۔  ۔  پس  گٔژِھو  سٲنۍآیات  تہٕ  معجزات  ہیٚتھ  توٚہۍ  دۅشوے  بیٚیہِ  یِم  تُہٕنز  پٲروی  کرن،  روٗزِو  ضرور  تِمن  پٮ۪ٹھ  غٲلب۔"
  },
  {
    "verse_id": 36,
    "translation": "توپتہٕ  ییٚلہِ  آو  تِمن  نِشہِ  موسیٰ  علیہ  السلام  سٲنۍ  واضح  تہٕ  نٔنۍ  آیات  ہیتھ،  تِم  لٔگۍ  وَننہِ  یہِ  چھُنہٕ  مگر  جوداہ  خدایس  پٮ۪ٹھ  خوامخواہ  ٹھہراونہٕ  آمُت،  اَسہِ  چہَنہٕ  یِمہٕ  کتھہٕ  بوزمژے  پننین  بروٗنٹھمین  مالیٚن  بڈِ  ببن  نِشہِ۔"
  },
  {
    "verse_id": 37,
    "translation": "موسیٰ  علیہ  السلامن  فرووُکھ  اَمُیک  جواب۔  میٲنِس  پروردگارس  چھُ  پوٗرٕ  معلوم  کہ  کُس  آو  تس  نِشہِ  بوٚڈ  ہدایت  ہیتھ،  بیٚیہِ  چھےٚ  اللہ  تعالیٰ  سٕے  پوٗرٕ  خبر  کس  شخصس  سَپدِہ  انجام  بخیر  دنیاہس  اندر،  بے  شک  ظٲلم  یِم  نہٕ  ہدایتس  تہٕ  صحیح  دینس  پٮ۪ٹھ  آسن،  تِم  سپد  ن  نہٕ  ہرگز  کامیاب  نہ  دنیاہس  اندر،  نہ  ٲخرتس  اندر۔  فرعونس  سَپُد  اندیشہِ،  تٔمۍ  بوٗز  موسیٰ  علیہ  السلام  سٕنز  دلیل  کہ  خبر  چھا  میٲنۍ  لوٗکھ  ما  سپدن  مٲیل  موسیٰ  علیہ  السلامس  کُن،  تٔمۍ  تہِ  کرنٲوۍ  دربارٕکۍ  لوٗکھ  جمع۔"
  },
  {
    "verse_id": 38,
    "translation": "تِمن  لوٗن  ہیوٚتُن  وَنُں،  اے  امیرو  تہٕ  وزیرو،  بہٕ  چھُس  نہٕ  زانان  پانس  ورٲے  تُہٕندِ  خٲطرٕ  کانٛہہ  معبوٗداہ۔  اے  ہامان  ژٕہ  دِہ  نار  سیرِ  کوندِ،  توپتہٕ  بناو  میانہِ  خٲطرٕ  پۅختہٕ  سیریٚن  ہٕنز  اَکھ  تھٔز  عمارتھاہ،  تَمی  پٮ۪ٹھہٕ  دِمہٕ  بہٕ  نظر  حضرت  موسیٰ  سٕندِس  خدایس  کُن۔  بہٕ  چھُسن  سُہ  زانان  اَپُز  وَنہٕ  وُنیو  أندرٕہ۔"
  },
  {
    "verse_id": 39,
    "translation": "تکبر  تہٕ  غرورٕ  کِنۍ  ٲس  فرعونن  تہٕ  تِہِنزِ  لشکرِ  ناحق  سربلندی  ہیٚژمٕژ  کرٕنۍ۔  تِم  ٲسۍ  زانان  کہ  تِمن  چھُنہٕ  دنیاہس  منٛز  نِیرِتھ  اَسہِ  نِشہِ  واتنُے۔"
  },
  {
    "verse_id": 40,
    "translation": "اَتھ  تکبرس  تہٕ  غرورس  پٮ۪ٹھ  سزا  دِنہٕ  خٲطرٕ  روٚٹ  اَسہِ  فرعون  بیٚیہِ  تِہٕنز  لشکر۔  توپتہٕ  دِتۍ  بٔرِتھ  دریاوس  منٛز،  توپتہٕ  پھاٹُو  سُہ  اَسہِ  تتھ  منٛز۔  پس  وُچھِتو  کِیُتھ  یچھ  انجام  سَپُد  یِمن  ظٲلمن  ہُنٛد۔"
  },
  {
    "verse_id": 41,
    "translation": "تِم  ٲسۍ  اَسہِ  بنٲوِمٕتۍ  رٔییس  تہٕ  زٕٹھۍ،  یِم  لوٗکن  ناد  دِوان  ٲسۍ  نارس  کُن۔  قیامت  کہ  دۅہ  آسن  تِم  بالکل  بے  بس  تہٕ  بے  کس،  کانٛہہ  تہِ  کرِ  نہٕ  تِمن  کانٛہہ  مدداہ۔"
  },
  {
    "verse_id": 42,
    "translation": "پتہٕ  تھٲو  اَسہِ  تِمن  لوٗکن  یتھ  دنیاہس  منٛز  تہِ  لعنتھٕے،  قیامتُک  دۅہ  تہِ  آسن  تِم  بدحال  لوٗکو  اندرٕہ۔"
  },
  {
    "verse_id": 43,
    "translation": "پٔزِپٲٹھۍ  اَسہِ  کٔر  عطا  موسیٰ  علیہ  السلامس  کتاب ﴿یعنی  توراۃ﴾ بروٗنٹھِم  نافرمان  اقوام،  قومِ  نوح،  قومِ  عاد،  قومِ  ثمود  ہلاک  کرنہٕ  پتہٕ،  یَتھ  کتابہِ  منٛز  تِمن  لوٗکن  ہٕندِ  خٲطرٕ  آسہٕ  بجہِ  دلیلہٕ،  بیٚیہِ  بوٚڈ  ہدایت  بیٚیہِ  بٔڈ  رحمت  یُتھ  تِم  نصیحت  حٲصل  کرن۔"
  },
  {
    "verse_id": 44,
    "translation": "بیٚیہِ  ٲسِو  نہٕ  توٚہۍ  یارسول  اللہؐ  کوہِ  طور  کہ  مغرب  کہ  طرفہٕ  ییٚتِنس  اَسہِ  موسیٰ  علیہ  السلامس  احکام  یعنی  توراۃ  عطا  کر۔  حکم  کوٚرُس  فرعونس  نِشہِ  پیغام  واتناونُک،  بیٚیہِ  ٲسِو  نہٕ  توٚہۍ  تَمہِ  وقتہٕ  کیو  لوٗکو  اندرٕہ  کہ  پانہٕ  کیا  آسیو  حالاتن  ہُنٛد  مشٲہدٕہ  کوٚرمُت۔"
  },
  {
    "verse_id": 45,
    "translation": "بلکہ  کٔرۍ  اَسہِ  پٲدٕہ  واریاہ  قوم  موسیٰ  علیہ  السلامس  پتہٕ،  تِہٕنزے  عمرٕہ  سپزٕہ  تِمن  پٮ۪ٹھ  زیچھہِ،  بیٚیہِ  ٲسِو  نہٕ  توٚہۍ  شہر  مدینہ  کیٚن  لوٗکن  منٛز  بسوُنۍ،  تااینکہ  پٔزِہِوۍ  توٚہۍ  تِمن  لوٗکن  پٮ۪ٹھ  سٲنۍ  آیات  بلکہ  ٲسۍ  أسی  توھیہِ  پیغمبر بنٲوِتھ  سوزوُنۍ،  اَسی  سوٗزۍ  تۅہیہِ  کُن  تِم  حالات  و  واقعات،  ادٕہ  ہیٚکِو  توھیہِ  تِم  حالات  و  واقعات  بیان  کٔرِتھ۔"
  },
  {
    "verse_id": 46,
    "translation": "بیٚیہِ  ٲسِو  نہٕ  توٚہۍ  کوہ  طورکہ  طرفہٕ  موجود  ییٚلہِ  اَسہِ  آلو  دُیت ﴿یا  موسیٰ  انی  انا  اللہ  ربّ  العٰلمین﴾ لیکن  یہِ  چھےٚ  تُہٕندِس  پروردگارٕ  سٕنز  تُہٕندِ  حقہٕ  بٔڈ  مہربٲنی  کہ  توٚہۍ  کٔرِنَو  نبی  آخرُ  الزمان۔  بیٚیہِ  کٔرِنَو  باخبر  تِمَو  واقعاتو  سٍتۍ  یُتھ  توٚہۍ  بیٖم  کٔرِو  تِمن  لوٗکن  یِمن  نِشہِ  نہٕ  تۅہیہِ  برونٹھ  انٛہہ  بیٖم  کروُن  پیغمبراہ  آمُت  چھُ  دیٚو  تِم  نصیحت  رٹن۔"
  },
  {
    "verse_id": 47,
    "translation": "أسۍ  سوزہون  نہٕ  لوٗکن  کُن  پیغمبر  ہرگاہ  نے  یہِ  کتھ  آسِہا  کہ  ییٚلہِ  تِمن  کانٛہہ  مصیبت  تہٕ  بلایاہ  واتہِ  ہا  پننین  تِمن  یچھ  کامین  ہٕندِ  سببہٕ  یِمہٕ  تِہندیٚو  اَتھو  برونٹھ  کُن  سوزمَژٕہ  آسہن،  أتی  دَپہن  تِم  سانہِ  خدایا  ژےٚ  کونہٕ  سوٗزتھن  اَسہِ  ن  کانٛہہ  پیغمبراہ  پنٕنۍ  آیات  ہیتھ،  أسۍ  کرہُو  تِمن  چانین  آیاتن  ہٕںز  پٲروی،  بیٚیہِ  آسہو  أسۍ  باایمانو  اندرٕہ۔"
  },
  {
    "verse_id": 48,
    "translation": "وۅنۍ  ییٚلہِ  تِمن  نِشہِ  سانہِ  طرفہٕ  امرِ  حق  یعنی  رسول  برحق،  بیٚیہِ  دینِ  حق  ووت،  دَپنہِ  لٔگۍ  تِم  أمِس  پیغمبرس  کونہٕ  آیہِ  تِژھ  کتاباہ  عطا  کرنہٕ  یِژھ  موسیٰ  علیہ  السلامس  عطا  کرنہٕ  آیہِ  یعنی  یِکہٕ  وَٹہٕ  سٲرٕے  کتاب  اَکی  ساعتہٕ،  کیا  تِمَو  کوڑ  نا  انکار  تتھ  کتابہِ  یۅسہٕ  عطا  کرنہٕ  آمٕژ  ٲس  برونٹھ  موسیٰ  علیہ  السلامس،  سۅ  ہے  یِکہٕ  وٹہٕ  اَکی  ساعتہٕ  نٲزل  کرنہٕ  آمٕژ  ٲس۔  تِم  کٲفر  ٲسۍ  ونان  کہ  یِمہٕ  دۅشوے  کتابہٕ ﴿قرآن  مجید  تہٕ  توراۃ﴾ چھِ  سِحر  تہٕ  جود  اَکھ  أکِس  مُوافقت  کران،  بیٚیہِ  ٲسۍ  دپان  أسۍ  چھِ  دۅشوُنۍ  کتابن  انکار  کران۔"
  },
  {
    "verse_id": 49,
    "translation": "توٚہۍ  فرمٲوِیوٗکھ  یارسول  اللہؐ،  اے  منکرو،  توٚہۍ  کٔرِتو  پیش  خداے  سٕندِ  طرفہٕ  کتاباہ  یۅسہٕ  زیادٕہ  وَتھ  ہاوٕہ  وُنۍ  آسہِ  دۅیو  کتابو  کھۅتہٕ،  بٕتہِ  کرٕ  تیٚلہِ  تمہِ  چہ  پٲروی،  چھِو  ہے  توٚہۍ  یہِ  کتھ  پٔز  وَنہٕ  وُنۍ  کہ  یِمہٕ  زٕہ  کتابہٕ  چھےٚ  سِحر  تہٕ  جود۔"
  },
  {
    "verse_id": 50,
    "translation": "ہرگاہ  نہٕ  تِم  یہِ  کٔرِتھ  ہیکن،  پس  زٲنِو  کہ  تِم  چھِنہٕ  کُنہِ  پزِچ  پٲروی  کران  بلکہ  چھِ  تِم  پننین  نفسہٕ  چن  خوٲہشن  ہٕنز  پٲروی  کران۔  کُس  اَکھاہ  چھُ  گمراہ  تس  شخصہٕ  سٕندِ  کھۅتہٕ  یُس  پننہِ  نفسہٕ  چہ  خوٲہشہِ  ہٕنز  پٲروی  کرِ  خداے  سٕںدِ  طرفہٕ  کُنہِ  ہدایتہٕ  ورٲے۔  پٔزِپٲٹھۍ  اللہ  تعالیٰ  چھُنہٕ  وَتھ  ہاوان  یِتھیٚن  ظٲلم  لوٗکن  یِم  پوٗرٕ  واضح  تہٕ  نوٚن  سپدِتھ  گمرٲہی  نِشہِ  باز  یِن  نہٕ۔"
  },
  {
    "verse_id": 51,
    "translation": "بے  شک  اَسہِ  واتنوو  تِمن  لوٗکن  پَنُن  کلام  یعنی  قرآن  مجید  پوٚتُس  پتھ  یُتھ  تِم  لوٗکھ  باربار  تازٕہ  بہ  تازٕہ  بوزنہٕ  سٍتۍ  نصیحت  رٹن۔  یعنی  أسۍ  ہیکہٕ  ہَو  اَکی  ساعتہٕ  اِکہٕ  وَٹہٕ  سوٗزِتھ  مگر  اَسہِ  سوٗز  سۅ  وارٕھ  وارٕہ  تِہِندی  فٲیدٕہ  خٲطرٕ۔"
  },
  {
    "verse_id": 52,
    "translation": "تِم  لوٗکھ  یِمن  اَسہِ  یٚمہِ  قرآن  مجیدٕ  برونٹھ  کتاب  عطا  کٔر  تِمن  اندرٕہ  یِم  حق  شناس  چھِ  تِم  چھِ  یتھ  قرآن  مجیدس  پژھ  کران۔"
  },
  {
    "verse_id": 53,
    "translation": "ییٚلہِ  تِمن  پٮ۪ٹھ  یہِ  قرآن  مجید  چھُ  پرنہٕ  یِوان،  تِم  چھِ  دپان  اَسہِ  کٔر  پژھ  اَتھ،  بے  شک  چھُ  یہِ  سٲنِس  پروردگارسٕندی  طرفہٕ،  أسۍ  ٲسۍ  اَمہِ  کہ  نٲزل  سپدنہٕ  برونٹھُے  اَتھ  تسلیم  کروُنۍ۔"
  },
  {
    "verse_id": 54,
    "translation": "اَمی  قسمہٕ  کین  لوٗکن  کیا  یِیہِ  دۅگنہٕ  موٚزوٗرۍ  عطا  کرنہٕ  تِہِندِ  صبر  کرنہٕ  خٲطرٕ،  بیٚیہِ  چھِ  تِم  لوٗکھ  نیکی  سٍتۍ  بدی  ہُنٛد  مقابلہٕ  کران،  بیٚیہِ  چھِ  خرچ  کران  تمی  منٛزٕ  یُس  اَسہِ  تِمن  عطا  کوٚر  خداے  سٕنزن  وَتن  اندر۔"
  },
  {
    "verse_id": 55,
    "translation": "بیٚیہِ  ییٚلہِ  تِم  بوزان  چھِ  پانس  نسبت  کانٛہہ  یچھ  کتھاہ  مخٲلفن  نِشہِ،  بے  توجہ  چھِ  سپدان  تَمہِ  نِشہِ  زَن  نہٕ  بوٗزکھُے،  بیٚیہِ  چھِ  دپان  تِم  اَسہِ  واتہِ  پننین  عملن  ہٕنز  موٚزوٗرۍ،  توہیہِ  تہِ  چھَو  پننین  عملن  ہٕںز  موٚزوٗرۍ،  اَسہِ  یِیہِ  برونٹھ  تی  یہِ  أسۍ  کرو،  تۅہیہِ  یِیہِ  برونٹھ  تی  یہِ  توٚہۍ  کٔرِو،  میانہِ  طرفہٕ  چھَو  سلام،  أسۍ  کرو  نہٕ  تۅہیہِ  مقابلہٕ  یچھ  کتھو  سٍتۍ،  أسۍ  چھِنہٕ  جٲہلن  سٍتۍ  کتھٕے  کران۔"
  },
  {
    "verse_id": 56,
    "translation": "پٔزِپٲٹھۍ  توٚہۍ  نہ  حض  ہیٚکیوٗن  نہٕ  وَتہِ  پٮ۪ٹھ  أنِتھ  سُہ  یُس  توھیہِ  خۅش  کرِہا  بلکہ  اللہ  تعالیٰ  یس  ییٚژِھہ  تس  کرِ  ہدایت،  تس  اَنہِ  راہِ  راستس  پٮ۪ٹھ۔  ہدایت  کرنٕچ  قدرت  چھَنہٕ  کٲنسہِ  خدایس  ورٲے،  ہدایتٕچ  چھَنہٕ  کتھٕے،  یِتہِ  چھُنہٕ  کٲنسہِ  معلوم  کہ  کس  بَنہِ  ہدایت  تہٕ  کس  بَنہِ  نہٕ،  بلکہ  چھُ  سُے  زانہٕ  وُن  کہ  ہدایت  تہٕ  وَتھ  لبہٕ  وُنۍ  کم  چھِ۔"
  },
  {
    "verse_id": 57,
    "translation": "بیٚیہِ  چھِ  بعض  کٲفر  ونان  ہرگاہ  أسۍ  تُہٕندِ  ہدایتٕچ  پٲروی  کرو،  دینِ  اسلام  قبول  کرو  تیٚلہِ  یِمَو  أسۍ  پننہِ  شہرٕہ  منٛزٕہ  چوب  دِتھ  نیٚبر  کڑنہٕ،  یُتھ  بے  وطنی  ہُنٛد  تکلیف  تُلَو  بیٚیہِ  سپدِ  معاشِچ  تہِ  پریشٲنی۔  یہِ  وَنُن  یُہُنٛد  چھُ  محض  لغو  کیازِ  اَسہِ  چھَنا  جاے  دِژمٕژ  تتھ  حرمس  حرمس  منٛز  یتھ  منٛز  امن  و  امان  سان  روٗزِتھ  چھِ۔  کیا  ایمان  أنِتھ  سپدیا  یِمن  پٮ۪ٹھ  بدامنی،  ہرگز  نہٕ۔  یتھ  حرمس  کُن  واتناونہٕ  چھُ  یِوان  پرتھ  کُنہِ  قسمُک  میوٕہ،  رزق  چھِ  عطا  کران  أسۍ  تِمن  پننہِ  طرفہٕ  کٲنسہِ  ہٕندِ  مِنتہٕ  ورٲے  مگر  تِمَو  اندرٕہ  چھِ  واریاہ  لوٗکھ  یِم  نہٕ  یِمہٕ  کتھہٕ  زانان  چھِ،  تِمن  ہُنٛد  چھِنہٕ  خیال  کران۔  بیاکھ  سبب  چھُ  تِہِندِ  ایمان  نہ  اَننُک  کہ  تِم  چھِ  پننہِ  خوش  عیشی  پٮ۪ٹھ  نازکران  تہٕ  تھیکان۔  یِتہِ  چھےٚ  تِہٕنز  حماقت  کیازِ۔"
  },
  {
    "verse_id": 58,
    "translation": "اَسہِ  گٲلۍ  واریاہن  شہرن  ہٕندۍ  لوٗکھ  یِم  فخر  تہٕ  تکبر  ٲسۍ  ران  پننِس  سامانِ  عیش  و  آرامس  پٮ۪ٹھ۔  ییٚکیا  چھِ  تِہِندِ  گھرٕ  وٲران  پیٚمٕتۍ  تُہٕنزن  أچھن  ڈیشیمان۔  تِمن  پتہٕ  آے  نہٕ  تِم  گھرٕ  آبادٕے  کرنہٕ  زانہہ  مگر  کم  سٕے  کالس۔  یِتھہٕ  پٲٹھۍ  کہ  کانٛہہ  مسافراہ  لگہِ  اتفاقاً  تورکُن  پتہٕ  روزِ  کم  کینٛہہ  کالاہ  تھکھ  کڑنہٕ  خٲطرٕ  یا  تماشہِ  وُچھنہٕ  خٲطرٕ  یِیہِ  تہٕ  گژِھہ،  یا  شہس  کھنڈس  روزِ  تِمن  جاین  اندر۔  ٲخر  کار  روٗدۍ  أسۍ  تِہِندِ  ساری  مال  و  دولتٕکۍ  مٲلک  کیازِ  أسۍ  چھِ  فنا  و  زوالہٕ  نِشہِ  مُنزہ  تہٕ  پاک۔  بیاکھ  شُبہٕ  چھُ  تِمن  گژھان  کہ  ہرگاہ  تِہٕنز  ہلاکت  چھےٚ  سَپٕز  مٕژ  تِہِندِ  کفرٕ  سببہٕ،  تیٚلہِ  ہے  یِمن  موجودٕہ  کٲفرن  یہِ  واریاہ  کال  گوٚو  کفرٕچہِ  کامہِ  کران  تیٚلہِ  کونہٕ  چھِ  یِم  تہِ  ہلاک  گژھان،  اَمی  شُبہٕ  مۅکھہٕ  چھِنہٕ  یِم  ایمان  انان۔  امہِ  شُبُک  جواب  چھُ  کہ"
  },
  {
    "verse_id": 59,
    "translation": "پروردگار  چھُنہٕ  کُنہِ  شہرٕکین  لوٗکن  توٚت  تانۍ  گالان  یوٚت  تانۍ  نہٕ  تِمن  کُن  تِہِندِس  کُنہِ  بٔڈِس  شہرس  منٛز  چھُ  سوزان  کٲنسہِ  پیغمبرس  یُس  تِمن  پٮ۪ٹھ  پران  چھُ  سٲنۍ  آیات۔  توپتہٕ  چھِکھنہٕ  أسۍ  شہرن  ہٕںدۍ  لوٗکھ  گالان  مگر  تیٚلہِ  ییٚلہِ  تِم  لوٗکھ  کانٛہہ  ظلم  و  ستم  یا  شرارت  کرُن  ہیٚن۔  اَتھ  قانونس  موافق  آو  تۅہیہِ  سٍتۍ  معاملہٕ  کرنہٕ،  نہ  ٲو  توٚہۍ  پیغمبر سٕندِ  یِنہٕ  برونٹھ  ہلاک  کرنہٕ،  نہ  پیغمبر  سٕندِ  پتہٕ۔  بلکہ  وُنُیک  تانۍ  ٲو  نہٕ  توٚہۍ  ہلاک  کرنہٕ۔  مگر  وۅنۍ  گٔژِھن  کینٛہہ  دوہ،  ہرگاہ  تُہُند  یۅہے  رٔوِیہِ  روٗد  تیٚلہِ  چھُ  تۅہیہِ  ضرور  سزا  کھیوٚن۔  چنانچہ  جنگِ  بدرس  وغیرہ  منٛز  سَپُد  تی۔  بیاکھ  کتھاہ  تہِ  چھےٚ  مانع  ایمان  اَننس،  سۅ  گٔیہِ  یٔہے  کہ  دنیا  چھُ  نقد،  اَمہِ  مۅکھہٕ  چھُ  مرغوب،  ٲخرت  چھُ  وعدٕہ،  تَمی  مۅکھہٕ  چھُ  غیر  مرغوب۔  لہٰذا  چھُنہٕ  دنیاہُک  رغبت  دِلَو  نِشہِ  دوٗر  سپدان،  تمُیک  جواب  چھُ  اللہ  تعالیٰ  فرماوان۔"
  },
  {
    "verse_id": 60,
    "translation": "بیٚیہِ  یُس  مال  تۅہیہِ  دنیاہس  اندر  عطا  آو  کرنہٕ،  سُہ  چھُ  محض  کینژھن  دۅہن  ہٕندِ  خٲطرٕ۔  دنیا  چہ  کم  زندگی  ہُنٛد  متاعاہ  تہٕ  زینتھاہ  عُمرِ  ہٕندِس  وُبرنس  سٍتۍ  وُبرِ  سُتہِ۔  رٕژن  کامین  ہُنٛد  اجر  تہٕ  ثواب  یُس  اللہ  تعالیٰ  ہس  نِشہِ  نیکو  کارن  کُیت  چھُ،  سُہ  چھُ  سٮ۪ٹھاہ  بہتر  تہٕ  سٮ۪ٹھاہ  پوشہِ  وُن  تہِ،  کیا  تۅہیہِ  چھَو  نا  یِیٖژہن  تہِ  فکرِ  تران۔"
  },
  {
    "verse_id": 61,
    "translation": "کیا  سُہ  شخص  یس  سٍتۍ  اَسہِ  رُت  وعدٕہ  کوٚرمُت  چھُ،  یُس  ضرور  تتھ  وعدس  حاصل  کروُن  چھُ،  سُہ  چھا  تس  شخصس  ہیوٗ  یُس  اَسہِ  تمتع  تُلنوو  دنیاچہ  مختصڑ  زندگی  منٛز  اَکہِ  ناپایدار  متاع  سٍتۍ،  توپتہٕ  یِیہِ  سُہ  قیامتُک  دۅہ  گرفتار  کٔرِتھ  حٲضر  کرنہٕ۔"
  },
  {
    "verse_id": 62,
    "translation": "بیٚیہِ  چھُ  سُہ  دۅہ  قابلِ  ذکر  ییٚمہِ  دۅہ  اللہ  تعالیٰ  تِمن  کٲفرن  زجرو  توبیخ  پٲٹھۍ  آلو  دِتھ  پٕرٛژِھہ،  اَز  کتہِ  چھِو  تِم  یِم  توٚہۍ  میٲنۍ  شریک  زانان  ٲسِیوٗکھ،  شیطانن  ہٕندِ  ڈالنہٕ  سٍتۍ۔"
  },
  {
    "verse_id": 63,
    "translation": "دَپنہِ  لگن  تِم  لوٗکھ  یِمن  پٮ۪ٹھ  عذابُک  حکم  محقق  تہٕ  ثٲبت  سَپُد  مُت  آسہِ۔  اے  سانہِ  پروردگارٕ  یِم  لوٗکھ  چھِ  بے  شک  یِمَو  أسۍ  گمراہ  کٔرۍ،  أسۍ  کٔرۍ  تِمَو  گمراہ  یِتھہٕ  پٲٹھۍ  أسۍ  پانہٕ  گمراہ  سَپٕدِمٕتۍ  ٲسۍ،  أسۍ  چھِ  ژےٚ  برونٹھہٕ  کنہِ  دست  بردٲری  دِوان،  یِم  ٲسۍ  نہٕ  اَسہِ  عبادت  کران،  یِمن  اوسنہٕ  نہٕ  اَسہِ  سٍتۍ  کانٛہہ  تعلق۔"
  },
  {
    "verse_id": 64,
    "translation": "توپتہٕ  یِیہِ  تِمن  مشرکن  وَننہٕ،  دِیِو  آلو  تِمن  بٲطل  معبودن  یِم  شریک  ٲسِیوٗکھ  ٹھٔہراوان  معبودِ  برحقس،  توپتہٕ  دِنکھ  تِم  آلو،  تِم  دِنکھ  نہٕ  تورٕہ  کانٛہہ  جواباہ،  توپتہٕ  پیٚیَکھ  نظر  عذابس  پٮ۪ٹھ،  دَپنہِ  لگن  اے  کاش  کونہٕ  ٲسۍ  أسۍ  دنیاہس  اندر  سیٚزِ  وَتہِ  پٮ۪ٹھ  یتھ  عذابس  ما  سَپدہَو  گرفتار۔"
  },
  {
    "verse_id": 65,
    "translation": "بیٚیہِ  ییٚمہِ  دۅہ  تھَدِ  آلو  دِتھ  پٕرٛژھیٚکھ  اللہ  تعالیٰ،  اے  لوٗکو،  تۅہیہِ  کیا  جواب  دِژوو  دنیاہس  اندر  میانین  پیغمبرن۔"
  },
  {
    "verse_id": 66,
    "translation": "پس  گژھن  تِہِندیو  ذیہنو  اندرٕہ  سٲری  مضمون  مٔشِتھ،  نہ  یِیَکھ  پننین  دماغن  منٛز  یاد  کینٛہہ  تَمہِ  دۅہ،  نہ  پیٚیَکھ  یادٕے  پیغمبر  کیا  ٲسۍ  اَسہِ  ونان،  نہ  ہیٚکن  اَکھ  أکِس  پٕرٛژِھتھ  کیازِ  سٲری  آسن  پریشان۔"
  },
  {
    "verse_id": 67,
    "translation": "البتہ  وۅنۍ  ییٚمۍ  اَکھ  توبہٕ  کوٚر  دنیاہس  اندر،  بیٚیہِ  اوٚنُن  ایمان،  بیٚیہِ  کریٚن  رٕژٕ  عملہٕ،  تِمن  لوٗکن  چھےٚ  امید  کہ  تِم  آسن  ٲخرتس  منٛز  رستہٕ  گارو  تہٕ  فوزو  فلاح  لبہٕ  وُنیو  أندرٕہ۔"
  },
  {
    "verse_id": 68,
    "translation": "تُہُند  پر  ردگار  چھُ  کُنُے  کمال  کیو  صفاتو  سٍتۍ  مُتصف،  چنانچہ  سُہ  یتھ  چیزس  پٲدٕہ  کرُن  یژھان  چھُ  تتھ  چھُ  پٲدٕہ  کران۔  تکوینی  اختیار  چھُ  تٔسۍ  یوت،  یُس  حکم  سُہ  یژھان  چھُ  تہٕ  پسند  چھُ  کران،  سُے  چھُ  انبیاہن  ہٕندِ  ذریعہ  نٲزل  فرماوان۔  تشریعی  اختیار  تہِ  چھُ  تٔسۍ  یوت  یعنی  کیںحہہ  چیز  شریعت  مقرر  کرُن،  تِمن  لوٗکن  چھُنہٕ  احکام  تجویز  کرنُک  کانٛہہ  حقاہ،  یُس  حکم  سُہ  ییٚژِھہ  سُے  کرِ  جٲری۔  یِم  مشرک  چھِ  پننہِ  طرفہٕ  شرک  جٲیز  کران  مگر،  سُہ  چھُ  مُنزہ  تہٕ  پاک  بالا  و  برتر  تِمن  لوٗکن  ہٕندیو  سارِوٕے  شرکو  نِشہِ۔"
  },
  {
    "verse_id": 69,
    "translation": "تُہُند  پروردگار  چھُ  تِیُتھ  کٲمل  عِلمہٕ  وول  کہ  سُہ  چھُ  زانان  تہِ  سورُے  یہِ  تُہٕندۍ  دل  پوٗشیدٕہ  تھٲوِتھ  چھِ،  بیٚیہِ  تہِ  سورُے  یہِ  تِم  نٔنِراوان  تہٕ  ظٲہر  کران  چھِ۔"
  },
  {
    "verse_id": 70,
    "translation": "بیٚیہِ  چھُ  سُے  معبودِ  برحق  یَس  ورٲے  نہٕ  کانٛہہ  معبوداہ  چھُ،  سُے  چھُ  حمدُس  سزاوار  دنیاہس  منٛز  تہِ  ٲخرتس  منٛز  تہِ،  کیازِ  تِہِندۍ  تصرفات  چھِ  دۅشوُنۍ  عالمن  اندر  تِتھۍ  یِم  دلالت  چھِ  کران  تِہِندِس  کمالس  پٮ۪ٹھ  یَتھ  دارومدار  چھُ  حمدس  سزاوار  آسُن،  بیٚیہِ  چھےٚ  تِہِنزٕے  حکومت  دنیاہس  و  ٲخرتس  منٛز،  بیٚیہِ  چھُ  قوت  تہٕ  وُسعت  تِہِندِ  سلطنتُک  تِیُتھُے  کہ  توٚہۍ  سٲری  یِیِو  تٔسۍ  کُن  واتناونہٕ،  توٚہۍ  ہیٚکِوۍ  نہٕ  تس  ورٲے  بیٚیہِ  کٲنسہِ  کُن  گٔژِھتھ۔  یۅہے  چیز  چھُ  سُہ  ییٚمہِ  سٍتۍ  تُہٕنز  اُلوہیت  ثٲبت  سپدان  چھےٚ۔  "
  },
  {
    "verse_id": 71,
    "translation": "فرمٲوِیوٗکھ  توٚہۍ  یارسول  اللہؐ،  اے  لوٗکو  تَلا  مےٚ  ؤنۍ  تو  توٚہۍ  ہرگاہ  اللہ  تعالیٰ  تۅہیہِ  ہمیشہِ  خٲطرٕ  تھاوِ  راتھٕے  قیامتس  تانۍ  معبودِ  برحقس  ورٲے،  کُس  معبود  ہیٚکہِ  تۅہیہِ  نِش  أنِتھ  دۅہُک  گاش،  پس  چھُ  سُے  قدرتس  اندر  تہِ  یکتا،  پس  چھِو  نا  توٚہۍ  توحید  چہ  یِمہٕ  صاف  دلیلہٕ  بوزان۔"
  },
  {
    "verse_id": 72,
    "translation": "اَمی  اظہارِ  قدرت  خٲطرٕ  فرمٲوِیوٗکھ  توٚہۍ  اَمُیک  برعکس  کہ  تلا  مےٚ  ؤنۍ  تو  ہرگاہ  اللہ  تعالیٰ  تۅہیہِ  پٮ۪ٹھ  کرِ  سورُے  وقت  دۅہی  دۅہ  ہمیشہ  خٲطرٕ  قیامتس  تانۍ۔  معبودِ  برحقس  ورٲے  کُس  معبود  ہیٚکہِ  تۅہیہِ  نِشہِ  رات  أنِتھ  یَتھ  منٛز  توٚہۍ  آرام  و  قرار  ہیٚکِو  کٔرِتھ،  کیا  توٚہۍ  چھِو  نا  خداے  سٕنز  یہِ  بٔڈ  قدرت  وارٕہ  وُچھان،  تٔمۍ  سُند  قدرتس  اندر  کُنُے  آسُن  چھُ  منگان  الوہیتس  اندر  تہِ  کُنُے  آسُن۔"
  },
  {
    "verse_id": 73,
    "translation": "سُہ  مُنعِم  چھُ  تِیُتھُے  کہ  یہِ  چھےٚ  تِہِنزٕے  رحمت  تہٕ  مہربٲنی  کہ  تٔمۍ  کٔر  تُہٕندِ  خٲطرٕ  رات  تہٕ  دۅہ  پٲدٕہ  یُتھ  توٚہۍ  رٲژ  منٛز  آرام  کٔرِو  بیٚیہِ  یُتھ  دۅہس  منٛز  تِہُند  رزق  ژھٲنڈِو،  بیٚیہِ  یُتھ  توٚہۍ  تِہِنزن  یِمن  دۅشوُنۍ  نعمژن  پٮ۪ٹھ  شُکر  دٔپِو۔  پس  اَتھ  انعامس  اندر  تٔمۍ  سُنٛد  کُنُے  آسُن  چھُ  منگان  تٔمۍ  سُنٛد  معبود  آسنس  منٛز  کُنُے  آسُن۔"
  },
  {
    "verse_id": 74,
    "translation": "بیٚیہِ  ییٚمہِ  دۅہ  اللہ  تعالیٰ  مشرکن  بڈِ  آلو  دِتھ  فرماوِ  یُتھ  بیٚیہِ  لوٗکھ  تہِ  تِہٕنز  رسوٲیی  بوزن،  اے  مشرکو  کوٚت  گٔو  تِم  معبودانِ  بٲطل  یِم  توٚہۍ  میٲنۍ  شریک  زانان  ٲسِیوٗکھ۔"
  },
  {
    "verse_id": 75,
    "translation": "بیٚیہِ  اَنَو  أسۍ  برونٹھ  کُن  پرتھ  اُمتہٕ  منٛز  اَکھ  اَکھ  گواہاہ  یعنی  تَمہِ  اُمتُک  پیغمبر  یُس  کفر و نافرمٲنی  ہُنٛد  سورُے  حال  بیان  کرِ،  توپتہٕ  وَنو  أسۍ  سارِنٕے  اُمتن  ہٕندین  مشرکن  کہ  اے  مشرکو  تلا  شرکہٕ  چہ  جوازٕچ  کانٛہہ  دلیلاہ  کٔرِو  پیش،  تَمہِ  ساعتہٕ  زانن  تِم  کہ  پوٚز  اوس  خداے  سُندُے  فرمان  یُس  تٔمۍ  پیغمبرن  ہٕندِ  ذریعہ  واتناویوو،  یعنی  توحیدُک  پوٚز  آسُن  تہٕ  شرکُک  بٲطل  آسُن  سپدِ  تِمن  معلوم،  تِمہٕ  سارے  اَپزِ  کتھہٕ  گژھن  نابود  تہٕ  ضایع  تِمن  نِشہِ  یِمہٕ  تِم  دنیاہس  اندر  ٹھہراوان  ٲسۍ  کہ  معبودانِ  بٲطل  کرن  اَسہِ  شفاعت۔"
  },
  {
    "verse_id": 76,
    "translation": "قارون  سُند  حال  وُچھِو  کہ  تٔمِس  کُس  پھش  آو  کفرٕ  تہٕ  نافرمٲنی  سببہٕ،  تس  دُیت  نہٕ  کانٛہہ  نفع  تہٕ  فٲیدہ  مال  و  متاعن  بلکہ  سَپُد  تِہُند  مال  و  متاع  تس  سٍتۍ  تباہ  ب  برباد،  تِہُند  مختصر  قصہٕ  چھُ  یِتھہٕ  پٲٹھۍ  کہ  سُہ  اوس  یقیناً  حضرت  موسیٰ  سٕندِ  قومہٕ  منٛزٕ  یعنی  بنی  اسرٲیلو  منٛزٕ  بلکہ  اوس  موسیٰ  علیہ  السلام  سُند  پِتُر  بوے  سُے  لوٚگ  مال  و  دولت  زیادٕہ  آسنہٕ  مۅکھہٕ  پننِس  قومس  پٮ۪ٹھ  ظلم  کرنہِ۔  مالٕچ  زیادتی  ٲس  تس  تِیٖژ  کہ  اَسہِ  ٲسۍ  تٔمِس  تیٖتۍ  خزانہٕ  مالٕکۍ  عطا  کٔرِمٕتۍ  کہ  تِمن  خزانن  ہٕنزٕ  کوٗنزٕہ  آسہٕ  گوٚبراوان  تہٕ  تھٔکراوان  بٔڈِس  جماعتس  یِم  قوتہٕ  وٲلۍ  ٲسۍ،  یِمن  زور  پیوان  اوس  لاگُن  تِمہٕ  کوٗنزٕہ  تُلنہٕ  خٲطرٕ۔  وۅنۍ  ییٚلہِ  کوٗنزٕہ  یِیٗژاہ  آسہٕ،  پانے  گژِھہ  زانُن  تِم  خزانہٕ  کٍتۍ  آسٕہن،  یہِ  تکبر  تہٕ  غرور  نٔنِرووتٔمۍ  تَمہِ  ساعتہٕ  ییٚلہِ  تس  ووٚن  پنٕنۍ  قومن  فہمٲیش  کرنہٕ  کہ  طریقہٕ،  اے  قارون  خۅش  مَہ  گژھ،  تھیکان  مَہ  آس  دنیاکہ  مال  و  دولت  سٍتۍ۔  پٔزِپٲٹھۍ  اللہ  تعالیٰ  چھُنہٕ  پسند  کران  مالِ  دنیا  سٍتۍ  خۅش  گژھ  وُنین  تہٕ  تھیٚکہٕ  وُنین۔"
  },
  {
    "verse_id": 77,
    "translation": "بیٚیہِ  ووٚنُس  پنٕنۍ  قومن  یہِ،  یہِ  ژےٚ  اللہ  تعالیٰ  ہن  مال  ودولت  عطا  کوٚرمُت  چھُے،  اَمہِ  مال  و  دولت  سٍتۍ  کر  ژٕہ  حاصل  ٲخرتُک  گھرٕ  تہٕ  یہِ  مال  آس  کران  خرچ  تِہِندِ  رضا  خٲطرٕ،  بیٚیہِ  مَہ  مٔشراو  دنیا  منٛزٕ  پَنُن  سُہ  حصہ  یُس  کھینہٕ  چیٚنہٕ  تہٕ  لباس  خٲطرٕ  ضرورت  پیٚیہِ۔  بیٚیہِ  کر  ژٕتہِ  احسان  بیٚیَن  لوٗن  نسبت  یِتھہٕ  پٲٹھۍ  احسان  کوٚر  اللہ  تعالیٰ  ہن  ژےٚ  نسبت۔  بیٚیہِ  مَہ  ژھانڈ  تبٲہی  تہٕ  بربٲدی  زمینس  منٛز  خداے  سٕنز  نافرمٲنی  کرنہٕ  سٍتۍ،  بیٚیہِ  تسٕندِس  پیغمبر  سٕنز  مخالفت  کرنہٕ  سٍتۍ،  بیٚیہِ  اَمہِ  مالٕکۍ  واجبی  حقوق  ضایع  کرنہٕ  سٍتۍ۔  پٔزِپٲٹھۍ  اللہ  تعالیٰ  چھُنہٕ  پسند  کران  تبٲہی  یژھن  والیٚن۔  "
  },
  {
    "verse_id": 78,
    "translation": "یہِ  بوٗزِتھ  لوٚگ  وَننہِ  قارون  یہِ  مال  و  دولت  چھُ  مےٚ  حاصل  سپُدمُت  پننہِ  تگنہٕ  سٍتۍ  تہٕ  ذٲتی  ہُنر  مندی  سٍتۍ  یعنی  مےٚ  چھےٚ  تِمہٕ  تدبیرٕہ  تگان  یِمَو  سٍتۍ  مال  و  دولت  کماونہٕ  چھُ  یِوان،  تمی  سٍتۍ  چھُ  یہِ  سورُے  مےٚ  جمع  کوٚرمُت،  میون  تھیٚکُں  چھُ  بجا۔  مےٚ  چھُنہٕ  یتھ  منٛز  کانٛہہ  غیبی  احساناہ  ووتمُت،  نہ  چھُ  کٲنسہِ  ہُند  اَتھ  اندر  کانٛہہ  حقاہ،  یہِ  چھُ  مےٚ  پننیو  اَتھو  جوٚکھمُت  زِیوٗنمُت۔  اَتھ  أمۍ  سٕندِس  وننس  چھُ  اللہ  تعالیٰ  رَد  کران،  فرماوان  کہ  کیا  أمۍ  قارونن  چھَنا  بے  شمار  لوٗن  ہٕندِ  ذریعہ  یہِ  کتھ  بوٗزمٕژ  کہ  پٔزِپٲٹھۍ  اللہ  تعالیٰ  ہن  چھِ  گٲلِمٕتۍ  أمِس  برونٹھ  تِم  تِم  قوم  یِم  تٔمۍ  سٕندِ  کھۅتہٕ  زیادٕہ  سخت  ٲسۍ  قوت  کِنۍ  یعنی  نوکرو  چاکرو  کِنۍ  بیٚیہِ  ٲسۍ  زیادٕہ  مال  و  دولت  کِنۍ۔  تِیُتُے  یوت  سَپُد  نہٕ  تِہِندِ  حقہٕ  کہ  تِم  کیا  آے  ہلاک  کرنہٕ  بلکہ  تِمن  یِیہِ  ٲخرتس  اندر  تہِ  پٕرژھنہٕ  ورٲے  عذاب  کرنہٕ۔  تِمن  گناہ  گارن  نِشہِ  یِیہِ  نہٕ  سوال  کرنہٕ،  نہ  پٕرٛژھنہٕ۔  تِمن  یِیہِ  پٕرٛژھنے  سزا  دِنہٕ  کیازِتِمن  آسہِ  سزاہس  مستحق  آسنُک  علامت  لٔگِتھ۔  وۅنۍ  ہے  تِمن  نِشہِ  کُنہِ  وقتہٕ  سوال  کرنہٕ  یِیہِ،  سُہ  آسہِ  تِہٕنز  رسوٲیی  تہٕ  خجالت  نٔنِراونہٕ  خٲطرٕ۔"
  },
  {
    "verse_id": 79,
    "translation": "اکہِ  دۅہ  سَپُد  اتفاق  کہ  قارون  دراو  پننِس  قومس  بروٗنٹھۍ  کِنۍ  سخت  آرٲیش  تہٕ  ٹینٹھ  کٔرِتھ  شیٖرِتھ  تہٕ  پٲرِتھ  اکہِ  شانہٕ،  تٔمۍ  سٕنزِ  برادری  منٛزٕ  بعضے  لوٗکو  یِم  باایمان  ٲسِتھ  تہِ  ٲسۍ  دنیا  ژھانڈان،  تِم  لٔگۍ  وَننہِ،  اے  کاش  اَسہِ  تہِ  آسِہے  یُتھ  مال  یُتھ  قارونس  آو  عطا  کرنہٕ۔  بے  شک  سُہ  چھُ  بوٚڈ  نصیب  وول۔  یہِ  وَننہٕ  سٍتۍ  سپدِنہٕ  تِہِندِس  وننس  کانٛہہ  خلل  یِتھہٕ  پٲٹھۍ  از  تہِ  کٲتیاہ  مسلمان  بیٚیَن  غیر  مسلم  قومن  ہٕںز  ترقی  وُچھِتھ  تمنا  چھِ  کران،  تِمن  چھےٚ  اَمہِ  چی  فکر  آسان۔"
  },
  {
    "verse_id": 80,
    "translation": "یِمن  لوٗکن  خداے  سٕندِ  طرفہٕ  علم  و  فہمٕچ  دولت  دِنہٕ  ٲس  آمٕژ،  تِمو  دوٚپ  یِمن  حریص  تہٕ  طالع  لوٗکن  کہ  افسوس  تُہٕندِ  حقہٕ،  خداے  سُند  عذاب  چھُ  بہتر  تہٕ  رُت  اَمہِ  مالِ  دنیا  کھۅتہٕ  یُس  عطا  کرنہٕ  یِیہِ  تِمن  لوٗکن  یِمو  ایمان  اوٚن  بیٚیہِ  کریکھ  رٕژٕ  عملہٕ،  یہِ  ثواب  چھُنہٕ  کٲمل  طور  عطا  یِوان  کرنہٕ  مگر  صبر  کروُنین،  یِم  مالِ  دنیا  کہ  حرصہ  و  طمع  نِشہِ  صبر  کروُنۍ  آسن۔"
  },
  {
    "verse_id": 81,
    "translation": "پس  وول  اَسہِ  سُہ  قارون  بیٚیہِ  تٔمۍ  سٕنزِ  لَزِ  جایہِ  زمینس  تل،  پس  ٲس  نہٕ  تس  کانٛہہ  جماعتھاہ  یۅسہٕ  تس  مدد  کٔرِتھ  ہیٚکہِ  ہا  خدایس  ورٲے،  نہ  ہیوٚک  تٔمۍ  پَنُن  پان  بچٲوِتھ  کٲنسہِ  ہُنٛد  مدد  حٲصل  کٔرِتھ  حالانکہ  تٔمِس  سٍتۍ  ٲس  بٔڈ  جماعت  مگر  کانٛہہ  تہِ  پوٚکُس  نہٕ  برونٹھ۔"
  },
  {
    "verse_id": 82,
    "translation": "پگاہ  صُبحس  تٔمۍ  سٕندِ  خسفک  واقعہ  وُچھِتھ  ووٚن  تِمَو  لوٗکو  یِم  اَمہِ  برونٹھ  پہن  تمنا  ٲسۍ  کران  قارون  سٕندِ  مال  و  دولتُک  بیٚیہِ  تس  ہیوٗ  بننُک،  تعجُب  چھُ  کہ  اللہ  تعالیٰ  چھُ  رزقس  اندر  وسعت  کران  پننیو  بندو  أندرٕہ  تِمن  یِمن  یژھان  چھُ،  بیٚیہِ  چھُ  سُے  تنگی  کران  رزقس  اندر  تِمن  یِمن  یژھان  چھُ۔  ہرگاہ  نے  اللہ  تعالیٰ  اَسہِ  پٮ۪ٹھ  مِنتھ  تھاوِہا،  اَسہِ  تہِ  نِیہِ  ہا  زمینس  تل  وٲلِتھ  مالِ  دنیا  کہ  حرص  و  طمع  مۅکھہٕ،  تعجب  چھُ  کہ  کٲفر  زانٛہہ  کامیاب  سپٕدن  نہٕ  ہرگاہ  کینہہ  کالاہ  دنیاہس  منٛز  عیش  تہِ  کرن  مگر  پتو  لاکہ  چھُ  تِمن  تاوانس  تہٕ  خُسرانس  گرفتار  سَپدُن،  فلاح  و  کامیٲبی  چھُ  مخصوص  باایمانن  ہٕندِ  خٲطرٕ۔"
  },
  {
    "verse_id": 83,
    "translation": "یہِ  عالمِ  ٲخرت  ییٚمہِ  کہ  ثوابُک  مقصود  آسُن  بیان  آو  کرنہٕ۔  ثوابِ  اللہ  خیر  وَننہٕ  سٍتۍ  سُہ  چھُ  اَسہِ  خاص  مقرر  کوٚرمُت  تِمن  لوٗکن  ہٕندِ  خٲطرٕ  یِم  دنیاہس  اندر  مٲلی  اعتبارٕہ  بوٚڈ  بَنُن  یژھان  چھِنہٕ،  بیٚیہِ  چھِنہٕ  فساد  تبٲہی  تہٕ  بربٲدی  یژھان۔  رُت  انجام  تہٕ  رُت  نتیجہ  چھُ  خدایس  کھۅژوُنین  ہٕندِ  خٲطرٕ  یِم  ترکِ  نواہِیَن  سٍتۍ  امتثالِ  اوامِر  تہِ  آسن  کران۔"
  },
  {
    "verse_id": 84,
    "translation": "قیامتُک  دۅہ  یُس  اَکھاہ  خدایس  نِشہِ  نیکی  ہیتھ  یِیہِ،  تسٕندِ  خٲطرٕ  چھے  سۅے  موٚزوٗرۍ  یوسہٕ  تَمہِ  کھۅتہٕ  رٕژ  آسہِ  استحقاقہٕ  کھۅتہٕ  زیادٕہ۔  یُس  اَکھاہ  تس  نِشہِ  تَمہِ  دۅہ  بٔدی  ہیتھ  یِیہِ،  پس  یِیہِ  نہٕ  یچھ  کامہِ  کروُنین  کانٛہہ  موٚزوٗرۍ  تہٕ  سزا  دِنہٕ  مگر  تِمنٕے  کامین  ہٕنز  یِم  تِم  کروُنۍ  آسن  زیادتی  ورٲے۔"
  },
  {
    "verse_id": 85,
    "translation": "توٚہۍ  کٔرِو  دشمنو  تکلیفات  واتناونہٕ  سٍتۍ  سخت  پریشان  یتھ  اندر  تۅہیہِ  پیوٚو  مجبور  سپدِتھ  ترکِ  وطن  کرُن  ییٚمہِ  کہ  مفارقت  و  جدٲیی  ہُنٛد  تۅہیہِ  سخت  صدمہٕ  چھُ،  تۅہیہِ  سپدن  تسلی  ییٚمہِ  کتھہِ  سٍتۍ  کہ  بے  شک  ییٚمۍ  پروردگارن  تۅہیہِ  پٮ۪ٹھ  یارسول  اللہؐ  قرآنی  احکامن  ہُنٛد  تعمیل  تہٕ  تبلیغ  کرُن  فرض  کوٚر،  سُہ  واتناویو  تۅہیہِ  ضرور  پننِس  وطنِ  اصلی  یَس  یعنی  مکہ  شریفس  منٛز،  تَمہِ  ساعتہٕ  ٲسِو  توٚہۍ  آزاد  تہٕ  غٲلب،  بیٚیہِ  ٲسِو  توٚہۍ  صاحبِ  سلطنت۔  یِم  لوٗکھ  تۅہیہِ  زانان  چھِ  غلطی  پٮ۪ٹھ  تہٕ  پانس  چھِ  زانان  پزرس  پٮ۪ٹھ  تِمن  فرمٲوِو  توٚہۍ  یارسول  اللہؐ  کہ  میون  پروردگار  چھُ  پوٗرٕ  زانہٕ  وُن  کہ  کُس  آو  تِہِندِ  طرفہٕ  پوٚز  دین  تہٕ  بوٚڈ  ہدایت  ہیتھ،  بیٚیہِ  چھُ  سُے  زانان  کہ  کُس  چھُ  مبتلا  نَنہِ  گمرٲہی  اندر۔  تُہٕنز  دولتِ  نبوت  چھےٚ  محض  خداے  سٕنزٕے  مہربٲنی۔"
  },
  {
    "verse_id": 86,
    "translation": "تۅہیہِ  ٲس  نہٕ  پننہِ  حقہٕ  پیغمبر  بننہٕ  برونٹھ  کانٛہہ  امید  کہ  تۅہیہِ  کُں  کیا  یِیہِ  نٲزل  کرنہٕ  یہِ  عظیم  الشان  کتاب  یعنی  قرآن  مجید  مگر  سپٕز  یہِ  کتاب  نٲزل  تۅہیہِ  پٮ۪ٹھ  محض  خداے  سٕنزِ  مہربٲنی  سٍتۍ،  پس  مہ  ٲسِو  توٚہۍ  مددگار  بنان  کٲفرن  ہٕندِ  خٲطرٕ  تِہٕنزن  کتھن  تٲیید  کرنہٕ  سٍتۍ۔  یِتھہٕ  پٲٹھۍ  از  تانۍ  توٚہۍ  تِمن  نِشہِ  الگ  روٗدِو  یِتھے  پٲٹھۍ  گژِھہ  آیندٕہ  تہِ  الگ  روزُن۔"
  },
  {
    "verse_id": 87,
    "translation": "بیٚیہِ  ییٚلہِ  خداے  سٕندۍ  احکام  تۅہیہِ  پٮ۪ٹھ  نٲزل  سپٕدۍ،  وۅنۍ  مہ  یِیِن  لبنہٕ  تِژھ  کتھ  کہ  یِم  لوٗکھ  کیا  رٹن  تۅہیہِ  پتھ  یِمَو  احکامو  نِشہِ،  توٚہۍ  روٗزِو  بدستور  لوٗکن  پننِس  پروردگار  سٕندِس  دیٖنس  کُن  ناد  دِوان،  بیٚیہِ  یِتھہٕ  پٲٹھۍ  از  تام  تۅہیہِ  مشرکن  سٍتۍ  کانٛہہ  تعلق  تھووُو  نہٕ،  یِتھے  پٲٹھۍ  مہ  تھٲوِو  کانٛہہ  تعلق  تِمن  سٍتۍ  آیندٕہ  تہِ،  بیٚیہِ  مہ  سَپدِو  شٲمل  توٚہۍ  مُشرکن  سٍتۍ  بلکہ  یِتھہٕ  پٲٹھۍ  ازتام  توٚہۍ  شرکہٕ  نِشہِ  معصوم  تہٕ  پاک  روٗدِو،  یِتھے  پٲٹھۍ  روٗزِو  ہمیشہ  پاک  تہٕ  معصوم۔"
  },
  {
    "verse_id": 88,
    "translation": "بیٚیہِ  مہ  دِیِو  توٚہۍ  ناد  خدایس  سٍتۍ  بیٚیہِ  کٲنسہِ  معبودس،  کیازِ  کانٛہہ  معبوداہ  چھُنہٕ  تس  ورٲے۔  پرتھ  چیزاہ  چھُ  ہلاک  گژٕھہ  وُن  تسٕندِ  ذاتِ  پاک  ورٲے۔  معدُوم  تہٕ  نابود  سَپدُن  چھُ  دلیل  ییٚمہِ  کتھہِ  ہٕنز  کہ  سُہ  چھُنہٕ  قدیم  اوسمُت  یٔہے  چھےٚ  دلیل  واجبُ  الوجود  نہ  آسنٕچ۔  مستحق  عبادت  آسنُک  شرط  چھُ  واجبُ  الوجود  آسُن  ییٚلہِ  نہٕ  سُہ  واجبُ  الوجود  چھُ،  لہٰذا  ہیٚکہِ  نہٕ  سُہ  ہرگز  مستحق  عبادت  ٲسِتھ،  تٔمی  چھُ  مضمون  لا  الاہ  ثٲبت۔  حکومت  چھےٚ  تِہٕنز  ییٚمُیک  کٲمل  ظہور  سپدِ  قیامت  کہ  دۅہ،  تٔسۍ  کُن  یِیِو  توٚہۍ  سٲری  واپس  واتناونہٕ،  سارِنٕے  یِیہِ  پننہِ  کرِمَتُیک  سزا  دِنہٕ۔  یِمَو  آیاتو  سٍتۍ  چھُ  مطلب  کٲفر  تہٕ  مشرک  ناامید  کرٕنۍ  تَمہِ  درخواستہٕ  نِشہِ  یُس  تِم  نبی  کریم  صلی  اللہ  علیہ  و سلم  سٕندِس  خدمتس  منٛز  پیش  کران  ٲسۍ  کہ  توٚہۍ  پھیٖرۍ  تو  سٲنِسٕے  دینس  کُن۔  اصل  چھُ  روے  سۅخن  یِمن  آیاتِ  کریمن  منٛز  تِمنٕے  مشرکن  کُن  کہ  اے  مشرکو  کہ  توٚہۍ  چھِو  ہ  حضور  صلی  اللہ  علیہ  وسلمن  درخواست  کران  پننِس  دیٖنس  سٍتۍ  مُوافقت  کرنُک،  اَتھ  منٛز  سَپدِو  نہٕ  توٚہۍ  ہرگز  کامیاب،  مگر  عادت  چھُ  ییٚلہِ  کٲنسہِ  پٮ۪ٹھ  ژَکھ،  بے  زٲری  تہٕ  غۅصہٕ  چھُ  آسان  تَمہِ  ساعتہٕ  چھُنہٕ  یِوان  تس  کُن  روے  سۅخن  کرنہٕ  بلکہ  چھےٚ  کتھ  یِوان  تس  واتناونہٕ  بیٚیِس  کُن  لٲگِتھ۔  ییٚتہِ  نَس  چھُ  تَمی  طریقہٕ  آمُت  کرنہٕ۔  پننِس  محبوبِ  خاصس  کُن  ؤنِتھ  چھُ  مُراد  تِمن  دشمنن  کتھ  واتناوُنۍ  یِم  یہِ  درخواست  کران  ٲسۍ،  کیازِ  تِم  ییٚلہِ  اللہ  تعالیٰ  ہن  سوٗزۍ  بیٚیَن  لوٗکن  پٔزِس  دیٖنس  کُن  ناد  دِنہٕ  خٲطرٕ،  یہِ  کِتھہٕ  پٲٹھۍ  چھُ  ممکن  کہ  تِم  کیا  سپدن  نعوذ  باللہ  پانہٕ  کفرو  شرکس  کُن  مٲیِل۔"
  }
]