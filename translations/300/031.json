[
  {
    "verse_id": 1,
    "translation": "ا۔  ل۔  م۔"
  },
  {
    "verse_id": 2,
    "translation": "یِم  چِھ  حکمت  واجِنہِ  کتابہِ  ہٕندۍ  آیات،  ﴿یعنی  تِژِھہ  کتابہِ  ہٕندۍ  آیات  یۅسہٕ  حِکمت  سٍتۍ  لبریز  چھےٚ،  ییٚمِچ  پرٛتھ  کانٛہہ  کتھ  حکیمانہٕ  چھےٚ﴾"
  },
  {
    "verse_id": 3,
    "translation": "ہدایت  تہٕ  رحمت  نیکو  کار  لُکن  خٲطرٕ،"
  },
  {
    "verse_id": 4,
    "translation": "یِم  نماز  چِھ  قٲیِم  کران،  زکوٰۃ  چِھ  دِوان،  بیٚیہِ  چِھ  ٲخرتس  پیٚٹھ  پژھ  تھاوان۔"
  },
  {
    "verse_id": 5,
    "translation": "یِمے  لُکھ  چِھ  پننِس  ربّ  سٕندِ  طرفہٕ  سیٚزِ  وَتہِ  پیٚٹھ،  تہٕ  یِمے  چِھ  فلاح  لبن  وٲلۍ۔"
  },
  {
    "verse_id": 6,
    "translation": "تہٕ  انسان  وٕٖے  منٛزٕ  چُھ  کانٛہہ  تِیُتھ  یُس  دلفریب  کلام  چُھ  موٚلۍ  اَنان۔  ﴿دراصل  چِھ  الفاظ  لَھوَ  الحَدِیث  یعنی  تِژھ  کتھ  یۅسہٕ  انسانس  پانس  کُن  مشغول  کٔرِتھ  باقی  پرٛتھ  چیزٕ  نِشہِ  غٲفل  کرِ۔  رَوایتن  منٛز  چُھ  بیان  سپُدمُت  زِ  ییٚلہِ  نبی  صلی  اللہ  علیہ و سلمن  ہٕندِ  تبلیغٕکۍ  اثرات  قریشن  ہٕنزو  سارِوٕے  کوششو  باوجود  پھٔہلنہٕ  نِشہِ  رُکیے  نہٕ،  تِمو  کوٚر  ایران  پیٚٹھہٕ  رستم  تہٕ  اسفندیارٕ  سٕندۍ  قصبہٕ  منگنٲوِتھ  داستان  گویی  ہُند  سلسلہٕ  شروع،  بیٚیہِ  کوٚرُکھ  گیٚوَن  واجِنیٚن  لونِڈیَن  ہُند  انتظام،  تاکہ  لُکھ  گژھن  نہٕ  یِمن  چیزن  منٛز  مشغول  سپدِتھ  حضور  صلی  اللہ  علیہ و سلمن  ہٕنز  کتھ  بوزٕنۍ۔﴾  تاکہ  لُکن  ڈالہِ  اللہ  تعالیٰ  سٕنزِ  وَتہِ  نِشہِ  عِلمہٕ  ورٲے،  تہٕ  امہِ  وتہِ  ہٕندِس  دعوتس  وُڈاوِ  ﴿اَسُنا  گِندُنا  کٔرِتھ﴾  مذاقن  منٛز۔  یِتھیٚن  لُکن  خٲطرٕ  چُھ  سخت  ذلیل  کرن  وول  عذاب۔"
  },
  {
    "verse_id": 7,
    "translation": "تس  ییٚلہِ  سٲنۍ  آیات  چِھ  بوزناونہٕ  یِوان،  سُہ  چُھ  بڈٕ  غروٗرٕ  سان  تِتھہٕ  پٲٹھۍ  رۅخ  پھِران،  زَنتہٕ  تٔمۍ  یِم  بوٗزی  نہٕ،  زنتہٕ  تٔمۍ  سٕندیٚن  کنن  زَر  چُھ۔  اچھا،  خۅش  خبر  بوزنٲوِیوٗن  یِہ  اکہِ  دگ  تُلوٕنہِ  عذابٕچ۔"
  },
  {
    "verse_id": 8,
    "translation": "البتہ  یِم  لُکھ  ایمان  انن  تہٕ  نیک  عملہٕ  کرن،  تِہندِ  خٲطرٕ  چِھ  نعمتہٕ  وٲلۍ  جنت،"
  },
  {
    "verse_id": 9,
    "translation": "یِمن  منٛز  تِم  ہمیشہ  روزن۔  یِہ  چُھ  اللہ  تعالیٰ  سُند  پۅختہٕ  وعدہ،  بیٚیہِ  چُھ  سُہ  زبردست  تہٕ  حکمت  وول۔"
  },
  {
    "verse_id": 10,
    "translation": "تٔمۍ  کٔرۍ  آسمان  پٲدٕ  تھَمَو  ورٲے  یِم  تۅہیِہ  نظرِ  چِھو  گژھان۔  تٔمۍ  جمٲوۍ  زمینس  منٛز  پہاڑ،  تاکہ  سۅ  گژِھہ  نہٕ  توٚہۍ  ہیٚتھ  ڈۅلہٕ۔  تٔمۍ  پھٔہلٲوۍ  پرٛتھ  قسمٕکۍ  جانور  زمینس  منٛز،  تہٕ  آسمانہٕ  ترووُن  روٗد،  تہٕ  زمینس  منٛز  وۅپدٲوِن  قٔسمہٕ  قسمٕکۍ  چیز۔"
  },
  {
    "verse_id": 11,
    "translation": "یِہ  چھےٚ  اللہ  تعالیٰ  سٕنز  تخلیق،  وۅنۍ  ہٲوِ  تَو  مےٚ  یِمو  باقیو  کیا  چُھ  پٲدٕ  کوٚرمُت؟  دراصل  چھےٚ  کتھ  یِہ  زِ  یِم  ظٲلِم  لُکھ  چِھ  نَنہِ  وانہٕ  گُمرٲہی  منٛز  پیٚمٕتۍ۔"
  },
  {
    "verse_id": 12,
    "translation": "اَسہِ  ٲس  لُقمانس  کٔرمٕژ  حکمت  عطا،  زِ  سُہ  روزِ  اللہ  تعالیٰ  سُند  شُکر  گُزار۔  یُس  اکھاہ  شُکر  کرِ  تٔمۍ  سُند  شُکر  چُھ  تَس  پننی  خٲطرٕ  مُفید۔  تہٕ  یُس  اکھاہ  کُفر  کرِ،  تیٚلہِ  چُھ  درحقیقت  اللہ  تعالیٰ  بے  نیاز  تہٕ  پانہٕ  تعریف  کرنہٕ  آمُت۔"
  },
  {
    "verse_id": 13,
    "translation": "یاد  کٔرِو  ییٚلہِ  لُقمان  پننِس  نیچِوس  اوس  نصیحت  کران،  تٔمۍ  ووٚن  ﴿تس﴾  گوبرا،  خُدایس  سٍتۍ  کٔرۍزیٚن  نہٕ  کانٛہہ  شریک،  حق  چُھ  یِہ  زِ  شرک  چُھ  سیٚٹھاہ  بوٚڈ  ظُلم۔"
  },
  {
    "verse_id": 14,
    "translation": "تہٕ  یِہ  چھےٚ  حقیقت  زِ  اسہِ  چُھ  انسانس  پننِس  مٲلِس  ماجہِ  ہُند  حق  پرزٕناونُک  پانہٕ  تٲکید  کوٚرمُت۔  تٔمۍ  سٕنزِ  ماجہِ  تھوو  سُہ  کمزوری  پیٚٹھ  کمزوری  تُلِتھ  پننہِ  یٔڈ  منٛز،  تہٕ  زٕہ  ؤرۍ  لٔگِس  تٔمۍ  سُند  دۅد  تراونس  منٛز۔  ﴿اَمی  موجوب  کٔر  اسہِ  تَس  نصیحت  زِ﴾  میون  شُکر  کَر،  تہٕ  پننِس  مٲلِس  ماجہِ  ہُند  شُکر  اَن  بَجا،  میے  کُن  چھی  ژےٚ  واپس  پھیرُن۔"
  },
  {
    "verse_id": 15,
    "translation": "البتہ  اگر  تِم  ژےٚ  پیٚٹھ  دباو  تراون  زِ  مےٚ  سٍتۍ  کرُن  ژٕہ  تِیُتھ  کانٛہہ  شریک  یُس  ژٕہ  زانہَن  چھَہن  نہٕ  ﴿یعنی  یُس  چٲنِس  علمس  منٛز  میون  شریک  آسہِ  نہٕ﴾  تیٚلہِ  مَہ  مان  ہرگز  تِہٕنز  کتھ۔  دُنیا  ہس  منٛز  روز  تِمن  سٍتۍ  نیک  برتاو  کران،  مگر  پیروی  کَر  تَس  شخصہٕ  سٕنزِ  وتہِ  ہٕنز  ییٚمۍ  مےٚ  کُن  رجوع  چُھ  کوٚرمُت۔  پتہٕ  چُھو  تۅہیِہ  سارِنٕے  پھیرُن  میے  کُن،  تمہِ  وقتہٕ  وَنو  بٕہ  تۅہیِہ،  توٚہۍ  کِژٕھہ  عملہٕ  چِھو  روٗدِمٕتۍ  کران۔"
  },
  {
    "verse_id": 16,
    "translation": "﴿تہٕ  لُقمانن  اوس  وونمُت﴾  زِ،  گوبرا  کانٛہہ  چیز  ٲسِتن  آسٕرۍ  دانس  برابر  تہِ،  تہٕ  سُہ  ٲسِتن  کُنہِ  چٹانس  منٛز،  یا  ٲسِتن  آسمانن  یا  زمینس  منٛز  کُنہِ  تہِ  جایِہ  چُھپِتھ،  اللہ  تعالیٰ  اَنہِ  تتھ  کٔڑِتھ،  سُہ  چُھ  باریک  بین  تہٕ  باخبر۔"
  },
  {
    "verse_id": 17,
    "translation": "گوبرا،  نماز  کر  قٲیِم،  نیکی  ہُند  حکم  دِ،  تہٕ  بدی  نِشہِ  کر  ٹھاکھ،  تہٕ  یُس  مصیبت  تہِ  واتہِ  تَتھ  پیٚٹھ  کَر  صبر۔  یِمہٕ  چھےٚ  تِمہٕ  کتھہٕ  یُہُند  سیٚٹھاہ  تٲکید  چُھ  آمُت  کرنہٕ۔  ﴿دوٚیم  مطلب  ہیٚکیس  یِتہِ  ٲسِتھ  زِ  یِمہٕ  چھےٚ  سیٚٹھاہ  حوصلہٕ  واجِنہِ  کامہِ﴾"
  },
  {
    "verse_id": 18,
    "translation": "تہٕ  لُکن  سٍتۍ  مَہ  کَر  بُتھ  پھِرِتھ  کتھ،  تہٕ  نہ  مَہ  پکھ  زمینس  پیٚٹھ  تکبر  سان  ﴿تھیٚکان  تھیٚکان﴾،  اللہ  تعالیٰ  چُھنہٕ  کٲنٛسہِ  خۅد  پسند  تہٕ  تھیٚکن  وٲلِس  پسند  کران۔"
  },
  {
    "verse_id": 19,
    "translation": "پننہِ  رفتارِ  منٛز  کر  اعتدال  اختیار،  تہٕ  پنٕنۍ  آواز  تھاو  ہنا  پست،  سارِوٕے  آوازَو  کھۅتہٕ  بُرٕ  آواز  چھےٚ  خرن  ہٕنز  آواز  آسان۔"
  },
  {
    "verse_id": 20,
    "translation": "کیا  توٚہۍ  لُکھ  چِھو  نا  وُچھان  زِ  خُداین  چِھ  زمینٕکۍ  تہٕ  آسمانن  ہٕندۍ  سٲری  چیز  تُہٕندِ  خٲطرٕ  مُسَخر  کٔرِتھ  تھٲوِمٕتۍ  ﴿کانٛہہ  چیز  کٲنٛسہِ  ہٕندِ  خٲطرٕ  مسخر  کرنہٕ  چِہ  ہیٚکن  زٕ  صوٗرتہٕ  ٲسِتھ۔  اکھ  یِہ  زِ  سُہ  چیز  یِیہِ  تس  تابع  کرنہٕ  تہٕ  تس  یِیہِ  اختیار  دِنہٕ  زِ  یِتھہٕ  پٲٹھۍ  ییٚژِھہ  امہِ  منٛزٕ  کرِ  تصرّف  تہٕ  یِتھہٕ  پٲٹھۍ  ییٚژِھہ  تِتھہٕ  پٲٹھۍ  کرِ  استعمال۔  دوٚیم  یِہ  زِ  سُہ  چیز  یِیہِ  تِتھہِ  ضٲبطُک  پابند  کرنہٕ  ییٚمہِ کہ  بدولت  سُہ  تس  شخصس  خٲطرٕ  فٲیدہ  مند  بنہِ،  تہٕ  تٔمۍ  سٕندِس  مفادس  روزِ  خدمت  کران۔  زمین  و  آسمانٕکۍ  سٲری  چیز  چِھنہٕ  خُداین  أکۍسٕے  معنی یس  منٛز  انسانس  خٲطرٕ  مُسخر  کٔرِمٕتۍ،  بلکہ  چِھن  کینہہ  چیز  گۅڈنِکس  معنی یس  منٛز  مُسخر  کٔرمٕتۍ  تہٕ  کینہہ  چِھن  دوٚیِمِس  معنی یس  منٛز۔  مثلاً  ہوا،  آب،  میٚژ،  نار،  کُلۍ  کٔٹۍ،  معدنیات،  مویشی  وغٲرٕ  بے  شمار  چیز  چِھ  گۅڈنِکِس  معنی یس  منٛز  سانہِ  خٲطرٕ  مُسخر،  تہٕ  زون  آفتاب  وغٲرٕ  چِھ  دوٚیِمِس  معنی یس  منٛز۔﴾  تہٕ  پننہِ  ٹاکارٕ  تہٕ  پوشیدٕ  نعمتہٕ  چَھن  تۅہیِہ  عطا  کرِمژٕ؟  اتھ  پیٚٹھ  چُھ  حال  یِہ  زِ  انسانو  منٛزٕ  چِھ  کینہہ  لُکھ  یِم  خُداے  سٕندِس  بارس  منٛز  ژُوان  چِھ،  امہِ  ورٲے  زِ  تِمن  نِشہِ  آسہِ  کانٛہہ  علم  یا  ہدایت  یا  روشنی  ہاون  واجِنۍ  کانٛہہ  کتاب۔"
  },
  {
    "verse_id": 21,
    "translation": "تہٕ  ییٚلہ،  تِمن  وننہٕ  چُھ  یِوان  پیروی  کٔرِو  تمہِ  چیزٕچ  یُس  خُداین  چُھ  نٲزِل  کوٚرمُت،  تیٚلہِ  چِھ  ونان  أسۍ  کرو  تمی  چیزٕچ  پیروی  یتھ  پیٚٹھ  اسہِ  پنُن  مول  بُڈِبب  چُھ  وُچھمُت۔  کیا  یِم  کرنہٕ  تِہنزٕے  پیروی  خواہ  شیطان  کونہٕ  آسہِ  تِمن  دَزوُنِس  نارس  کُنُے  بُلاوان  روٗدمُت؟"
  },
  {
    "verse_id": 22,
    "translation": "یُس  شخص  پنُن  پان  خُدایس  حوالہٕ  کرِ  تہٕ  عملاً  آسہِ  سُہ  نیک،  تٔمۍ  کٔر  پزٕۍپٲٹھۍ  أکِس  بھَرُوسس  قٲبل  سہارس  تھپھ،  تہٕ  سارِنٕے  معاملاتن  ہُند  ٲخری  فٲصلہٕ  چُھ  اللہ  تعالیٰ  سٕندِسٕے  اتھس  منٛز۔"
  },
  {
    "verse_id": 23,
    "translation": "وۅنۍ  یُس  کُفر  چُھ  کران،  تٔمۍ  سُند  کُفر  مَہ  کٔرِنَو  تۅہیِہ  غمس  منٛز  مبتلا،  تِمن  چُھ  پوٚت  پھیرِتھ  یُن  اَسی  نِشہِ،  پتہٕ  وَنو  أسۍ  تِمن  زِ  تِم  کیا  کینژھا  کٔرِتھ  چِھ  آمٕتۍ،  یقیناً  چُھ  اللہ  تعالیٰ  سینن  ہٕندۍ  پوشیدٕہ  راز  تام  زانان۔"
  },
  {
    "verse_id": 24,
    "translation": "أسۍ  چِھ  رَژھ  کھنڈ  یِمن  دنیاہس  منٛز  مزٕہ  کرنُک  موقع  دِوان،  پتہٕ  نِموکھ  بے  بس  کٔرِتھ  أکِس  سخت  عذابس  کُن  لٔمِتھ۔"
  },
  {
    "verse_id": 25,
    "translation": "اگر  توٚہۍ  یِمن  پٕرٛژھو  زِ  زمین  تہٕ  آسمان  کٔمۍ  چِھ  پٲدٕ  کٔرِمٕتۍ،  تیٚلہِ  ونن  یِم  ضرور  اللہ  تعالیٰ  ہن۔  ؤنِو  اَلحمدُ  لِلّہ،  مگر  یِمو  منٛزٕ  چِھنہٕ  اکثر  لُکھ  زانان۔"
  },
  {
    "verse_id": 26,
    "translation": "آسمانن  تہٕ  زمینس  منٛز  یِکینژھاہ  چُھ  سُہ  چُھ  اللہ  تعالیٰ  سُند۔  بے  شک  چُھ  اللہ  تعالیٰ  بے  نیاز  تہٕ  پٲنۍ  پانہٕ  تعریف  کرنہٕ  آمُت۔"
  },
  {
    "verse_id": 27,
    "translation": "زمینس  منٛز  ییٖتیاہ  کُلۍ  چِھ  اگر  تِم  سٲری  قلَم  بنن،  تہٕ  سمندر  ﴿بنہِ  دوات﴾  یتھ  منٛز  مزید  ستھ  سمندر،  روشنایی  ﴿یعنی  میٖل﴾  کرن  فراہم،  تَمہِ  پتہٕ  تہِ  گژھن  نہٕ  اللہ  تعالیٰ  سٕنز  کتھہٕ  ﴿لیٚکھنہٕ  سٍتۍ﴾  ختم۔  ﴿یۅہے  مضمون  چُھ  ہنا  مختلف  لفظن  منٛز  سورۂ  کہف  آیت  109  ہَس  منٛز  پتھ  کُن  آمُت۔  امہِ  نِشہِ  چُھ  یِہ  تصور  دِیُن  مقصد  زِ  ییٚمۍ  خُداین  ییٖژاہ  بٔڈ  کائنات  وجودس  چھےٚ  أنمٕژ  زِ  تٔمۍ  سٕندِ  قدرت  کیٚن  کمالاتن  چُھنہٕ  کانٛہہ  حد۔  تٔمۍسٕنزِ  خُدایی  منٛز  کِتھہٕ  پٲٹھۍ  ہیٚکہِ  ٲخٕر  کانٛہہ  شریک  ٲسِتھ۔﴾  بے  شک  چُھ  اللہ  تعالیٰ  زبردست  تہٕ  حکمت  وول۔"
  },
  {
    "verse_id": 28,
    "translation": "توٚہۍ  سٲری  انسان  پٲدٕ  کرٕنۍ  تہٕ  پتہٕ  نوِ  سرٕ  زندٕہ  کرٕنۍ،  چُھ  تیٚلہِ  ﴿تٔمۍ  سٕندِ  خٲطرٕ﴾  بس  تِیُتھے  یُتھ  اکھ  جاندار  ﴿پٲدٕ  کرُن  تہٕ  زندہ  کرُن  چُھ﴾  حقیقت  چھےٚ  یِہ  زِ  اللہ  تعالیٰ  چُھ  سورُے  کینہہ  بوزن  وول  تہٕ  وُچھن  وول۔"
  },
  {
    "verse_id": 29,
    "translation": "توٚہۍ  چِھو  نا  وُچھان  زِ  اللہ  تعالیٰ  چُھ  رٲژ  کران  دۅہس  منٛز  دٲخل  تہٕ  دۅہس  چُھ  کران  رٲژ  منٛز  دٲخل؟  تٔمۍ  چُھ  آفتاب  تہٕ  زون  مسخر  کٔرِتھ  تھٲوِمٕتۍ،  سٲری  چِھ  أکِس  مقرر  وقتس  تام  پکان  گژھان۔  ﴿یعنی  پرٛتھ  چیزٕچ  یۅسہٕ  عمرِ  ہٕنز  مُدّت  مقرر  چھےٚ  کرنہٕ  آمٕژ،  سۅ  چھےٚ  تٔتھۍ  وقتس  تام  پکان۔  کانٛہہ  چیز  تہِ  چُھنہٕ  نہ  ازلی  تہٕ  نہ  ابدی۔﴾  تہٕ  ﴿توٚہۍ  چِھو نا  زانان﴾  زِ  یِکینژھاہ  تہِ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر؟"
  },
  {
    "verse_id": 30,
    "translation": "یِہ  سورُے  چُھ  امہِ  وجہ  کِنۍ  زِ  اللہ  تعالیٰ  ہٕے  چُھ  حق،  تہٕ  تس  ورٲے  یِمن  باقی  چیزن  یِم  لُکھ  ناد  چِھ  دِوان  تِم  سٲری  چِھ  بٲطل،  تہٕ  ﴿امہِ  وجہ  کِنۍ  زِ﴾  اللہ  تعالیٰ  ہٕے  چُھ  بزرگ  تہٕ  برتر۔"
  },
  {
    "verse_id": 31,
    "translation": "کیا  توٚہۍ  چِھو  نا  وُچھان  زِ  سمندرس  منٛز  چھےٚ  ناو  اللہ  تعالیٰ  سٕندِ  فضل  سٍتۍ  چلان،  تاکہ  سُہ  ہاویٚو  پننہِ  کینہہ  نشٲنِیِہ  تۅہیِہ؟  درحقیقت  چھےٚ  اتھ  منٛز  واریاہ  نِشٲنیِہ  پرٛتھ  تَس  شخصس  خٲطرٕ  یُس  صبر  تہٕ  شُکر  کرن  وول  آسہِ۔"
  },
  {
    "verse_id": 32,
    "translation": "تہٕ  ییٚلہِ  ﴿سمندرس  منٛز﴾  یِمن  لُکن  پیٚٹھ  اکھ  لہر  سائبانن  ہٕندۍ  پٲٹھۍ  وُرُن  چھےٚ  کران،  تیٚلہِ  چِھ  یِم  خُدایس  ناد  لایان  پنُن  دین  بِالکل  تٔسۍ  کُن  خٲلص  کٔرِتھ۔  پتہٕ  ییٚلہِ  سُہ  یِمن  بچٲوِتھ  خشکی  تام  واتناوان  چُھ،  یِمو  منٛزٕ  چُھ  پتہٕ  کانٛہہ  اِقتصاد  ﴿درمیانہٕ  رویہ﴾  وَرتاوان۔  ﴿اتھ  ہیٚکن  زٕہ  مطلب  ٲسِتھ۔  اِقتصاد  اگر  راست  رٔوی  ہٕندِس  معنی  یس  منٛز  نِنہٕ  یِیِہ،  تیٚلہِ  نیرِ  اَتھ  یِہ  مطلب  زِ  یِمو  منٛزٕچُھ  کانٛہہ  سُہ  وقت  نیر  نہٕ  پتہٕ  تہِ  توحیدس  پیٚٹھ  قٲیِم  روزان،  تہٕ  اگر  یِہ  توسّط  تہٕ  اعتدال  کِس  معنی  یس  منٛز  نِنہٕ  یِیہِ  تیٚلہِ  نیرِ  یِہ  مطلب  زِ  کینہہ  چِھنہٕ  پننِس  شِرکس  تہٕ  دہریت  کِس  عقیدس  منٛز  تتھ  شدّتس  پیٚٹھ  قٲیِم  روزان،  یا  کینژھن  لُکن  منٛز  چِھ  اخلاصٕچ  سۅ  کیفیت  ٹھنڈٕ  سپدان  یۅسہٕ  تمہِ  وقتہٕ  پٲدٕ  ٲس  گٔمٕژ۔﴾  تہٕ  سانیٚن  نِشٲنین  چُھنہٕ  انکار  کران  مگر  پرٛتھ  کانٛہہ  سُہ  شخص  یُس  غدار  تہٕ  ناشکر  چُھ۔"
  },
  {
    "verse_id": 33,
    "translation": "لوٗکو،  بٔچِو  پننِس  ربّ  سٕندِ  غضبہٕ  نِشہِ،  تہٕ  کھوٚژِو  تَتھ  دوہس  ییٚلہِ  زن  کانٛہہ  مول  پننِس  نیچوۍ  سٕندِ  طرفہٕ  بدلہٕ  دِیِہ  نہٕ،  نہ  آسہِ  کانٛہہ  نیچُوے  پننِس  مٲلۍ  سٕندِ  طرفہٕ  کینہہ  بدلہٕ  دِنہٕ  وول۔  پٔزِپٲٹھۍ  چُھ  اللہ  تعالیٰ  سُند  وعدہ  پوٚز۔  ﴿یعنی  قیامتُک  وعدہ﴾  لہٰذا  یِنہٕ  تۅہیِہ  دنیاہٕچ  زندگی  دوکھس  منٛز  تراویو۔  تہٕ  نہٕ  گژِھہ  دوکھہٕ  باز  اللہ  تعالیٰ  سٕندِس  معاملس  منٛز  تۅہیِہ  دوکھہٕ  ہیٚکُن  دِتھ۔"
  },
  {
    "verse_id": 34,
    "translation": "تَمہِ  گَرِ  ہُند  علم  چُھ  اللہ  تعالیٰ  سٕے  نِشہِ،  سُے  چُھ  روٗد  تراوان،  سُے  چُھ  زانان  زِ  ماجَن  ہٕنزن  یٔڈن  منٛز  کیا  چُھ  پھانپھلان،  کانٛہہ  شخص  چُھنہٕ  زانان  زِ  پگاہ  کیا  کمٲے  چُھ  سُہ  کرن  وول،  تہٕ  نہ  چھےٚ  کٲنٛسہِ  شخصس  یِہ  خبر  زِ  کَتھ  سر  زمینس  منٛز  چُھ  تس  موت  یِنہٕ  وول،  اللہ  تعالیٰ  ہٕے  چُھ  سورُے  کینہہ  زانن  وول  تہٕ  باخبر۔"
  }
]