[
  {
    "verse_id": 1,
    "translation": "قَسم  چھُ  مےٚ  سِتارُک  ییٚلہِ  سُہ  لۅسان  چھُ،  (یِتھہٕ  پٲٹھۍ  ستارٕہ  چھُ  پننِس  سٲرِسٕے  مسافتس  اندر  طلوع  پٮ۪ٹھہٕ  غروبس  تانۍ  اورٕہ  یور  ڈلنہٕ  ورٲے  سیوٚدُے  پکان،  یِتھے  پٲٹھۍ  چھِ  آنحضرتؐ  پننِس  سٲرِسٕے  عمرِ  شریفس  ابتداء  پٮ۪ٹھہٕ  انتہاہس  تانۍ  گمرٲہی  و  ضلالت  نِشہِ  محفوظ۔  چنانچہ  یۅہے  چھُ  جوابِ  قَسم  یعنی  أتھۍ  کَتھہِ  پٮ۪ٹھ  چھُ  قَسم  ہاونہٕ  آمُت۔)"
  },
  {
    "verse_id": 2,
    "translation": "یہِ  تُہُنٛد  پرٛتھ  وقتہٕ  سٍتۍ  تہٕ  برونٹھ  کنہِ  روزن  وول  پیغمبر،  یِہندیٚن  سارِنٕے  احوالن  تہٕ  افعالن  ہٕنز  تۅہیہِ  پورِ  خبر  چھےٚ،  نَہ  ڈٔلۍ  تِم  راہِ  راست  نِشہِ،  نَہ  کٔرٕکھ  ۂج  وَتھ  اختیار۔  (ضلال  گوٚو  سِیٔز  وَتھ  نہٕ  اتھہِ  یِنۍ۔  غوایت  گوٚو  سۅ  سِیٔز  وَتھ  ترٲوِتھ  بیٚیہِ  وَتہِ  پکُن۔)"
  },
  {
    "verse_id": 3,
    "translation": "نَہ  چھِ  تِم  پننہِ  نفسٲنی  خواہشہِ  موجوب  کلام  فرماوان  یِتھہٕ  پٲٹھۍ  توٚہۍ  ونان  چھِو۔"
  },
  {
    "verse_id": 4,
    "translation": "تِہُنٛد  ارشاد  چھُ  خٲلص  وحی  آسان  یُس  تِمن  کُن  سۅزنہٕ  یِوان  چھُ  خداے  سٕندِ  طرفہٕ۔  (خواہ  سُہ  الفاظن  ہُنٛد  وحی  چھُ  یَتھ  قرآن  ونان  چھِ،  خواہ  صرف  معانیَن  ہُنٛد  وحی  چھُ  یتھ  سنت  ونان  چھِ،  اصلی  مقصد  چھُ  نفی  کرُن  تتھ  خیالس  یُس  کٲفر  ونان  ٲسۍ  کہ  نعوذ  باللہ  تِم  کیاہ  چھِ  خدایس  کُن  نسبت  کران  غلط  کتھن  تہِ  ہرگز  چھُنہٕ،  اَمہِ  پتہٕ  چھُ  اللہ  تعالیٰ  وحی  یُک  وٲسطہٕ  بیان  کران)"
  },
  {
    "verse_id": 5,
    "translation": "کہ  تِمن  چھُ  امہِ  وحی یِچ  تعلیم  کران  سُہ  مَلک  یعنی  جبریلِ  امینؑ  یُس  سٮ۪ٹھاہ  طاقت  وول  چھُ۔  (سُہ  طاقت  چھُن  نہٕ  حٲصل  کوٚرمُت  بلکہ)"
  },
  {
    "verse_id": 6,
    "translation": "بلکہ  چھُ  تس  سُہ  طاقت  ذٲتی  تہٕ  پیدٲیشی۔  (یِتھہٕ  پٲٹھۍ  أکِس  روایتس  اندر  پانہٕ  جبریلِ  امیننؑ  پننہِ  طاقتُک  بیان  کوٚرمُت  چھُ  کہ  مےٚ  چھےٚ  قومِ  لوط  چہِ  بستی  ژکہِ  تلہٕ  کھٲرِتھ  آسمانس  تانۍ  واتناومٕژ۔  آسمانس  قریب  واتنٲوِتھ  چھُمکھ  تَلُک  پٮ۪ٹھ  کوٚرمُت،  یوٗت  چھُ  سُہ  طاقت  وول۔  أمۍ  سٕے  طاقت  وٲلۍ  سٕندِ  ذریعہ  چھُ  یہِ  مقدس  کلام  تۅہیہِ  تانۍ  واتناونہٕ  آمُت۔  نعوذ  باللّٰہ  کٲنسہِ  شیطان  سٕندِ  ذریعہ  چھُنہٕ  واتناونہٕ  آمُت  تاکہ  تُہٕندِ،  کٲہن  آسنُک  آسِہے  احتمال  بلکہ  چھُ  ملٲیکن  ہٕندِس  سردار  سٕندِ  ذریعہ  واتناونہٕ  آمُت۔  ییٚمہِ  کتھہِ  ہُنٛد  تہِ  چھُنہٕ  احتمال  کہ  واتنوومُت  کیا  چھُ  مَلکنٕے  مگر  خبر  چھا  وَتہِ  ما  آسہِ  تَس  پٮ۪ٹھ  تصرف  کوٚرمُت  کٲنسہِ  شیطانن،  کیازِ  تَس  مَلکس  کوٚر  اللہ  تعالیٰ  ہَن  صفت  شدیدُ  القویٰ  سٍتۍ۔  اَمہِ  اندرٕہ  چھُ  مطلب  کہ  شیطان  سٕنز  مجالٕے  چُھنہٕ  کہ  سُہ  کیا  ہیٚکہِ  کُنہِ  قٕسمہٕ  تصرف  کٔرِتھ  أمِس  قوّت  وٲلِس  ملکس  پٮ۪ٹھ۔  وحی  یُک  سِلسلہٕ  ختم  سپدنہٕ  پتہٕ  چھُ  پانہٕ  اللہ  تعالیٰ ہَن  اَمہِ  قرآنِ  مجیدکہ  حفاظتُک،  امہِ  کہ  بِعینِہ  ادا  کرنُک  ذمہٕ  ہیوٚتمُت  تہٕ  وعدٕہ  کوٚرمُت  ﴿اِنّ  عَلینَا  جَمعَہ  وَ  قُراٰنَہ﴾  وۅنۍ  چھُ  بیاکھ  شُبَہ  کہ  أمِس  وحی  کِس  وٲسطس  مَلکس  سٍتۍ  چھا  تِمو  تٔہندِس  اصلی  صورتس  منٛز  ملاقات  کوٚرمُت۔  تَتھ  متعلق  چھُ  یِی  زِ  واقعی  یِتہِ  چھُ  لبنہٕ  آمُت۔  متعدد  دفعہ  چھُ  تِمو  جبریلِ  امینؑ  وُچھمُت  بیٚیِس  صورتس  منٛز۔)  مگر  فَستَویٰ  پَس  سپدیاو  سُہ  سیوٚد  اِستادٕہ۔  (اَکہِ  پِھرِ  چھُ  لبنہٕ  آمُت  کہ  اصلی  صورتس  منٛز  تہِ  آو  سُہ  تِمن  برونٹھ  کُن۔  دراں حالتیکہ)"
  },
  {
    "verse_id": 7,
    "translation": "سُہ  اوس  آسمان  کیٚن  بلند  کِنارن  پٮ۪ٹھ۔  (آسمان  کیٚن  اُفقن  نزدیک  چھُنہٕ  چیز  صاف  بوزنہٕ  یِوان۔  وسطِ  آسمانس  کُن  نظر  دِنۍ  چھےٚ  باعثِ  تکلیف  سپدان،  اُفقِ  اعلیٰ  ہَس  پٮ۪ٹھ  وُچُھن  چھُ  آسان،  تمی  مۅکھہٕ  روٗد  جبریلِ  امینؑ  اُفقِ  اعلیٰ ہَس  سیٚدِ  سیوٚد۔  یہِ  گوٚو  تمی  دۅہ  ییٚمہِ  دۅہ  تِمو  خوٲہش  کٔر  جبریلِ  امینسؑ  نِشہِ  کہ  اے  جبریلؑ  مےٚ  ہاو  ژٕہ  پنٕنۍ  اصلی  صورت۔  چنانچہ  امامِ  ترمذی  سٕندِ  روایت  موجوب  آو  وعدٕہ  کرنہٕ  کہ  کوہِ  حِراہس  نکھہٕ  تل،  موضع  جیادس  منٛز  یِیہِ  تہِ  بَعمل۔  پَس  اوٚن  تشریف  نبی  کریموؐ  تَتھ  جایہِ،  تَتہِ  پٮ۪ٹھہٕ  وُچُھکھ  جبریلِ  امینؑ  مشرقی  اُفقن  پٮ۪ٹھ  شےٚ  ہَتھ  پَر  مٕژرٲوِتھ،  تِمے  ٲسۍ  وٲتِمٕتۍ  مغربی  اُفقن  تانۍ،  یہِ  وُچھِتھ  سپٕدۍ  نبی  کریمؐ  بے  ہوش  توپتہٕ  پے  زمینس  پٮ۪ٹھ۔  توپتہٕ  آو  جبریلِ  امینؑ  نکھہٕ  تل  انسٲنی  صورتس  اندر  تسکین  دِنہٕ  خٲطرٕ،  تَمِچ  ذکر  چھےٚ  اَمہِ  پتہٕ۔  الحٲصل  جبریلِ  امینؑ  آو  گۅڈٕہ  اُفقِ  اعلیٰ  ہَس  پٮ۪ٹھ  اصلی  صورتَس  منٛز  ییٚلہِ  تِم  بے  ہوش  سپٕدۍ  توپتہٕ  آو  سُہ  تِمن  نزدیک  انسٲنی  صورتس  منٛز۔  تِی  گوٚو)"
  },
  {
    "verse_id": 8,
    "translation": "توپتہٕ  آو  جبریلِ  امینؑ  تِمن  نکھہٕ  تل،  توپتہٕ  بیٚیہِ  زیادٕہ  نکھہٕ  تل۔"
  },
  {
    "verse_id": 9,
    "translation": "پَس  ٲس  تِمن  دۅن  منٛز  دۅن  کمانن  یٲژ  جاے،  بلکہ  تَمہِ  کھۅتہٕ  تہِ  کمٕے۔  (عربُک  عادت  اوس  کہ  ییٚلہِ  زٕہ  شخص  پانہٕ  وٲنۍ  کمالِ  اتحاد  و  اتفاق  خاطرٕ  سمکھان  ٲسۍ  تِم  ٲسۍ  پنٕنۍ  کمان  سٍتۍ  تُلان،  تِمن  کمانن  ہٕندۍ  تٲنتۍ  کٔرۍ  ٲسۍ  اَکھ  أکِس  سٍتۍ  مِلہٕ ناوان۔  یہِ  اوس  علامت  اتفاق  و  اتحادِ  صورِیُک۔  اَتھ  سٍتۍ  ہرگاہ  اتحادِ  روحٲنی  و  قلبی  تہِ  آسِہے  تیٚلہِ  اوس  یِوان  وَننہٕ  اَو  اَدنیٰ۔  ییٚتنَس  تہِ  آو  لفظِ  اَو  اَدنیٰ  ہُرراونہٕ  سٍتۍ  بیان  کرنہٕ  کہ  جبریلِ  امینسؑ  تہٕ  نبی  کریم  صلی  اللہ  علیہ و سلمس  درمیان  چھےٚ  روحٲنی  مناسبت  تہِ  یۅسہٕ  مدارِ  اعظم  چھےٚ  تِہندِ  پوٗرٕ  معرفتٕچ  تہٕ  زٲنۍ  ہٕنز۔  الغرض  جبریلِ  امینؑ  سٕندِ  نزدیک  یِنہٕ  سٍتۍ  سپُد  تِمن  اِفاقَہ  و  تسکین  حٲصل۔  توپتہٕ  اِفاقہٕ  سپدِتھ)"
  },
  {
    "verse_id": 10,
    "translation": "پَس  سوٗز  اللہ  تعالیٰ  ہَن  أمۍسٕے  جبریلِ  امینؑ  سٕندِ  ذریعہ  پننِس  بندس  حضرت  محمدس  صلی  اللہ  علیہ و سلمس  پٮ۪ٹھ  سُہ  وحی  یُس  تٔمۍ  سوٗز۔  ییٚمہِ  وحی یُک  تعیُن  و  تخصیص  کرنہٕ  چُھنہٕ  آمُت۔  (ممکن  چھُ  أمۍسٕے  جبریلِ  امینؑ  سٕندِس  تعارفس  متعلق  آسہِ  کانٛہہ  وحی  یا  بیٚیہِ  کانٛہہ  وحِیَہ۔  اَمہِ  وقتہٕ  تہِ  وحی  نٲزل  سپدُن  یُس  خاص  جبریلِ  امینؑ  سٕندِ  تعارفُک  وقت  اوس  چھُ  غٲلباً  ییٚمہِ  اَمرٕ  خٲطرٕ  کہ  سُہ  سپدِ  تعارف  کِس  معاملس  اندر  زیادٕہ  مُمِد  و  معین۔  کیازِ  اَمہِ  ساعتُک  وحی  چھُ  جبریلِ  امینؑ  سٕندِ  اصلی  صورتس  منٛز  یِنہٕ  مۅکھہٕ  قطعی  و  یقینی  ییٚلہِ  اَمہِ  وقتُک  وحی  تہِ  صورتِ  بشریت  کِس  وحی یَس  سٍتۍ  برابر  یِیہِ۔  اَکی  شانُک  تہٕ  اَکی  حقیقتُک  لبنہٕ  یِیہِ،  یقین  سپدِ  تَمہِ  سٍتۍ  کٲمل  تہٕ  پۅختہٕ۔)"
  },
  {
    "verse_id": 11,
    "translation": "غلطی  کٔر  نہٕ  نبی  کریم  صلی  اللہ  علیہ و سلمن  ہٕندۍ  دلِ  مبارکن  تَتھ  منز  یہِ  تِمو  چشمانِ  مُبارکو  سٍتۍ  وُچھ۔  (یعنی  جبریلِ  امینؑ  وُچھ  تِمو  أچھو  سٍتۍ  اندرۍ  دوپ  دلِ  مُبارکن  کہ  واقعی  میانہِ  چشمہٕ  یہِ  وُچھان  چھےٚ  سۅ  چھےٚ  حقیقت۔  تِم  چھِ  وُچھان  بے شک  جبریلِ  امینؑ  سٕے۔)"
  },
  {
    "verse_id": 12,
    "translation": "اے  کٲفرو!  کیا  توٚہۍ  چھِوٕہ  أمِس  پیغمبرِ  برحقس  سٍتۍ  قضیہِ  لاگان  تتھ  چیزس  اندر  یُس  تِمو  پانہٕ  وُچھ  پننیو  چشمانہِ  مبارکو؟  (یہِ  جبریلِ  امینؑ  چھُنہٕ  تِمو  اکے  پِھرِ  وُچھمُت)"
  },
  {
    "verse_id": 13,
    "translation": "تِمو  چھُ  وُچھمُت  جبریلِ  امینؑ  دوٚیِمہِ  پِھرِ  تہِ  اصلی  صورتس  منٛز۔  (وۅن  روٗد  نہٕ  کانٛہہ  اشکال  تہٕ  اعتراض۔)"
  },
  {
    "verse_id": 14,
    "translation": "برٛیٚیہِ  کُلِس  نزدیک۔  (حدیث  شریفس  منٛز  چھُ  آمُت  کہ  سُہ  چھُ  اَکھ  بریٚیہِ  کُلَہ  سٔتمِس  آسمانس  پٮ۪ٹھ۔  عالمِ  بالا  پٮ۪ٹھہٕ  یِم  احکام  تہٕ  ارزاق  وغیرٕہ  سوزنہٕ  یِوان  چھِ،  تِم  چھِ  گۅڈٕ  واتان  أتھۍ  برٛیٚیہِ  کُلِس  نکھہٕ  تل،  تَتہِ  پٮ۪ٹھہٕ  چھِ  ملٲیِک  واتناوان  تِم  احکام  وغیرٕہ  زمینس  پٮ۪ٹھ۔  یِتھے  پٲٹھۍ  یورٕہ  بندن  ہٕنزٕ  عملہٕ  کھارنہٕ  یِوان،  تِمہٕ  تہِ  چھےٚ  واتناونہٕ  یِوان  أتھۍ  سِدرۃ  المنتہیٰ  ہَس  نکھہٕ  تل۔  توپتہٕ  چھِ  واتناونہٕ  یِوان  تِمہٕ  عملہٕ  تتہِ  پٮ۪ٹھہٕ  بَعالمِ  بالا۔  أتھۍ  سِدرۃ  المنتہیٰ  ہَس  تل  چھُ  جبریلِ  امین  سُند  مقام۔  روایاتو  سٍتۍ  چھُ  معلوم  سپدان  کہ  امہِ  سِدرۃ  المنتہیٰ  ہُک  مول  چھُ  شیٚمِس  آسمانس  اندر،  شاخ  تہٕ  لنجہِ  چھَس  سٔتمِس  آسمانس  پٮ۪ٹھ۔  یِتھہٕ  پٲٹھۍ  جنتہٕ  کیٚن  میٚوَن  متعلق  یہِ  کتھ  چھےٚ  کہ  تِمن  چُھ  دنیاکیٚن  میٚوَن  سٍتۍ  صرف  لفظی  اشتراک،  حقیقت  چھےٚ  سٮ۪ٹھاہ  مختلف،  جنتٕکۍ  میوٕہ  یِن  نہٕ  قیاس  کرنہٕ  دنیاکیٚن  میٚوَن  پٮ۪ٹھ۔  دنیاکیٚن  میٚوَن  چَھنہٕ  مناسبتٕے  کانٛہہ  تِمن  میٚوَن  سٍتۍ۔  یِتھے  پٲٹھۍ  چَھنہٕ  سِدرۃ  المنتہیٰ  ہٕچ  کیفیت  سۅ  یۅسہٕ  دنیاکیٚن  بریٚیہِ  کُلیٚن  ہٕنز  چھےٚ  بلکہ  چھےٚ  تِمن  منٛز  سۅ  فرق  یۅسہٕ  زمینس  تہٕ  سٔتمِس  آسمانس  منٛز  چھےٚ۔)"
  },
  {
    "verse_id": 15,
    "translation": "أتھۍ  سِدرۃ  المنتہیٰ  ہَس  نکھہٕ  تل  چھِ  باایمان  تہٕ  نیک  بندن  ہٕندِ  روزنٕچ  جاے  یعنی  سُہ  جنت  یتھ  منٛز  باایمان  تہٕ  نیکو  کار  اُخروی  زندگی  بسر  کرن۔  (اَمہِ  اندرٕ  سپُد  معلوم  کہ  باایمانن  ہُنٛد  مقام  چھُ  جبریلِ  امینؑ  سٕندِس  مقامس  نکھہٕ  تل۔  الغرض  کہ  دوٚیِمہِ  پِھرِ  وُچھ  نبی  کریمنؐ  جبریلِ  امینؑ  سِدرۃ  المنتہیٰ  ہَس  نکھہٕ  تل۔  اَمہِ  پتہٕ  چھُ  یِوان  بیان  سُہ  وقت  ییٚمہِ  وقتہٕ  نبی  کریم  صلی  اللہ  علیہ و سلمن  جبریلِ  امینؑ  اصلی  صورتس  منٛز  وُچھ۔)"
  },
  {
    "verse_id": 16,
    "translation": "ییٚلہِ  سِدرۃ  المنتہیٰ  ووٚل  تِمو  چیزو  یِمو  سُہ  ووٚل،  (یعنی  اللہ  تعالیٰ  سٕندۍ  انوار  تہٕ  تجلیات  ٲسۍ  تتھ  پٮ۪ٹھ  ولنہٕ  آمٕتۍ۔  ملٲیکن  ہٕنز  کثرت  تہٕ  ہجوم  اوس  تیوٗت  کہ  پرٛتھ  پنہٕ  ؤتھرس  پٮ۪ٹھ  اوس  اَکھ  اَکھ  مَلکَہ  روٗزِتھ۔  أکِس  روایتس  منٛز  چھُ  آمُت  کہ  ملٲیکو  اوس  اللہ  تعالیٰ  ہَس  اجازت  ہیوٚتمُت  کہ  أسۍ  تہِ  وُچھہون  محبوبِ  خدا،  أسۍ  تہِ  کرہو  تِہنز  زیارت۔  اللہ  تعالیٰ  ہَن  دِیُت  تِمن  اجازت  تَمی  مۅکھہٕ  آے  تِم  سِدرۃ  المنتہیٰ  ہَس  پٮ۪ٹھ  سۅنہٕ  سٕندیٚن  پنہٕ  پونپریٚن  ہٕنزِ  شکلہِ۔  ابنِ  کثیرن  چھُ  حضرت  مجاہدس  نِشہِ  یِم  عبداللہ  ابن  عباس  سٕندۍ  خاص  شاگرد  ٲسۍ  ییٚمہِ  آیۂ  کریم  کِس  تفسیرس  منٛز  یِم  الفاظ  نقل  کٔرِمٕتۍ  ﴿کَانَ  اَغسَانُ  السِّدرَۃِ  لُؤلُؤاً  وَ  زَبَرجَداً﴾  یعنی  سِدرۃ  المنتہیٰ  اوس  تیوٗت  خوبصورت  تہٕ  خۅش  رنگ،  سُہ  وُچھنہٕ  سٍتۍ  اوس  دِل  وۅپھران۔  تمہِ  وقتہٕ  اوس  اَمہِ  کُلِیُک  رونق  تہٕ  حسن  و  جمال  تمہِ  قسمُک  کہ  کٲنسہِ  مخلوق  سُنٛد  طاقتٕے  چھُنہٕ  سُہ  کیا  کرِ  بیان  الفاظن  اندر۔  شاید  حضرت  صاحبُ  المعراجؐ  سُند  دیدارِ  خدا  چھُ  ییٚمی  آیۂ  کریم  کِس  اشارس  اندر  درج  آمُت  کرنہٕ۔  سِدرۃ  المنتہیٰ  بیٚیہِ  تمِکۍ  بے  انتہا  رونق  بیٚیہِ  بے  شمار  ملٲیکن  ہُنٛد  اجتماع  بیٚیہِ  جبریلِ  امینؑ  سٕنز  اصلی  شکل  و  صورت  وُچھِتھ)"
  },
  {
    "verse_id": 17,
    "translation": "ڈوٚل  نہٕ  تِہُنٛد  نظرِ  مبارک  یعنی  پتھ  ژوٚل  نہٕ  تہِ  وُچھنہٕ  نِشہِ  ییٚمہِ  کہ  وُچھنُک  حکم  سپدُکھ،  نَہ  زیٹھیوو  تِہُنٛد  نظرِ  مبارک  تِم  چیز  وُچھنس  کُن  یِمن  چیزن  کُن  وُچھنُکھ  حکم  اوسُکھ  نہٕ  یعنی  مستقل  مزٲجی  سان  روٗدۍ  وُچھان۔  (تِہُنٛد  مزید  استقلال  بیان  کرنہٕ  خٲطرٕ  فرموو  اللہ  تعالیٰ  ہن)"
  },
  {
    "verse_id": 18,
    "translation": "بے  شک  وُچھ  تِمو  یعنی  نبی  کریمنؐ  پننِس  پروردگار  سٕندِ  قدرتٕکۍ  بٔڈۍ  بٔڈۍ  عجٲیبات۔  (معراج  شریف  کیٚن  حدیث  شریفن  منٛز  چھُ  آمُت  کہ  تِم  عجایبات  گٔے  حضراتِ  انبیاہَن  ہُند  ملاقات،  ارواحن  ہُند  ملاقات،  جنتُک  معاینہٕ،  جہنمُک  ملاحظہٕ  وغیرٕہ  وغیرٕہ۔  یِم  عجایبات  خداے  سٕے  چھِ  معلوم  کیا  کیا  ہوونَکھ،  مگر  تِم  سٲری  چیز  وُچھنس  اندر  اوس  شانِ  مَا  زَاغَ  البَصر  وَ  مَا  طغیٰ  قٲیِم۔  اے  کافرو!  مشرکو  حضرت  رسولِ  کریمؐ  سُنٛد  پیغمبرِ  برحق  آسُن،  صاحبِ  وحی  آسُن  سپُد  متعدد  عقلی  دلیلو  سٍتۍ  ثٲبت۔  تمی  وحی  موجوب  چھِ  تِم  توحیدُک  حکم  فرماوان  مگر  توٚہۍ  چھِو  تۅتہِ  پۅتلیٚن  ہٕنز  پرستش  کران۔)"
  },
  {
    "verse_id": 19,
    "translation": "کیا  تۅہیہِ  چھُوٕہ  یِمن  پۅتلیٚن  لات،  عزیٰ،"
  },
  {
    "verse_id": 20,
    "translation": "تہٕ  منات  سٕندِس  حالس  منز  تہِ  زانہہ  غور  کوٚرمُت؟  (تاکہ  تۅہیہِ  سپدِہے  معلوم  یِم  چَھا  قٲبلِ  پرستِش  کِنہٕ  نَہ۔  لات،  منات  تہٕ  عزیٰ  یِم  ٲسۍ  مشرکن  ہٕندیٚن  پۅتلیٚن  ہٕندۍ  ناو۔  لات  اوس  شہرِ  طایف  کیٚن  لوٗکن  ہُنٛد  بوٚڈ  پۅتُل۔  منات  اوس  قبیلۂ  اَوس  و  خزرجن  ہُند  بوٚڈ  پۅتُل۔  پٔتِم  تہٕ  تریٚیمہِ  درجُک  پۅتُل  اوس  مکۂ  شریفس  نِشہِ  دوٗر  مدینۂ  شریفس  متصل  اکھ  پۅتلَہ۔  عُزیٰ  ہَس  ٲسۍ  قریش  تہٕ  بیٚیہِ  بنی  کِنانہٕ  ہُمو  دۅشوے  کھۅتہٕ  بوٚڈ  پۅتُل  زانان  یُس  مکس  نزدیک  موضعِ  نخلس  منٛز  اوس۔  یاقوتِ  حموی  چھُ  ونان  معجم  البلدانس  منٛز  کہ  کٲفر  ٲسۍ  یِمن  پۅتلیٚن  خداے  سٕنزٕ  کورِ  ونان،  بیٚیہِ  ٲسۍ  بعضے  کٲفر  ملٲیکن  تہِ  خداے  سٕنزٕ  کورِ  زٲنِتھ  معبوٗد  زانان۔  اللہ  تعالیٰ  چھُ  فرماوان  کہ)"
  },
  {
    "verse_id": 21,
    "translation": "کیا  تُہندِ  خٲطرٕ  گٔے  نیچوۍ  تہٕ  خداے  سٕندِ  خٲطرٕ  گٔیہِ  کورِ؟  (یعنی  یِمہٕ  کورِ  توٚہۍ  پننہِ  خٲطرٕ  ناپسند  کران  چھِو  تِمہٕ  گٔے  لاگنہِ  خدایس،  سُہ  چھُ  کورِ  تہٕ  گبر  آسنہٕ  نِشہِ  مُنزّہ  تہٕ  پاک۔)"
  },
  {
    "verse_id": 22,
    "translation": "یہِ  چھُ  بے  ربط  تہٕ  لغو  تقسیمَہ۔  (رُت  چیز  گوٚو  تۅہیہِ  پانس،  یچھ  تہٕ  خراب  چیز  گوٚو  نعوذ  باللہ  خدایس۔  یہِ  چھُ  بِنابر  عُرف  وَننہٕ  آمُت  وَرنہٕ  خدا  تعالیٰ  چھُ  اَولاد  آسنہٕ  نِشہِ  مُنزّہ  تہٕ  پاک،  نَہ  چھِ  تَس  نیچوِی  تہٕ  نَہ  چِھ  تس  کورے۔)"
  },
  {
    "verse_id": 23,
    "translation": "یِمہٕ  معبودات  چھِنہٕ  مگر  ناوٕے  یٲتۍ  یِم  تۅہیہِ  تہٕ  تُہندیو  مالیو  تہٕ  بُڈِبَبو  پانے  ٹھہرٲوۍمٕتۍ  چھِو۔  اللہ  تعالیٰ  ہَن  چَھنہٕ  یِمن  ہٕندِ  معبود  آسنٕچ  کانٛہہ  دلیلَہ  نٲزل  کٔرمٕژ۔  بلکہ  چھِ  یِم  یِہندِس  معبود  آسنس  منٛز  صرف  بے  بنیاد  خیالن  تہٕ  نفسہٕ  چَن  خوٲہشن  ہٕنز  پیروی  کران۔  حالانکہ  تِمن  نِشہِ  چھُ  ووتمُت  تِہندِس  پروردگار  سٕندِ  طرفہٕ  تَس  پیغمبرِ  برحق  سٕندِ  وٲسطہٕ  یُس  پوٚز  فرماوٕوُن  تہٕ  خداے  سٕندِس  وحی یَس  پیروی  کروُن  چھُ  بوٚڈ  ہدایت۔  (یعنی  پننِس  دعویٰ  ہَس  پٮ۪ٹھ  چَھنہٕ  تِمن  کانٛہہ  دلیلَہ،  تتھ  بدل  یُس  دعویٰ  پیغمبرِ  خدا  کران  چھُ  سُہ  چِھ  بوزان  مگر  تۅتہِ  چھِنہٕ  مانان  تہٕ  تسلیم  کران۔  اَمہِ  پتہٕ  چھُ  اللہ  تعالیٰ  فرماوان  کہ  یِم  لوٗکھ  چَھا  سنا  یِمن  معبودانِ  بٲطلن  ہٕنز  عبادت  تہٕ  پرستش  کران  ییٚمہِ  خیالہٕ  کہ  تِم  کیا  کرن  تِمن  شفاعت  تہٕ  سفٲرش۔)"
  },
  {
    "verse_id": 24,
    "translation": "کیا  انسانس  بنیا  تِی  ییٚمُیک  سُہ  تمنا  کرِ۔  (تہِ  بنہِ  نہٕ  ہرگز،  کیازِ)"
  },
  {
    "verse_id": 25,
    "translation": "پرٛتھ  تمنا  چھُ  خداے  سٕندِسٕے  اختیارس  منٛز،  ٲخرتُک  تمنا  تہٕ  دنیاہُک  تمنا۔  پَس  یسٕندِ  حقہٕ  سُہ  ییٚژِھہ  تَس  کرِ  تُہَند  تمنا  پوٗرٕ۔  (یہِ  کتھ  چھےٚ  آمٕژ  بیان  کرنہٕ  کہ  اللہ  تعالیٰ  کرِنہٕ  تِہُنٛد  یہِ  بٲطل  تمنا  زانٛہہ  تہِ  پوٗرٕ،  تِم  معبودانِ  بٲطل  نَہ  ہیٚکن  دنیاہس  اندر  تِمن  شفاعت  کٔرِتھ،  حاجت  کڑنس  منٛز  نہ  ہیٚکنکھ  ٲخرتس  اندر  شفاعت  کٔرِتھ  نجات  دِنس  اندر۔  یِم  پۅتٕلۍ  تہٕ  بے  جان  چیز  کیا  ہیٚکن  شفاعت  کٔرِتھ،  تِمن  منٛز  چھَنہٕ  تمِچ  اہلیت  تہٕ  قٲبلیتٕے۔  تتھ  دربارس  منٛز  یِم  لوٗکھ  اہل  تہٕ  قٲبل  تہِ  چھِ  تِم  تہِ  ہیٚکن  نہٕ  بے  اجازت  کینٛہہ  کرنُک  جُرات  کٔرِتھ۔  چنانچہ)"
  },
  {
    "verse_id": 26,
    "translation": "واریَہ  ملٲیِک  چھِ  موجود  آسمانن  اندر۔  تِہُنٛد  شان  تھوٚد  آسنہٕ  کہ  باوجود  یِیہِ  نہٕ  تِہنٛز  شفاعت  بکار  کُنہِ  چیزٕہ  خٲطرٕ  مگر  خداے  سٕندِ  اجازتہٕ  پتہٕ  یَس  سُہ  یژِھہ  تہٕ  تَس  بیٚیہِ  یَس  سُہ  شفاعت  کرنہٕ  خٲطرٕ  رٲضی  آسہِ۔"
  },
  {
    "verse_id": 27,
    "translation": "بے  شک  یِمن  لوٗکن  ٲخرتٕچ  تہٕ  قیامتٕچ  پَژھ  چھَنہٕ  بلکہ  تتھ  انکار  کرنہٕ  سببہٕ  چھِ  تِم  سزا  تہٕ  باز  پُرسہٕ  نِشہِ  بے  فکر  سپدِتھ  سٮ۪ٹھاہ  گستاخانہٕ  کتھہٕ  کران،  چنانچہ  دپان  چھِ  ملٲیکن  کہ  تِمہٕ  چھےٚ  زنانہٕ  خداے  سٕنزٕ  کورِ  ﴿نعوذ  باللہ﴾  یہِ  چِھ  تِہٕنز  محض  جہالت،  ملٲیکن  کیا  سنا  تعلق  چھُ  مرد  یا  زنانہٕ  آسنس  سٍتۍ۔  خدایس  اولاد  آسنس  سٍتۍ  کیا  تعلق  چھُ  تِمن۔"
  },
  {
    "verse_id": 28,
    "translation": "حالانکہ  تِمن  نِشہِ  چَھنہٕ  اَتھ  پٮ۪ٹھ  کانٛہہ  دلیلَہ،  تِم  چھِنہٕ  پیروی  کران  مگر  بے  اصل  خیالاتن۔  بے  شک  بے  اصل  خیالات  چھِنہٕ  پٔزِس  مقابلہٕ  کانٛہہ  فٲیدٕہ  بخشان۔  (ییٚلہِ  یُہُند  عِناد  ثٲبت  سپُد  مُعانِدس  نِشہِ،  قبولِ  حقٕچ  امید  چھےٚ  بے  کار۔)"
  },
  {
    "verse_id": 29,
    "translation": "پَس  پِھرِو  توٚہۍ  پنُن  توجہ  تَس  شخصس  نِشہِ  ییٚمۍ  بُتھ  پِھیُر  سانہِ  وعظ  و  نصیحت  نِشہِ،  یَس  نہٕ  کانٛہہ  خیالَہ  چھُ  دنیا  چہِ  زندگی  ورٲے  ییٚمہِ  وجہ  تَس  ٲخرتٕچ  پژھے  چَھنہٕ،  ٲخرت  کہ  سزا  و  عذاب  نِشہِ  چُھ  بے  فکر۔"
  },
  {
    "verse_id": 30,
    "translation": "تِہندِ  علمُک  تہٕ  فہمُک  نہایت  چھُ  یۅہے  دنیاہٕے  یوت  بیٚیہِ  نہٕ  کینٛہہ۔  ییٚلہِ  یِہندِ  فہم  و  دانشہِ  ہُنٛد  حال  یہِ  چھُ  لہٰذا  مَہ  بٔرِو  توٚہۍ  تِہنز  کانٛہہ  فکرَہ،  تِہُنٛد  معاملہٕ  پُشرٲوِو  توٚہۍ  خدایس۔  بے  شک  تُہُنٛد  پروردگارٕے  چھُ  یہِ  زانہٕ  وُن  کہ  کُس  چھُ  تُہنزِ  وتہِ  نِشہِ  ڈولمُت۔  سُے  چھُ  یہِ  زانہٕ وُن  تس  ییٚمۍ  وَتھ  لٔب  راہِ  راستس  کُن۔  اَمی  سٍتۍ  سپُد  ثٲبت  تُہُنٛد  کمالِ  علم۔"
  },
  {
    "verse_id": 31,
    "translation": "بیٚیہِ  چھُ  خداے  سٕندِسٕے  اختیارس  منٛز  تہِ  سورُے  یہِ  آسمانن  اندر  تہٕ  زمینن  اندر  چھُ۔  (اَمہِ  سٍتۍ  سپٕز  تٔمۍ  سنز  کمالِ  قدرت  ثٲبت۔  وۅنۍ  ییٚلہِ  سُے  چھُ  صاحبِ  کمالِ  علم  تہٕ  صاحبِ  کمالِ  قدرت  تہٕ  تٔمۍ  سٕندیٚن  احکامن  تعمیل  و  عدمِ  تعمیل  کہ  اعتبارٕہ  سپٕدۍ  مکلفینن  اندر  زٕہ  قٕسم،  أڈۍ  گٔے  ضال  تہٕ  گمرٲہی،  أڈۍ  گٔے  مہتدی  تہٕ  ہدایت  یاب۔)  یُتھ  سُہ  یچھ  کامہِ  کروُنیٚن  عوض  تہٕ  بدلہٕ  دِیہِ  تمُیک  یہِ  تمَو  کوٚر،  بیٚیہِ  یتھ  سُہ  بدلہٕ  تہٕ  عوض  دِیہِ  تِمن  یِمو  رٕژٕ  کامہِ  کرِ  رٕژِ  موٚزوٗرِ  تہٕ  جزا  سٍتۍ۔  (لہٰذا  چھُ  تُہَنٛد  یہِ  شان  منگان  کہ  تٔسۍ  گژِھہ  سورُے  منگن  تہٕ  پُشراوُن۔)"
  },
  {
    "verse_id": 32,
    "translation": "تِم  لوٗکھ  گٔے  تِمے  یِم  بڈیٚو  گناہو  یعنی  گناہِ  کبیرو  نِشہِ  بیٚیہِ  بے  حیٲئی  ہٕںزو  کتھو  نِشہِ  پتھ  چھِ  روزان  مگرے  تِہند  کِنۍ  لۅکٕٹۍ  لۅکٕٹۍ  گناہ  آمٕتۍ  آسن۔  بے  شک  تہندِس  پروردگار  سُنٛد  مغفرت  چھُ  سٮ۪ٹھاہ  وسیع،  سُہ  کرِ  تِمن  گناہن  مغفرت۔  سُہ  زانہِ  پوٗرِ  تۅہیہِ  تہٕ  تُہندیٚن  حالاتن  تَتہِ  پٮ۪ٹھہٕ  ییٚتہِ  پٮ۪ٹھہٕ  توٚہۍ  یعنی  تُہُند  جدِ  بزرگوار  آدمؑ  میٚژِہ  پٲدٕہ  کوٚرُن۔  تِہندِس  ضمنس  اندر  چھِو  توٚہۍ  میٚژِ  نِشی  پٲدٕہ  سپٕدۍمٕتۍ۔  بیٚیہِ  چھُ  سُے  تۅہیہِ  خوب  زانان  ییٚلہِ  توٚہۍ  ماجن  ہٕنزن  یٔڈن  منٛز  بچہِ  ٲسِو۔  یِمن  دۅشوُنۍ  حالن  اندر  چَھو  نہٕ  تۅہیہِ  پننہِ  پانٕچ  کینٛہہ  خبر۔  اَسہِ  چُھ  تُہندیٚن  یِمن  دۅشوٕنی  وقتن  ہُنٛد  حال  پوٗرٕ  معلوم،  وُنۍ  کینس  تہِ  تُہُنٛد  پنُن  حال  نَہ  زانُن،  سون  تُہُند  حال  پوٗرٕ  زانُن۔  یہِ  عجیب  کتھ  چَھنہٕ  بلکہ  چھےٚ  حقیقت  یہِ،  ییٚلہِ  کتھ  یٔہے  چھےٚ،  پس  مَہ  ٲسِو  پنٕنۍ  پان  مُقدس  تہٕ  قابلِ  تعریف  زٲنِتھ  پانے  پنٕنۍ  تعریف  کران۔  پروردگارے  زانہِ  پوٗرٕ  پٲٹھۍ  تِمن  یِم  متقی  تہٕ  پرہیزگار  چھِ،  تس  چھِ  خبر  کُس  شخص  چھُ  حقیقتاً  متقی  تہٕ  کُس  چھُنہٕ،  اَدٕہ  ٲسِتن  تِمن  دۅشوُنۍ  نِشہِ  افعالِ  تقویٰ  ظٲہر  سپدان۔"
  },
  {
    "verse_id": 33,
    "translation": "تۅہیہِ  بوٗزوٕ  اوٚت  تانۍ  نیک  لوٗکن  ہٕنٛدۍ  صفت،  وۅنۍ  بوٗزِو  تِمن  بدل  بیٚین  لوٗکن  ہُنٛد  حال۔  کیا  تۅہیہِ  وُچھوٗنہٕ  یا  رسول  اللہؐ  سُہ  شخص  ییٚمۍ  دینِ  حق  نِشہِ  روگردٲنی  کٔر  تہٕ  بُتھ  پِھیُر۔"
  },
  {
    "verse_id": 34,
    "translation": "بیٚیہِ  ییٚمۍ  وعدٕہ  کٔرِتھ  کم  کینٛہہ  مال  دِیُت  بیٚیہِ  لوٚڈُن  اَتھ  پٮ۪ٹھ۔  (امامِ  مجاہد  وغیرٕہ  چھِ  فرماوان  کہ  یِم  آیات  چھِ  نٲزل  سپٕدۍمٕتۍ  ولید  ابن  مغیرس  متعلق۔  تٔمِس  پٮ۪ٹھ  سپزوو  نبی  کریمؐ  سٕندِ  وعظ  و  نصیحتُک  اثر،  سُہ  سپزوو  مٲیل  ایمان  اننس  کُن،  أکۍ  کٲفرن  ووٚن  تس  یہِ  مہٕ  کر  ژٕہ،  چٲنۍ  سٲری  گناہ  تُلہٕ  بہٕ  پانس  پٮ۪ٹھ،  چانہِ  حقہٕ  یُس  سزا  تجویز  سپُد  تتھ  دِمہٕ  بہٕ  پنُن  پان  بشرطیکہِ  ژٕہ  دِکھ  مےٚ  یوت  مال،  تٔمۍ  کوٚرُس  اقرار،  یُس  رقم  مقرر  آو  کرنہٕ  تَمہٕ  منٛزٕ  دِیُتنس  اَکھ  قٕسطَہ،  بیٚیہِ  کوٚرنس  باقی  رقم  دِنہٕ  نِشہِ  انکار۔)"
  },
  {
    "verse_id": 35,
    "translation": "کیا  تس  شخصس  نِشہِ  چَھا  علمِ  غیب  تتھ  کیا  چھُ  سُہ  وُچھان؟  (ییٚمۍ  کہ  ذریعہ  تَس  معلوم  سپُد  کہ  فلٲنۍ  شخص  سپدِ  میانہِ  بدل  عذابس  گرفتار۔)"
  },
  {
    "verse_id": 36,
    "translation": "کیا  تٔمِس  چھَنا  خبر  کرنہٕ  آمٕژ  تمہِ  مضمونٕچ  یُس  موسیٰ  علیہ  السلام  سٕندیٚن  صُحفن  منٛز  چھُ؟"
  },
  {
    "verse_id": 37,
    "translation": "بیٚیہِ  یُس  مضمون  ابراہیم  علیہ  السلام  سٕندیٚن  صُحفن  اندر  چھُ،  یِمو  پنُن  قول  و  قرار  پوٗرٕ  کوٚرمُت  چھُ؟  یعنی  یِمو  خداے  سٕندۍ  سٲری  احکام  پوٗرٕ  پٲٹھۍ  بجا  أنِمٕتۍ  چھِ۔  (سُہ  مضمون  گوٚو  یۅہے  کہ)"
  },
  {
    "verse_id": 38,
    "translation": "کانٛہہ  شخص  تُلہِ  نہٕ  کٲنسہِ  شخصہٕ  سٕندیٚن  گناہن  ہُنٛد  بور  ییٚمہِ  طریقہٕ  کہ  گناہ  کروُن  کیا  سپدِ  گناہو  نِشہِ  بٔری۔  (بیٚیہِ  چھُ  تِمن  صحیفن  منٛز  یہِ  مضمون  کہ)"
  },
  {
    "verse_id": 39,
    "translation": "بے  شک  انسانس  سپدِ  حٲصل  تِی  یہِ  تٔمۍ  پانہٕ  کموومُت  تہٕ  زِیوٗنمُت  آسہِ۔"
  },
  {
    "verse_id": 40,
    "translation": "بیٚیہِ  یہِ  مضمون  کہ  بے  شک  أمِس  انسان  سُنٛد  جد  و  جہد  تہٕ  سعی  و  تلاش  تعمیلِ  احکامن  اندر  یِیہِ  ملاحظہٕ  کرنہٕ۔"
  },
  {
    "verse_id": 41,
    "translation": "توپتہٕ  یِیہِ  تس  تمُیک  پوٗرٕ  بدلہٕ  دِنہٕ،  باوجودِ  آں  چُھ  سُہ  شخص  سعی  و  کوشش  کرنہٕ  نِشہِ  غٲفل۔"
  },
  {
    "verse_id": 42,
    "translation": "بیٚیہِ  چھُ  یہِ  مضمون  تِمن  صحیفن  اندر  کہ  سارِنٕے  لوٗکن  چُھ  پتولاکہ  واتن  تِہندِسٕے  پروردگارس  نِشہِ۔  لہٰذا  کِتھہٕ  پٲٹھۍ  چھُ  سُہ  شخص  بے  خوف  تہٕ  سۅکھہٕ۔"
  },
  {
    "verse_id": 43,
    "translation": "بیٚیہِ  چھُ  یہِ  مضمون  کہ  تُہُند  پروردِگارٕے  چھُ  اَسناوان  تہٕ  وَدناوان۔"
  },
  {
    "verse_id": 44,
    "translation": "بیٚیہِ  چھُ  سُے  ماران  تہٕ  زندٕہ  کران۔"
  },
  {
    "verse_id": 45,
    "translation": "بیٚیہِ  چھُ  یہِ  مضمون  کہ  سُے  چھُ  دۅشوٕنۍ  قٕسمن  نَر  و  مادس  پٲدٕہ  کران۔"
  },
  {
    "verse_id": 46,
    "translation": "أکِس  منی  ہٕندِس  قطرس،  ییٚلہِ  سُہ  قطرٕ  چھُ  رَحمس  یعنی  بچہِ  دانہِ  اندر  واتناونہٕ  یِوان۔  (یُس  پروردِگار  أکِس  منی  ہٕندِس  قطرس  نر  و  مادٕہ  پٲدٕ  ہیٚکہِ  کٔرِتھ،  تَس  نِشہِ  کیا  مشکل  چھُ  دوبارٕہ  پٲدٕہ  کرُن۔)"
  },
  {
    "verse_id": 47,
    "translation": "بیٚیہِ  یہِ  مضمون  کہ  دوبارٕہ  پٲدٕہ  کرُن  تہِ  چھُ  تٔہندِ  وعدٕہ  موجوب  تٔسۍ  مَٹہِ،  یعنی  یہِ  چھُ  تمہِ  طریقہٕ  ضروری  یِتھہٕ  پٲٹھۍ  کٲنسہِ  کانٛہہ  کٲمَہ  مٹہِ  آسہِ۔"
  },
  {
    "verse_id": 48,
    "translation": "بیٚیہِ  یہِ  مضمون  کہ  اللہ  تعالیٰ  ہٕے  چھُ  مالدار  تہٕ  غنی  کران،  سُے  چھُ  مال  و  دولت  محفوظ  تھاوان  یعنی  مال  و  دولت  تہٕ  خزانہٕ  تہٕ  جائدادِ  منقول  وغیرٕہ  چھُ  سُے  دِوان۔  (بعضے  مفسرو  فرموو  وَ اَقنیٰ  بَمعنی  اَفقَر  یعنی  سُے  چھُ  مال  عطا  کران،  سُے  چھُ  محتاج  و  فقیر  بناوان۔  ہرگاہ  گۅڈنِیُک  معنی  مراد  یِیہِ  بوزنہٕ،  تیٚلہِ  گوٚو  تمُیک  مقابل  اَھلَکَ  یُس  برونٹھ  پہن  بیان  یِیہِ  کرنہٕ،  تیٚلہِ  گوٚو  مطلب  یُس  پروردِگار  مال  و  دولت  عطا  کٔرِتھ  چھُ  نافرمٲنی  ہٕندِ  سببہٕ  ہلاک  و  برباد  کران۔)"
  },
  {
    "verse_id": 49,
    "translation": "بیٚیہِ  چھُ  یہِ  مضمون  کہ  سُے  پروردگار  چھُ  ستارۂ  شعریٰ  ہُک  مٲلک۔  (یہِ  ستارٕہ  چھُ  اَکھ  بوٚڈ  ستارہ  یتھ  عربٕکۍ  بعضے  لوٗکھ  ٲسۍ  پرستش  کران  یہِ  زٲنِتھ  کہ  عالَم  کیٚن  اکثر  احوالن  اندر  چھُ  اَمُیک  تٲثیر۔  ییٚتہِ  نس  آو  بیان  کرنہٕ  کہ  اَمہِ  ستارۂ  شعریٰ ہُک  مٲلک  تہِ  چھُ  اللہ  تعالیٰ  ہٕے۔  دنیاہٕکۍ  سٲری  تغیرات  چھِ  اللہ  تعالیٰ  سٕندِس  دستِ  قدرتس  اندر۔  یہِ  ستارۂ  شعریٰ  تہِ  چھُ  أکِس  ادنیٰ  موٚزوٗر  سٕندۍ  پٲٹھۍ  تٔمۍ  سُنٛدٕے  حکم  بجا  اَنان۔  تَس  منٛز  چھُنہٕ  مُستقل  طور  بذاتِ  خۅد  کانہہ  تٲثیر  تہٕ  اختیار۔)"
  },
  {
    "verse_id": 50,
    "translation": "بیٚیہِ  چھُ  یہِ  مضمون  کہ  تٔمی  پروردگارن  کٔرۍ  ہلاک  بروٗٹھِم  قوم۔  قومِ  عاد  یعنی  ھود  علیہ  السلام  سُنٛد  قوم  تِہندِ  کفر  و  نافرمٲنی  ہٕندِ  سببہٕ۔"
  },
  {
    "verse_id": 51,
    "translation": "بیٚیہِ  کوٚر  تٔمی  ہلاک  قومِ  ثمود  صالح  علیہ  السلام  سُند  قوم۔  پَس  تھووُن  نہٕ  تِمو  منٛزٕ  کینہہ  تہِ  باقی۔"
  },
  {
    "verse_id": 52,
    "translation": "تِمن  برونٹھ  کوٚرُن  ہلاک  نوحؑ  سُنٛد  قوم،  بے  شک  تِم  ٲسۍ  سارِنٕے  کھۅتہٕ  زیادٕہ  ظٲلم،  شریر  تہٕ  سرکش۔"
  },
  {
    "verse_id": 53,
    "translation": "بیٚیہِ  کٔرِن  ہلاک  تَلُک  پٮ۪ٹھ  کرنہٕ  آمژِ  بستی  ہٕندۍ  لوٗکھ  یعنی  قومِ  لوط۔  تِم  دِتِن  ہیرِ  پٮ۪ٹھہٕ  بۅن  دٲرِتھ۔"
  },
  {
    "verse_id": 54,
    "translation": "توپتہٕ  ؤلۍ  تِم  تٔمی  چیزن  ییٚمۍ  تِم  ؤلۍ۔  یعنی  پٮ۪ٹھہٕ  آو  تِمن  کنہِ  روٗد  کرنہٕ،  تٔتھۍ  تَل  آے  تِم  گالنہٕ۔  (ہرگاہ  یہِ  شخص  یعنی  ولید  ابن  مغیرہ  یمن  قٕصن  منز  غور  تہٕ  فکر  کرِہے  کُفرٕچ  پورٕ  خرٲبی  زانِہے۔  اَمہِ  پتہٕ  چھُ  یِمن  سارِنٕے  مضمونن  ہُنٛد  نتیجہٕ  بیان  یوان  کرنہٕ  کہ  اے  انسان  ییٚلہِ  ژٕہ  اَسہِ  باخبر  کوٚرُکھ  یِمو  مضمونو  سٍتۍ  یِم  ذریعۂ  ہدایت  آسنہٕ  کہ  وجہ  بجاے  خۅد  خداے  سٕنز  اَکھ  اَکھ  نعمتَہ  چھِ  لہٰذا)"
  },
  {
    "verse_id": 55,
    "translation": "پننِس  پروردِگار  سٕندیو  نعمتو  اندرٕہ  کتھ  کتھ  نعمتس  کرکھ  ژٕہ  شک  تہٕ  انکار؟  (یِم  ٲسۍ  تِم  مضامین  یِم  صحفِ  ابراہیم  علیہ  السلام  تہٕ  صحف  موسیٰ  علیہ  السلامس  منٛز  ٲسۍ۔)"
  },
  {
    "verse_id": 56,
    "translation": "یہِ  پیغمبرِ  برحق  حضرتِ  محمدؐ  تہِ  چھُ  نافرمانن  اَکھ  عظیمُ  الشان  بیم  کروُنَہ،  بروٗنٹھمیو  بیم  کروُنیو  اندرٕہ۔  (یہِ  پیغمبر  مٲنیوٗن  جلد،  کیازِ)"
  },
  {
    "verse_id": 57,
    "translation": "نزدیک  یِوٕنۍ  قیامت  ہیٚژٕن  نکھہٕ  یِنۍ۔  (تِم  چھِ  پیغمبرِ  آخرُ  الزمان،  تِمو  فرموو  ﴿بُعِثتُ  اَنا  وَ  السّاعَتُہ  ھَکذَا﴾  بہٕ  تہٕ  قیامت  آس  سوزنہٕ  آمٕژ  یِتھہٕ  پٲٹھۍ  نکھہٕ  نکھہٕ  اشارٕہ  ہووُکھ  دۅیَو  انگشتِ  مبارکو  سٍتۍ۔  اَکھ  شہادت  چہِ  اوٚنگجہِ  سٍتۍ  بیٚیہِ  مٔنزِمہِ  اوٚنگجہِ  سٍتۍ۔)"
  },
  {
    "verse_id": 58,
    "translation": "ییٚلہِ  سۅ  قیامت  پننِس  مقرر  وقتس  پٮ۪ٹھ  یِیہِ،  تتھ  چھُنہٕ  کانٛہہ  اَکَھہ  خدایس  ورٲے  پتھ  کڈوُن،  پس  چھَنہٕ  کٲنسہِ  پٮ۪ٹھ  بھروسہٕ  کٔرِتھ  بے  فکری  ہٕنز  گنجٲیش۔"
  },
  {
    "verse_id": 59,
    "translation": "کیا  یِمہٕ  خۅفناک  کتھہٕ  بوٗزِتھ  تہِ  چھِوٕہ  توٚہۍ  یَتھ  خداے  سٕندِس  کلامِ  پاکس  نسبت  تعجب  کران۔"
  },
  {
    "verse_id": 60,
    "translation": "کیاہ  بیٚیہِ  چِھو  توٚہۍ  اِستہزاء  تہٕ  ٹھٹھہٕ  پٲٹھۍ  یہِ  قرآنِ  مجید  بوٗزِتھ  اَسان۔  عذابُک  خوف  کھیٚتھ  کۅنہٕ  چھِو  توٚہۍ  وَدان  تہٕ  رِوان۔"
  },
  {
    "verse_id": 61,
    "translation": "بیٚیہِ  چھِو  توٚہۍ  اطاعت  و  فرماں  بردٲری  کرنہٕ  نِشہِ  تکبر  کران۔  اَمہِ  تکبر  تہٕ  غفلت  نِشہِ  یِیِو  باز  ییٚمِس  پیغمبرِ  برحق  سٕندِ  تعلیمہِ  موجوب۔"
  },
  {
    "verse_id": 62,
    "translation": "تکبر  تہٕ  غرور  مہٕ  کٔرِو  ترٲوِو  پنُن  کلہٕ  زمینس  پٮ۪ٹھ  معبودِ  برحق  سٕندِ  خٲطرٕ،  تٔہنزٕے  کٔرِو  کٲنسہِ  أکِس  تَس  شریک  تھاونہٕ  ورٲے  عبادت۔  (روایاتن  اندر  چھُ  آمُت  ییٚمہِ  ساعتہٕ  یہِ  سورۂ  نجم  پوٚر  حضرت  رسولِ  کریمنؐ،  تِمو  دِیُت  یہِ  آیۂ  کریمہٕ  پٔرِتھ  سجدٕہ۔  بیٚیہِ  یِم  لوٗکھ  اَتھ  منٛز  مسلمانو  اندرٕ،  بیٚیہِ  کٲفرو  اندرٕ  ٲسۍ،  تِمو  سارِوٕے  تہِ  دِیُت  بے  اختیار  پٲٹھۍ  سجدٕہ۔  صرف  اوس  اَکھ  بدبخت  کٲفر،  تٔمی  تُج  اَکھ  میٚژِ  مۅٹھَہ،  سوے  لٲجِن  ڈیٚکس،  دَپنہِ  لوٚگ  مےٚ  چھِ  یِژٕے  ہَن  کٲفی۔)"
  }
]