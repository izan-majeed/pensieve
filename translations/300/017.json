[
  {
    "verse_id": 1,
    "translation": "پاک  چُھ  سُہ  ییٚمۍ  نِیوٗ  اکہِ  رٲژ  پنُن  بندٕہ  مسجدِ  حرام  پیٚٹھہٕ  تتھ  مسجدِ  اقصٰی  ہَس  تام،  ییٚمہِ  کِس  ماحولس  منز  تٔمۍ  برکت  چھےٚ  دِژمٕژ،  تاکہ  تس  کرناوِ  پننیٚن  کینژھن  نشٲنین  ہُند  مُشٲہدٕہ۔  ﴿یِہ  واقعہ  چُھ  سُے  یُس  اصطلاحاً  معراج  کہ  ناوٕ  مشہور  چُھ۔  اکثر  معتبر  روایتو  کِنۍ  چُھ  یِہ  واقعہ  ہجرت  برونٛہہ  اکھ  ؤری  پیش  آمُت۔  حدیث  تہٕ  سیرت  چن  کتابن  منٛز  چُھ  امہِ  واقعہُک  تفصیل  واریاہَو  صحابو  روایت  کوٚرمُت  یُہُند  تعداد  پٕنژہن  ﴿25﴾  تام  چُھ  واتان۔  قرآنِ  مجید  چُھ  صرف  مسجدِ  حرام  ﴿یعنی  بیتُ  اللہ﴾  پیٚٹھہٕ  مسجدِ  اقصٰی  ﴿بیتُ  المقدسس﴾  تام  حضور  صلی  اللہ  علیہ و سلمن  ہٕندِ  تشریف  اَننٕچ  تصریح  کران  تہِٕ  احادیثن  منٛز  چھےٚ  بیتُ  المقدس  پیٚٹھہٕ  عالَم  بالاچہِ  انتہٲیی  بُلندی  تام  اللہ  تعالیٰ  سٕندِس  دربارس  منٛز  حضور  صلی  اللہ  علیہ و سلمن  ہٕنزِ  حٲضری  ہٕنز  مُفصل  ذِکر  کرنہٕ  آمٕژ۔  امہِ  سفرٕچ  کیفیت  کیا  ٲس؟  یِہ  اوسا  خواب  کِس  عالمس  منٛز  پیش  آمُت  کِنہٕ  بیدٲری  منٛز؟  تہٕ  حضور  صلی  اللہ  علیہ و سلمو  اوسا  بذاتِ  خۅد  تشریف  نِیومُت  یا  پننہِ  جایِہ  روزِتھٕے  ٲسۍ  تِم  محض  روٗحٲنی  طور  مُشٲہدہ  کرناونہٕ  آمٕتۍ؟  یِمن  سوالن  ہُند  جواب  چِھ  قرآنِ  مجیدکۍ  الفاظ  پانہٕ  دِوان۔  پاک  چُھ  سُہ  ییٚمۍ  نِیو،  یِمو  لفظو  سٍتۍ  ابتدا  کرُن  چُھ  ہاوان  زِ  یِہ  اوس  سیٚٹھاہ  بوٚڈ  تہٕ  تھدِ  پایُک  واقعہ  یُس  اللہ  تعالیٰ  سٕندِ  زبردست  قدرت  سٍتۍ  پیش  آو۔  یِہ  کتھ  چھےٚ  ٹاکارٕ  زِ  خوابس  منز  کٲنٛسہِ  شخصہٕ  سُند  امہِ  قٕسمٕکۍ  چیز  وُچِھنۍ،  یا  بطور  کشف  وُچُھن  چُھنہٕ  یِہ  اہمیت  تھاوان  زِ  یِہ  بیان  کرنہٕ  خٲطرٕ  آسہِ  امہِ  تمہیدٕچ  ضرورت  زِ  تمام  کمزوٗریَو  تہٕ  نُقصو  نِشہِ  چھےٚ  پاک  سۅ  ذات،  ییٚمۍ  پننِس  بندس  یِہ  خواب  ہوو  یا  کشفس  منٛز  ہوونس  یِہ  سورُے۔  پتہٕ  یِم  الفاظ  تہِ  زِ،  اکہِ  رٲژنیون  پنُن  بندٕہ،  چِھ  جسمٲنی  سفرس  پیٚٹھ  ٹاکارٕ  دلالت  کران۔  خواب  کِس  سفرس  یا  کشفی  سفرس  خٲطرٕ  ہیکن  نہٕ  یِم  الفاظ  کُنہِ  پٲٹھۍ  تہِ  مُنٲسب  ٲسِتھ۔  لہٰذا  چُھنہٕ  سانہِ  خٲطرٕ  یِہ  ماننہٕ  ورٲے  چارے  زِ  یِہ  اوس  نہٕ  محض  اکھ  روٗحٲنی  تجربہٕ  بلکہ  اوس  اکھ  جسمٲنی  سفر  تہٕ  عینی  مُشاہدہ  یُس  نبی  کریمؐ  خُداین  کرنٲوۍ﴾  درحقیقت  چُھ  سُے  سورُے  کینہہ  بوزن  وول  تہٕ  وُچھن  وول۔"
  },
  {
    "verse_id": 2,
    "translation": "اَسہِ  ٲس  ییٚمہِ  برونٛہہ  موسیٰ  علیہ  السلامس  کتاب  دِژمٕژ،  تہٕ  سۅ  ٲس  بنی  اسرائیلس  خٲطرٕ  ہدایتُک  ذریعہِ  بنٲومٕژ۔  امہِ  تٲکیدٕ  سان  زِ  میانہِ  ورٲے  بنٲوِزِیون  نہٕ  کانٛہہ  پنُن  وکیل۔  ﴿یعنی  اعتمادُک  تہٕ  بھروسُک  دارمدار،  یس  پیٚٹھ  توکل  یِیہِ  کرنہٕ،  یس  پنٕنۍ  معاملات  یِن  حوالہٕ  کرنہٕ،  یَس  کُن  ہدایت  تہٕ  امدادٕ  خٲطرٕ  رجوع  یِیہِ  کرنہٕ﴾"
  },
  {
    "verse_id": 3,
    "translation": "توٚہۍ  چِھو  تِمن  لُکن  ہٕندۍ  اولاد،  یِم  اسہِ  نوح  علیہ  السلامس  سٍتۍ  ناوِ  منٛز  سوار  ٲسۍ  کٔرمٕتۍ،  تہٕ  نوحؑ  اوس  اکھ  شکر  گزار  بندٕہ۔"
  },
  {
    "verse_id": 4,
    "translation": "پتہٕ  ٲسۍ  اَسہِ  پننہِ  کتابہِ  منٛز  بنی  اسرائیل  خبردار  کٔرِمٕتۍ  ﴿یَتھ  جایِہ  چُھنہٕ  کتابہِ  نِشہِ  مُراد  تورات  کینہہ،  بلکہ  چُھ  مُراد  صُحفِ  آسمٲنی  ہُند  مجموعہٕ،  ییٚمہِ  خٲطرٕ  قرآنس  منٛز  اصطلاح  رٔنگۍ  لفظ   الکتاب   چُھ  واریاہن  جاین  وَرتاونہٕ  آمُت﴾  زِ  توٚہۍ  کٔرِو  روے  زمینس  پیٚٹھ  دۅیِہ  پِھرِ  بوٚڈ  فساد  برپا،  تہٕ  سیٚٹھاہ  بٔڈ  سرکشی  ہٲوِو۔"
  },
  {
    "verse_id": 5,
    "translation": "ٲخر  کار  ییٚلہِ  تِمو  منٛزٕ  گۅڈنِچہِ  سرکشی  ہُند  موقع  پیش  آو،  اے  بنی  اسرائیلس،  اَسہِ  تُلۍ  تُہٕندِس  مقابلس  پیٚٹھ  پنٕنۍ  تِتھۍ  بندہ  یِم  سیٚٹھاہ  زور  آور  ٲسۍ،  تہٕ  تُہندِس  مٕلکس  منٛز  أژِتھ  پھٔہلییِہ  تِم  پرٛتھ  اندٕ۔  ﴿امہِ  نِشہِ  چھےٚ  مُراد  سۅ  ہولناک  تبٲہی  یۅسہِٕ  آشُوٗریٚو  تہٕ  بابلن  ہٕندیٚو  اَتھو  بنی  اسرائیلس  پیٚٹھ  نٲزِل  سپٕز۔﴾  یِہ  اوس  اکھ  وعدٕہ  یتھ  پوٗرٕ  اوس  گژھنُے۔"
  },
  {
    "verse_id": 6,
    "translation": "اَمہِ  پتہٕ  دِتُو  اَسہِ  تۅہیِہ  تِمن  پیٚٹھ  غلبُک  موقع،  تہٕ  تۅہیِہ  دِیتُو  مالَو  تہٕ  اولادو  سٍتۍ  مدد،  تہٕ  تُہُند  تعداد  ہُرروو  برونٛٹھمہِ  کھۅتہٕ  زیادٕہ۔"
  },
  {
    "verse_id": 7,
    "translation": "وُچِھو!  تۅہیِہ  کٔرٕو  نیکی،  سۅ  نیکی  ٲس  تۅہیِہ  پننی  خٲطرٕ،  تہٕ  بُرٲیی  کٔرٕو  تہٕ  سۅ  سپٕز  تۅہیِہ  پننہِ  ذات  خٲطرٕ  بُرٲیی  ثابت  پتہٕ  ییٚلہِ  دوٚیِمہِ  وعدُک  وقت  ووت،  تہٕ  اسہِ  کٔرۍ  باقی  دشمن  تۅہیِہ  پیٚٹھ  مُسلّط  تاکہِ  تِم  بِگاڑن  تُہٕندۍ  بُتھۍ،  تہٕ  مسجد  ﴿بیت  المقدسس﴾  منٛز  اَژن  تِتھے  پٲٹھۍ  یِتھہٕ  پٲٹھۍ  گۅڈنِکۍ  دشمن  ژامٕتۍ  ٲسۍ،  تہٕ  یتھ  چیزس  پیٚٹھ  تِہُند  اتھہٕ  پیٚیِہ  تتھ  تراون  تباہ  کٔرِتھ۔  ﴿امہِ  نِشہِ  چِھ  مُراد  روٗمی  یِمو  بیت  المقدس  بالکل  تباہ  کوٚر۔  بنی  اسرائیل  کٔڑِکھ  چوب  دِوان  دِوان  فلسطین  منٛزٕ  تہٕ  امہِ  پتہٕ  چِھ  تِم  اَز  دۅیَو  ساسو  ؤرِیَو  پیٚٹھہٕ  سٲرٕسٕے  دُنیا  ہس  منٛز  چھلہٕ  چھانگرِ  تہٕ  مُنتشر﴾"
  },
  {
    "verse_id": 8,
    "translation": "بنان  چُھ  زِ  تُہُند  رب  کرِ  تۅہیِہ  پیٚٹھ  وۅنۍ  رحم،  البتہ  اگر  تۅہیِہ  بیٚیہِ  پننہِ  پرٛانہِ  رٔوِشہِ  ہُند  اعادٕہ  کوٚرُو،  تیٚلہِ  کرو  أسۍ  تہِ  پتہٕ  پننہِ  سزاہُک  اعادٕہ۔  تہٕ  یِم  لُکھ  نعمتس  انکار  چِھ  کران  تِہندِ  خٲطرٕ  چِھ  اسہِ  جہنمُک  قٲد  خانہٕ  بنٲوِتھ  تھوومُت۔"
  },
  {
    "verse_id": 9,
    "translation": "حقیقت  چھےٚ  یِہ  زِ  یِہ  قرآن  چُھ  سۅ  وَتھ  ہاوان  یۅسہٕ  بالکل  سیٚود  چھےٚ  یِم  لُکھ  اَتھ  مٲنِتھ  رٕژٕ  کامہِ  لاگن  کرنہِ  تِمن  چُھ  یِہ  بشارت  دِوان،  زِ  تِہندِ  خٲطرٕ  چُھ  بوٚڈ  اجر۔"
  },
  {
    "verse_id": 10,
    "translation": "تہٕ  یِم  لُکھ  ٲخرتس  مانن  نہٕ،  تِمن  چُھ  یِہ  خبر  دِوان  زِ  تِہندِ  خٲطرٕ  چُھ  اسہِ  دَگ  تُلوُن  عذاب  دستیاب  تھوومُت۔"
  },
  {
    "verse_id": 11,
    "translation": "اِنسان  چُھ  شَر  تِتھہٕ  پٲٹھۍ  منگان  یِتھہٕ  پٲٹھۍ  خیر  پزِ  منگُن  انسان  چُھ  سیٚٹھہٕے  جلد  باز  ثٲبت  سپُدمُت۔  ﴿یِہ  چُھ  جواب  مکہ  کیٚن  کٲفرن  ہٕنزن  تِمن  احمقانہٕ  کتھن  ہُند،  یِمہٕ  تِم  گرِ  گرِ  نبی  صلی  اللہ  علیہ و سلمس  ٲسۍ  وَنان  زِ  گٔژِھو  أنِو  سُہ  عذاب  ییٚمہِ  سٍتۍ  توٚہۍ  اَسہِ  کھۅژناوان  چِھو۔  پیٚٹھمہِ  بیان  پتے  اَتھ  سٍتۍ  یِہ  ارشاد  فرماونُک  غرض  چُھ  اتھ  کتھہِ  پیٚٹھ  خبردار  کرُن  زِ  بے وقوفو  خیر  منگنہٕ  بجاے  چِھو  عذاب  منگان؟  تۅہیِہ  چُھوا  کینہہ  اندازٕہ  تہِ  زِ  اللہ  تعالیٰ  سُند  عذاب  ییٚلہِ  کُنہِ  قومس  پیٚٹھ  یِوان  چُھ،  تتھ  کۅسہٕ  حالت  چھےٚ  گژھان۔  اتھ  سٍتۍ  سٍتۍ  اوس  اتھ  کتھہِ  منٛز  اکھ  لطیف  تنبیہ  مسلمانن  خٲطرٕ  تہِ،  یِم  کُنہِ  کُنہِ  ساعتہٕ  کٲفرن  ہٕندِ  ظلم  و  ستم  تہٕ  ہٹ  دھرمِیو  سٍتۍ  تنگ  یِتھ  تِہندِس  حقس  منٛز  عذاب  نٲزِل  گژھنُک  دُعا  ٲسۍ  منگُن  لاگان۔  حالانکہ  وُنہِ  ٲسۍ  یِموٕے  کٲفرو  منٛزٕ  واریاہ  تِم  لُکھ  موجود،  یِم  برونٛہہ  پٔکِتھ  ایمان  اَنن  وٲلۍ  تہٕ  سٲرِسٕے  دُنیا  ہس  منٛز  اسلامُک  جھنڈٕ  بُلند  کرن  وٲلۍ  ٲسۍ۔  اتھ  پیٚٹھ  چُھ  اللہ  تعالیٰ  فرماوان  زِ  انسان  چُھ  سیٹھہٕے  بے  صبر  ثابت  سپُدمُت،  پرٛتھ  کانٛہہ  سُہ  چیز  چُھ  منگان  ییٚمٕچ  بروقت  تس  ضرورت  چھےٚ  باسان  حالانکہ  پتہٕ  چُھ  تس  پٲنۍ  پانے  تجربہٕ  سٍتۍ  پے  لگان  زِ  اگر  تمہِ  ساعتہٕ  أمۍ  سُند  دُعا  قبول  آسہِ  ہے  کرنہٕ  آمُت،  تیٚلہِ  آسہِ  ہے  نہٕ  سُہ  أمۍ  سٕندِس  حقس  منٛز  رُت۔﴾"
  },
  {
    "verse_id": 12,
    "translation": "وُچِھو،  اسہِ  چھےٚ  رات  تہٕ  دۅہ  زٕہ  نِشٲنیِہ  بناوِمِژ۔  رٲژ  ہٕنز  نِشٲنی  بنٲو  اَسہِ  بے  نوٗر،  تہٕ  دۅہٕچ  نِشٲنی  کٔر  روشن،  تاکہ  توٚہۍ  ہیٚکِو  پننِس  رب  سُند  فضل  تلاش  کٔرِتھ،  بیٚیہِ  ہیکِو  ریٛتُک  تہٕ  ؤرِیُک  حسابِ  معلوم  کٔرِتھ،  یِتھے  پٲٹھۍ  چُھ  اسہِ  پرٛتھ  کانٛہہ  چیز  الگ  الگ  تفصیل  سان  بیان  کٔرِتھ  تھوومُت۔"
  },
  {
    "verse_id": 13,
    "translation": "پرٛتھ  انسان  سُند  شگون  چُھ  اسہِ  تٔمۍ  سٕندِس  پننِس  ۂٹِس  منٛز  نٲلۍ  تروومُت،  ﴿یعنی  پرٛتھ  انسان  سٕنز  نیک  بختی  تہٕ  بدبختی  تہٕ  تٔمۍ  سٕندِ  انجامُک  رٔژَر  تہٕ  بُرٲیی  ہٕندۍ  اسباب  تہٕ  وجوہات  چِھ  خۅد  تٔمۍ  سٕندِس  پننِس  ذاتس  اندر  موجود۔﴾  تہٕ  قیامت  کہ  دۅہ  کڑَو  أسۍ  اکھ  نوِشتہٕ  تٔمۍ  سٕندِ  خٲطرٕ،  یتھ  سُہ  کُھلہٕ  کتابہِ  ہٕندۍ  پٲٹھۍ  لبہِ۔"
  },
  {
    "verse_id": 14,
    "translation": "پَر  پنُن  نامۂ  اعمال،  اَز  چُھکھ  ژٕ  پنُن  حساب  لگاونہٕ  خٲطر  پانے  سیٚٹھاہ۔"
  },
  {
    "verse_id": 15,
    "translation": "یُس  اکھاہ  راہِ  راست  ﴿ہدایت﴾  اختیار  کرِ،  تٔمۍ  سٕنز  راست  رٔوی  چھےٚ  تس  پانس  خٲطرٕ  فٲیدٕہ  مند،  تہٕ  یُس  گُمراہ  آسہِ  تٔمۍ  سٕنزِ  گُمرٲہی  ہُند  وبال  چُھ  تٔمۍسٕے  پیٚٹھ،  کانٛہہ  بور  تُلن  وول  تُلِنہٕ  بیٚکۍسُند  بور۔  ﴿مطلب  چُھ  یِہ  پرٛتھ  کانٛہہ  انسان  چُھ  پنٕنۍ  اکھ  مستقل  ذمہٕ  دٲری  تھاوان  تہٕ  پننِس  شخصی  حیثیتس  منٛز  چُھ  خدایس  برونٛہہ  کنہِ  جواب  دہ۔  اَتھ  ذٲتی  ذمہٕ  دٲری  منٛز  چُھنہٕ  کانٛہہ  دوٚیم  شخص  تس  شریک  کینہہ﴾  تہٕ  أسۍ  چِھنہٕ  عذاب  دِنہٕ  وٲلۍ  کینہہ،  یوٚت  تام  نہٕ  لُکن  ﴿حق  و  بٲطلٕچ  فرق  سمجھاونہٕ  خٲطرٕ﴾  اکھ  پیغمبر  سوزون۔"
  },
  {
    "verse_id": 16,
    "translation": "ییٚلہِ  أسۍ  کانٛہہ  بستی  ہلاک  کرنُک  ارادٕہ  چِھ  کران،  تیٚلہِ  چِھ  تمہِ  کیٚن  خۅشحال  لُکن  حکم  دِوان،  تہٕ  تِم  چِھ  اتھ  منٛز  نافرمٲنیِہ  کرنہِ  لاگان،  پتہٕ  چُھ  عذابُک  فٲصلہٕ  اتھ  بستی  پیٚٹھ  چسپاں  گژھان،  تہٕ  أسۍ  چِھن  یِہ  برباد  کٔرِتھ  تراوان۔  ﴿یتھ  حقیقتس  پیٚٹھ  آیتس  منٛز  تنبیہ  چُھ  کرنہٕ  آمُت،  سۅ  چھےٚ  یِہ  أکِس  معاشرس  منز  یُس  چیز  ٲخر  کار  تباہ  چُھ  کران  سُہ  چُھ  امہِ  کیٚن  کھیٚنہٕ  چیٚنہٕ  والیٚن  ہُند  خۅشحال  لُکن  تہٕ  تھدیٚن  طبقن  ہُند  بگاڑ۔  ییٚلہِ  کُنہِ  قومس  شہمت  چھےٚ  آسان  یِنہٕ  واجِنۍ،  تیٚلہِ  چِھ  تٔمِکۍ  دولت  مند  تہٕ  صاحبِ  اقتدار  لُکھ  فسق  و  فجورس  منٛز  وَسان،  ظلم  و  ستم،  بد  کٲریِہ  تہٕ  اَتٕرۍ  چِھ  لاگن  کرٕنۍ،  ٲخرس  پیٚٹھ  چُھ  یۅہے  فِتنہِ  پوٗرٕ  قومس  ڈُباوان۔  لہٰذا  یُس  معاشرٕہ  پانہٕ  پنُن  دشمن  آسہِ  نہٕ،  تس  پزِ  فکر  تھاوٕنۍ  زِ  اتھ  منٛز  گژھن  نہٕ  اقتدار  چِہ  لاکمہِ  تہٕ  معاشی  دولت  چِہ  کُنزٕ  کم  ظرف  تہٕ  بد  اخلاق  لُکن  ہٕندیٚن  اتھن  منٛز  گژھنہِ﴾"
  },
  {
    "verse_id": 17,
    "translation": "وُچِھو،  کٲتیاہ  نسل  چِھ  یِم  نوحؑ  سٕندِ  پتہٕ  سانہِ  حُکمہٕ  ہلاک  سپٕدۍ،  چون  ربّ  چُھ  پننیٚن  بندن  ہٕندیو  گناہو  نِشہِ  پوٗرٕ  پٲٹھۍ  باخبر،  تہٕ  سورُے  کینہہ  چُھ  وُچھان۔"
  },
  {
    "verse_id": 18,
    "translation": "یُس  اکھاہ  ﴿یتھ  دُنیا  ہس  منٛز﴾  جلدی  حٲصل  سپدن  والیٚن  فٲیدن  ہُند  خوٲہش  مند  آسہِ،  تس  چِھ  أسۍ  ییٚتی  دِوان،  یَس  یوٗتاہ  دِیُن  یژھو،  پتہٕ  چِھ  تٔمۍ  سٕندِس  تقدیرس  جہنم  لیٚکھان،  یتھ  منٛز  سُہ  دَزِ  خٔجِل  گٔژِھتھ  تہٕ  رحمت  نِشہِ  محروم  سپدِتھ۔"
  },
  {
    "verse_id": 19,
    "translation": "تہٕ  یُس  اکھاہ  ٲخرتُک  خوٲہش  مند  آسہِ،  تہٕ  اَمہِ  خٲطرٕ  کرِ  کوشش،  یِژھ  امہِ  خٲطرٕ  کوشش  پزِ  کرٕنۍ،  تہٕ  آسہِ  سُہ  مومن،  تیٚلہِ  سپدِ  یِتھِس  پرٛتھ  شخصہٕ  سٕنز  کوشش  مشکور۔  ﴿یعنی  تٔمۍ  سٕنزِ  کامہِ  یِیہِ  قدر  کرنہٕ،  تہٕ  یٖژاہ  تہِ  تہٕ  یِژھ  کوشش  تہِ  ٲخرت  چِہ  کامیابی  خٲطرٕ  تٔمۍ  کٔرمٕژ  آسہِ،  تمِیُک  پھل  سپدِ  ضرور  تس  حٲصل﴾"
  },
  {
    "verse_id": 20,
    "translation": "یِمن  تہِ  تہٕ  تِمن  تہِ  دۅشوٕنۍ  فریقن  چِھ  أسۍ  ﴿دنیا  ہس  منٛز﴾  زندگی  ہُند  سامان  دِوان  پکان،  یِہ  چُھ  تُہندِس  ربّ  سُند  عطیہ،  تہٕ  تُہندِس  ربّ  سٕندِس  عطاہس  ﴿انعامس﴾  چُھنہٕ  کانٛہہ  رُکاون  وول۔"
  },
  {
    "verse_id": 21,
    "translation": "مگر  وُچِھو،  دُنیا  سٕے  منٛز  کِژھ  فضیلت  چھےٚ  اسہِ  أکِس  دٔرِس  دوٚیمِس  پیٚٹھ  دِژمٕژ۔  ﴿یعنی  دُنیا  سٕے  منٛز  چھےٚ  یِہ  فرق  نٔنۍ  پٲٹھۍ  اتھہِ  یِوان  زِ  ٲخرتٕکۍ  طلب  گار  چِھ  دُنیا  پرست  لُکن  پیٚٹھ  فضیلت  تھاوان،  یِہ  فضیلت  چَھنہٕ  امہِ  اعتبارٕ  زِ  تِہٕندۍ  کھیٚن  تہٕ  لباس،  مکان  تہٕ  سوارِ،  تمدّن  تہٕ  تہذیبٕکۍ  ٹھاٹھ  چِھ  یِہندِ  کھۅتہٕ  کھٔسِتھ۔  بلکہ  چِھ  امہِ  اعتبارٕ  زِ  یِم  یِکینژھاہ  تہِ  حٲصل  چِھ  کران،  تہِ  چِھ  صداقت  سان،  دیانت  تہٕ  امانت  دٲری  سان  حٲصل  کران،  تہٕ  یِکینژھاہ  ہۅم  چِھ  حٲصل  کران،  تہِ  چِھ  ظُلم،  بے  ایمانی  تہٕ  رنگہٕ  رنگہٕ  چَو  حرام  خوٗرِیَو  سٍتۍ  حٲصل  کران،  پتہٕ  یِکینژھاہ  یِمن  میلان  چُھ  تہِ  چِھ  اعتدال  سان  خرچ  کران۔  اتھ  منٛز  چِھ  حق  دارن  ہٕندۍ  حقوق  ادا  سپدان،  امہِ  منٛزٕ  چُھ  سٲیِل  تہٕ  محروم  سُند  حصہٕ  تہِ  نیران،  تہٕ  امہِ  منٛزٕ  چُھ  اللہ  تعالیٰ  سٕنزِ  خۅشنودی  خٲطرٕ  دوٚیمِیٚن  نیک  کامیٚن  منٛز  تہِ  مال  یِوان  خرچ  کرنہٕ،  اتھ  برعکس  یِکینژھاہ  دُنیا  پرستن  میلان  چُھ،  سُہ  چُھ  یِوان  اکثر  عیٲشِیَن  تہٕ  حرام  کٲرِیَن  منٛز،  رنگہ  رنگہ  کیٚن  فسادن  تہٕ  فتنہ  چن  کامِیٚن  منٛز  آبٕکۍ  پٲٹھۍ  بہاونہٕ۔  یِتھ  پٲٹھۍ  چھےٚ  تمام  حیثیتو  کِنۍ  ٲخرت  کِس  طلب  گار  سٕنز  زندگی  دُنیا  پرست  سٕنزِ  زندگی  نِشہِ  کھٔسِتھ  آسان۔﴾  تہٕ  ٲخرتس  منٛز  آسن  اَمِکۍ  درجہِ  بیٚیہِ  تہِ  ہُریمانہٕ،  تہٕ  اَمِچ  فضیلت  آسہِ  بیٚیہِ  تہِ  زیادٕہ  کھٔسِتھ۔"
  },
  {
    "verse_id": 22,
    "translation": "ژٕ  مَہ  بناوُن  خُدایس  سٍتۍ  بیٚیہِ  کانٛہہ  معبود،  نَتہٕ  سپدَکھ  ملامت  زدٕہ  تہٕ  روزکھ  بے  یار  و  مددگار  بٔنِتھ۔"
  },
  {
    "verse_id": 23,
    "translation": "چٲنۍ  ربّن  چُھ  فٲصلہٕ  کوٚرمُت  زِ  توٚہۍ  مَہ  کٔرِو  کٲنٛسہِ  ہٕنز  عبادت،  مگر  صرف  تٔمۍ  سٕنز،  مٲلِس  ماجہِ  سٍتۍ  کٔرِو  نیک  سلوک،  اگر  تۅہیِہ  نِشہِ  یِمو  منٛزٕ  کانٛہہ  اکھ،  یا  دۅشوے  بُڈٕ  سپدن،  تیٚلہِ  کٔرۍ  زیٚو  نہٕ  یِمن  اُف  تہِ،  نَہ  دِیزیو  یِمن  ہٕکہٕ  جواب،  بلکہ  کٔرِو  یِمن  سٍتۍ  احترام  سان  کتھ۔"
  },
  {
    "verse_id": 24,
    "translation": "تہٕ  نرمی  تہٕ  رحم  سان  روٗزِو  یِمن  برونٛہہ  کنہِ  کلہٕ  نوٚمرٲوِتھ،  تہٕ  دُعا  ٲسِو  کران  زِ،  پروردگار،  یِمن  پیٚٹھ  کر  رحم،  یِتھہٕ  پٲٹھۍ  یِمو  بٕہ  رحمت  تہٕ  شفقت  سان  شُرۍ  پانہٕ  روٚچھمُت  اوسُس۔"
  },
  {
    "verse_id": 25,
    "translation": "تُہُند  رب  چُھ  ٹھیک  پٲٹھۍ  زانان  زِ  تُہندیٚن  دِلن  منٛز  کیا  چُھ،  اگر  توٚہۍ  صالح  بٔنِتھ  روٗزِو،  تیٚلہِ  چُھ  سُہ  تِتھیٚن  سارِنٕے  لُکن  درگُزر  کرن  وول،  یِم  پننیٚن  قصورن  پیٚٹھ  نہیب  رٔٹِتھ  بندگی  ہٕندِس  رٔوِیس  کُن  پوٚت  پھیرن۔"
  },
  {
    "verse_id": 26,
    "translation": "رشتہٕ  دارس  دِیِو  تٔمۍ  سُند  حق،  تہٕ  مسکین  تہٕ  مسٲفرس  تٔمۍ  سُند  حق،  فضول  خرچی  مَہ  کٔرِو۔"
  },
  {
    "verse_id": 27,
    "translation": "فضول  خرچی  کرن  وٲلۍ  لُکھ  چِھ  شیطان  سٕندۍ  بٲے،  تہٕ  شیطان  چُھنہٕ  پننِس  رب  سُند  شکر  گزار۔"
  },
  {
    "verse_id": 28,
    "translation": "اگر  تِمو  نِشہِ  ﴿یعنی  حاجت  مند  رشتہٕ  دارو،  مِسکینو  تہٕ  مسافرو  نِشہِ﴾  تۅہیِہ  پَتھ  آسہِ  ہِیوٚن  اتھ  بِناہس  پیٚٹھ  زِ  وُنہِ  چِھو  توٚہۍ  اللہ  تعالیٰ  سٕندِس  تتھ  رحمتس  تلاش  کران  ییٚمکۍ  توٚہۍ  امیدوار  چِھو،  تیٚلہِ  دِیِو  تِمن  نرم  جواب۔"
  },
  {
    "verse_id": 29,
    "translation": "نَہ  مَہ  تھٲوِو  پَنُن  اَتھہٕ  گردٕنۍ  سٍتۍ  گٔنڈِتھ  تہٕ  نَہ  مَہ  ترٲوِیوٗن  یِہ  بالکُلٕے  یَلہٕ  زِ  ملامت  زدٕہ  تہٕ  عٲجز  بٔنِتھ  روٗزِو۔  ﴿اتھہٕ  گٔنڈٕنۍ  چُھ  استعارہ  بخُلہٕ  خٲطرٕ،  تہٕ  یِہ  یلہٕ  تراوُن  چُھ  مُراد  فضول  خرچی﴾"
  },
  {
    "verse_id": 30,
    "translation": "تُہُند  رب  یَس  خٲطرٕ  رزق  چُھ  یژھان  کُشادہ  کرُن  تس  چُھ  کران،  تہٕ  یس  خٲطرٕ  یژھان  چُھ  تس  چُھ  تنگ  کران۔  سُہ  چُھ  پننیٚن  بندن  ہٕندِ  حالہٕ  نِشہِ  باخبر  تہٕ  تِمن  چُھ  وُچھان۔"
  },
  {
    "verse_id": 31,
    "translation": "پنٕنۍ  اولاد  مَہ  کٔرِیوٗکھ  غریبی  ہٕندِ  اندیشہِ  کِنۍ  قتل،  أسۍ  دِمَو  تِمن  تہِ  رزق  تہٕ  تۅہیِہ  تہِ،  درحقیقت  چُھ  تِہُند  قتل  اکھ  بوٚڈ  خطا۔"
  },
  {
    "verse_id": 32,
    "translation": "بدکٲری  مَہ  گٔژِھو  نکھہٕ،  سۅ  چھےٚ  سیٚٹھاہ  بُرٕ  کٲم  تہٕ  سیٚٹھہٕے  خراب  وَتھ۔"
  },
  {
    "verse_id": 33,
    "translation": "قتلِ  نفسُک  اَتُر  مَہ  کٔرِو،  یِہ  چُھ  خُداین  حرام  کوٚرمُت،  مگر  حق  سان،  تہٕ  یُس  شخص  مظلوم  پٲٹھۍ  قتل  آسہِ  کرنہٕ  آمُت،  تٔمۍ  سٕندِس  ؤلی  یَس  ﴿وٲرِثس﴾  چُھ  اتھ  اسہِ  قِصاص  کہ  مطالبُک  حق  عطا  کوٚرمُت۔  ﴿اصل  الفاظ  چِھ،  تٔمۍ  سٕندِس  ؤلی  یس  چُھ  اَسہِ  سلطان  عطا  کوٚرمُت۔  سُلطان  نِشہِ  چُھ  مُراد  یتھ  جایِہ   حُجّت   ییٚمہِ  کِس  بُنیادس  پیٚٹھ  سُہ  قِصاصُک  مُطالبہٕ  ہیکہِ  کٔرِتھ۔﴾  لہٰذا،  پَزِ  زِ  سُہ  گژِھہ  نہٕ  قتلس  منٛز  حدٕ  نیرُن  ﴿قتلس  منٛز  حدٕ  نیرنس  ہیٚکن  واریاہ  صوٗرتہٕ  ٲسِتھ  تہٕ  تِمہٕ  سارے  چھےٚ  ممنوع۔  مثلاً  انتقام  کِس  جوشس  منٛز  مجرِمَس  علاوہ  باقی  قتل  کرٕنۍ  یا  مُجرم  عذاب  کٔرۍ  کٔرۍ  مارُن،  یا  مارنہٕ  پتہٕ  تٔمۍ  سٕنزِ  لاشہِ  پیٚٹھ  شرارت  کڑُن،  یا  خون  بہا  رَٹنہٕ  پتہٕ  سُہ  قتل  کرُن  بیترِ﴾  تس  یِیہِ  مدد  کرنہٕ۔  ﴿چونکہ  اتھ  وقتس  تام  ٲس  نہٕ  اسلٲمی  حکومت  قٲیم  سپٕزمٕژ،  امہِ  موجوٗب  آیِہ  نہٕ  یِہ  کتھ  ویژھناونہٕ  زِ  تس  کُس  کرِ  مدد۔  ہجرت  پتہٕ  ییٚلہِ  اسلٲمی  حکومت  قٲیم  سپٕز،  پتہٕ  آو  یِہ  طے  کرنہٕ  زِ  تس  مدد  کرُن  چَھنہٕ  تٔمۍ  سٕندِ  قبیلٕچ  یا  تٔمۍ  سٕندیٚن  خلیفن  ہٕنز  کٲم  بلکہ  چھےٚ  اسلٲمی  حکومتچٕ،  تہٕ  بیٚیہِ  چھےٚ  تمہِ  کہ  عدالت  کہ  نِظامٕچ  کٲم۔﴾"
  },
  {
    "verse_id": 34,
    "translation": "یتیم  سٕندِس  مالس  نزدیک  مَہ  گژِھو،  مگر  جان  طریقہٕ  سان،  یوٚت  تام  زن  سُہ  پننہِ  جوٲنی  تام  واتہِ۔  وعدٕچ  پابندی  کٔرِو،  بے  شک  آسیو  تۅہیِہ  وعدس  متعلق  جواب  دِیُن۔"
  },
  {
    "verse_id": 35,
    "translation": "ییٚلہِ  پیمانہٕ  سٍتۍ  دِیِو  تیٚلہِ  دِیِو  پوٗرٕ  بٔرِتھ،  تہٕ  ییٚلہِ  توٗلِو  تیٚلہِ  توٗلِو  ٹھیک  ترٛکرِ  سٍتۍ،  یِہ  چُھ  جان  طریقہٕ  تہٕ  انجام  کہ  لحاظہٕ  تہِ  چُھ  یی  بہتر۔"
  },
  {
    "verse_id": 36,
    "translation": "کُنہِ  تِتھِس  چیزس  مَہ  لٔگِو  پتہٕ  ییٚمیُک  نہٕ  تۅہیِہ  علم  آسہِ  ﴿امہِ  ارشادُک  منشہِ  چُھ  یِہ  زِ  لُکھ  کٔرِن  پننہِ  انفرٲدی  تہٕ  اجتمٲعی  زندگی  منٛز  وہم  و  گُمان  بجاے  عِلمٕچ  پیروی﴾  یقیناً  چھےٚ  أچھ،  کَن  تہٕ  دِل  سارِنٕے  ہٕنز  پٕرژھگٲر  سپدَن  واجِنۍ۔"
  },
  {
    "verse_id": 37,
    "translation": "زمینس  پیٚٹھ  مَہ  پٔکِو  تکبّر  سان،  توٚہۍ  نَہ  ہیٚکِیون  زمین  ژٔٹِتھ،  نَہ  ہیٚکِو  پہاڑن  ہٕندِس  تھزرس  تام  وٲتِتھ۔"
  },
  {
    "verse_id": 38,
    "translation": "یِمو  کتھو  منٛزٕ  چُھ  پرٛتھ  اَکِیُک  بُرٕ  پہلو  تُہٕندِس  ربّس  نزدیک  ناپسندیدٕہ۔  ﴿یعنی  یِمو  احکامو  منٛزٕ  ییٚمہِ  حُکمٕچ  تہِ  نافرمانی  کرنہٕ  یِیہِ  سُہ  چُھ  ناپسندیدٕہ﴾"
  },
  {
    "verse_id": 39,
    "translation": "یِمہٕ  چھےٚ  حکمت  چِہ  تِمہٕ  کتھہٕ،  یِمہٕ  تُہٕندۍ  ربن  تۅہیِہ  پیٚٹھ  وحی  چھےٚ  کرِمژٕ۔  بیٚیہِ  وُچھ!  خُدایس  سٍتۍ  مَہ  بناوُن  بیٚیہِ  کانٛہہ  معبود،  نَتہٕ  یِکھ  ژٕ  جہنمس  تراونہٕ  ملامت  زدٕہ  تہٕ  پرٛتھ  رٕژرٕ  نِشہِ  محروم  سپدِتھ۔  ﴿اَمہِ  فرمانُک  مخٲطب  چُھ  پرٛتھ  کانٛہہ  انسان۔  مطلب  چُھ  یِہ  زِ  اے  انسان  ژٕ  مَہ  کر  یِہ  کٲم﴾"
  },
  {
    "verse_id": 40,
    "translation": "کِژھ  عجیب  کتھ  چھےٚ  تُہٕندۍ  ربن  کٔرِنَو  تۅہیِہ  نیچِو  عطا،  تہٕ  پانہٕ  بنٲوِن  ملٲیِک  پننہِ  خٲطرٕ  کورِ؟  سیٚٹھاہ  اَپٕز  کتھ  چھےٚ  یۅسہٕ  توٚہۍ  لُکھ  زبٲنۍ  چِھو  کڑان۔"
  },
  {
    "verse_id": 41,
    "translation": "اَسہِ  سمجھٲوۍ  لُکھ  یتھ  قرآنس  منٛز  رنگہٕ  رنگہٕ  زِ  ہوشس  منٛز  یِیِن  تہٕ  نصیحت  رٔٹِن،  مگر  تِم  چِھ  حقہٕ  نِشہِ  وارے  دوٗر  ژلان۔"
  },
  {
    "verse_id": 42,
    "translation": "اے  نبیؐ،  یِمن  ؤنِو  زِ  اگر  خُدایس  سٍتۍ  باقی  خداے  تہِ  آسٕہَن،  یِتھہٕ  پٲٹھۍ  زن  یِم  لُکھ  ونان  چِھ،  تیٚلہِ  کرہن  عرشہٕ  کِس  مٲلک  سٕندِس  مقامَس  تام  واتنٕچ  کوٗشش  ضروٗر۔"
  },
  {
    "verse_id": 43,
    "translation": "پاک  چُھ  سُہ،  تہٕ  سیٚٹھاہ  بالا  تہٕ  برتر  چُھ،  تِمو  کتھو  نِشہِ  یِمہٕ  یِم  لُکھ  ونان  چِھ۔"
  },
  {
    "verse_id": 44,
    "translation": "تٔمۍ  سٕنز  پٲکی  چِھ  سَتوَے  آسمان  بیٚیہِ  زمین  تہٕ  تِم  سٲری  چیز  بیان  کران،  یِم  آسمانس  تہٕ  زمینس  منٛز  چِھ۔  ﴿یعنی  سٲرٕے  کائنات  تہٕ  امِیُک  پرٛتھ  چیز  چُھ  پننہِ  پوٗرٕ  وجودٕ  سان  اتھ  حقیقتس  پیٚٹھ  گوٲہی  دِوان  زِ  ییٚمۍ  یِہ  پٲدٕ  چھےٚ  کٔرمٕژ،  تہٕ  یُس  اَمِچ  پروردِگٲری  تہٕ  رٲچھ  راوٹھ  چُھ  کران،  تٔمۍ  سٕنٛز  ذات  چھےٚ  پرٛتھ  عیبہٕ  تہٕ  نقصہٕ  تہٕ  پرٛتھ  کمزوری  نِشہِ  مُنزّہ،  تہٕ  سُہ  چُھ  اَمہِ  نِشہِ  بالکل  پاک  زِ  خدٲیی  منٛز  کیا  آسہِ  کانٛہہ  تس  شریک  تہٕ  حصہ  دار﴾  کانٛہہ  چیز  چُھنہٕ  سُہ  یُس  تٔمۍ  سٕنٛدِ  حمدٕ  سان  تٔمۍ  سٕنز  تسبیح  آسہِ  نہٕ  کران،  مگر  توٚہۍ  چِھو  نہٕ  تِہِنٛز  تسبیح  سمجھان،  حقیقت  چھےٚ  یِہ  زِ  سُہ  چُھ  سیٚٹھہٕے  بُردبار  تہٕ  درگزر  کرن  وول۔"
  },
  {
    "verse_id": 45,
    "translation": "ییٚلہِ  توٚہۍ  قرآن  پران  چِھو،  أسۍ  چِھ  تۅہیِہ  تہٕ  ٲخرتس  پیٚٹھ  ایمان  نَہ  انن  والیٚن  درمیان  اکھ  پردٕہ  حٲیِل  کران۔"
  },
  {
    "verse_id": 46,
    "translation": "تہٕ  تِہٕندیٚن  دِلن  پیٚٹھ  چِھ  غِلاف  کھالان  زِ  تِم  چِھنہٕ  کِہِنۍ  سمجھان،  تہٕ  تِہِندیٚن  کنن  چِھ  گۅبیٚر  پٲدٕ  کران۔  ﴿یعنی  ٲخرتس  پیٚٹھ  ایمان  نَہ  اَننُک  چُھ  یِہ  قدرتی  نتیجہِ  زِ  انسان  سٕندِس  دِلس  لگن  قُلُف  تہٕ  تٔمۍ  سٕندۍ  کن  گژھن  ییٚمہِ  دعوت  خٲطرٕ  بند  یۅسہٕ  دعوت  قرآن  چُھ  پیش  کران۔  قرآنٕچ  دعوتٕے  چھےٚ  اَتھ  بنیادس  پیٚٹھ  زِ  دُنیٲوی  زندگی  ہٕندِ  ظٲہری  پہلو  نِشہِ  ما  کھیٚیِو  دۅکھہٕ۔  حقٕکۍ  تہٕ  بٲطلٕکۍ  فٲصلہٕ  سپدن  نہٕ،  یَتھ  دُنیا  ہس  منٛز  بلکہ  سپدن  ٲخرتس  منٛز۔  نیکی  چھےٚ  سۅ  ییٚمیُک  نتیجہ  ٲخرتس  منٛز  نیرِ،  خواہ  وٲتِتَن  اَمہِ  کہ  وجہ  سٍتۍ  دنیاہس  منٛز  انسانس  کٲتیاہ  تہِ  تکلیف  تہٕ  بدی  چھےٚ  سۅ  ییٚمِیُک  نتیجہ  ٲخرتس  منٛز  لٲزماً  بُرٕ  نیرِ،  خواہ  دُنیا  ہس  منٛز  ٲسِتن  سۅ  کٲژاہ  تہِ  مزہ  دار  تہٕ  فٲیدٕہ  مند۔  وۅنۍ  یُس  شخص  ٲخرتٕے  چُھنہٕ  مانان،  سُہ  کِتھہٕ  پٲٹھۍ  ہیٚکہِ  قرآن  کِس  یَتھ  دعوتس  کُن  توجہ  دِتھ۔﴾  تہٕ  ییٚلہِ  تۅہۍ  قرآنس  منٛز  پننِس  أکۍسٕے  رب  سٕنز  ذکر  چِھو  کران،  تیٚلہِ  چِھ  تِم  نفرت  سان  بُتھ  پھِران۔  ﴿یعنی  تِمن  چھےٚ  یِہ  کتھ  سخت  ناگوار  گژھان  زِ  توٚہۍ  چِھو  صرف  أکۍسٕے  خُدایس  مٲلک  تہٕ  مختار  ونان،  تہٕ  تٔمۍ  سٕندنٕے  تعریفن  ہٕنٛدۍ  گۅن  چِھو  گیٚوان۔  تِم  چِھ  ونان  یِہ  چُھ  عجیب  شخص  یُس  دپان  چُھ  علمِ  غیب  چُھ  خُدایس،  قدرت  چھےٚ  تٔمۍ  سٕنزٕے،  تصرفات  تہٕ  اختیارات  چِھ  تٔسۍ  یوت۔  ٲخر  یِم  سٲنۍ  اَستان  وٲلۍ  تہِ  چھا  کانٛہہ  چیزاہ  کِنہٕ  نَہ،  یِمن  نِشہِ  اسہِ  اولاد  چِھ  میلان،  بیمارن  چُھ  شفا  حٲصل  گژھان،  کاروبار  چِھ  چمکان،  تہٕ  مُراد  چِھ  پوٗرٕ  سپدان﴾"
  },
  {
    "verse_id": 47,
    "translation": "اَسہِ  چُھ  معلوم  ییٚلہِ  تِم  کَن  دٲرِتھ  تُہٕنٛز  کتھ  بوزان  چِھ،  تیٚلہِ  کیا  چِھ  دراصل  تِم  بوزان،  پتہٕ  ییٚلہِ  بِہِتھ  چِھ  سِرٕ  کَتھہٕ  کران  تیٚلہِ  کیا  چِھ  ونان،  یِم  ظٲلم  چِھ  پانہٕ  وٲنۍ  ونان  زِ  یِہ  چُھ  اکھ  جٲدۍ لد  نفر  یَس  پتھ  توٚہۍ  لُکھ  گژھان  چِھو  ﴿کفارِ  مکن  ہُنٛد  حال  اوس  یِہ  زِ  ژوٗرِ  ژوٗرِ  ٲسۍ  قرآن  بوزان  پتہٕ  ٲسۍ  پانہٕ  وٲنۍ  مشورٕ  کران  زِ  اَمیُک  توڑ  کیا  گژِھہ  آسُن۔  بسا  اوقات  اوس  تِمن  پننیوٕے  نفرو  منٛزٕ  کٲنٛسہِ  پیٚٹھ  شک  گژھان  زِ  شاید  چُھ  یِہ  نفر  قرآن  بوٗزِتھ  متٲثر  گوٚمُت۔  اَمہِ  موجوب  ٲسۍ  تِم  سٲری  سٔمِتھ  تس  سمجھاوان  زِ،  ہے  یِہ  کٔمۍ  سٕندِس  دۅکھس  منٛز  آکھ  ژٕ،  یِہ  شخص  چُھ  جٲدۍ لد،  یعنی  کٔمۍ  تام  دشمنن  چُھ  أمِس  جود  کوٚرمُت،  اَمی  موجوب  چُھ  اورٕ  یور چِہ  کتھہٕ  کران۔﴾"
  },
  {
    "verse_id": 48,
    "translation": "وُچِھو  زِ  کِژٕھہ  کتھہٕ  چھےٚ  یِمہٕ،  یِمہٕ  لُکھ  تۅہیِہ  پیٚٹھ  چسپان  چِھ  کران،  یِم  چِھ  ڈٔلِمٕتۍ،  یِمن  چَھنہٕ  وَتھ  میلان۔"
  },
  {
    "verse_id": 49,
    "translation": "تِم  چِھ  ونان،  ییٚلہِ  أسۍ  أڈِجہِ  تہٕ  خاک  سپدِتھ  روزَو،  کیا  تیٚلہِ  یِموا  أسۍ  نوِ  سرٕ  پٲدٕ  کٔرِتھ  تُلنہٕ؟"
  },
  {
    "verse_id": 50,
    "translation": "تِمن  ؤنِو،  توٚہۍ  بنۍتَو  کٔنۍ  یا  شستٕر  تہِ،"
  },
  {
    "verse_id": 51,
    "translation": "یا  اَمہِ  کھۅتہٕ  تہِ  کانٛہہ  سخت  چیز  یُس  تُہٕندِس  ذہنس  منٛز  زندگی  قبول  کرنہٕ  نِشہِ  سیٚٹھاہ  دوٗر  آسہِ  ﴿توتہِ  ؤتھِو  توٚہۍ﴾  تِم  پٕرٛژھن  ضرور،  کُس  چُھ  سُہ  یُس  نوِ  سرٕ  زندگی  کُن  پِھرِتھ  اَنہِ؟  درجواب  ؤنیوٗکھ،  سُے  ییٚمۍ  توٚہۍ  گۅڈنِچہِ  پِھرِ  پٲدٕ  کٔرِو۔  تِم  پٕرٛژھن  کلہٕ  ہِلٲوۍ  ہِلٲوۍ  ﴿انغاض   لفظس  چُھ  معنی  کلس  ہیوٚر  بۅن  کرُن۔  یِتھہٕ  پٲٹھۍ  اظہارِ  تعجب  خٲطرٕ،  یا  مذاق  کرنہٕ  خٲطرٕ  انسان  کلس  ہیوٚر  بۅن  چُھ  کران﴾  اچھا،  تیٚلہِ  کر  سپدِ  یِہ؟  توٚہۍ  ؤنِو،  بنان  چُھ  زِ  سُہ  وقت  آسہِ  نکھہٕ  ووتمُت۔"
  },
  {
    "verse_id": 52,
    "translation": "ییٚمہِ  دۅہ  سُہ  تۅہیِہ  آلَو  کرِ،  تہٕ  تٔمۍ  سٕندِس  آلوس  پیٚٹھ  یِیِو  توٚہۍ  تٔمۍسُند  حمد  کران  کران  نِیرِتھ،  تہٕ  یُہُند  گُمان  آسہِ  تمہِ  وقتہٕ  یِہ  زِ  أسۍ  چِھ  بس  کَمسٕے  کالس  اتھ  حالتس  منٛز  روٗدِمٕتۍ۔  ﴿یعنی  دُنیا  ہس  منٛز  مرنہٕ  کہ  وقتہٕ  پیٚٹھہٕ  قیامت  کہ  دۅہ  وۅتھنہٕ کِس  وقتس  تام  یۅسہٕ  مُدّت  آسہِ،  سۅ  باسیو  نہٕ  تۅہیِہ  کینژھو  گٲنٹو  کھۅتہٕ  زیادہ۔  توٚہۍ  سمجھِو  تمہِ  وقتہٕ  یِہ  زِ  أسۍ  ٲسۍ  رژِھہ  کھنجہِ  شۅنگِتھ  زِ  اچانک  تُلۍ  محشرٕکۍ  شورن  أسۍ  نِندرِ﴾"
  },
  {
    "verse_id": 53,
    "translation": "تہٕ  اے  نبیؐ،  میانیٚن  بندن  ﴿یعنی  مومن  بندن﴾  ؤنِو  زِ  زیٚوِ  ٲسِن  سۅ  کتھ  کڑان  یۅسہٕ  بہتر  آسہِ  ﴿یعنی  مخٲلف  کٔرِتن  خواہ  کِژٕھہ  تہِ  ناگوار  کتھہٕ  مگر  مُسلمانن  پزِ  نہٕ  بہر  حال،  نَہ  کانٛہہ  کتھ  خلافِ  حق  زیوِ  کڑٕنۍ  تہٕ  نَہ  پزیٚکھ  شرارتس  منٛز  یِتھ  بے  ہودگی  ہُند  جواب  بے  ہودگی  سٍتۍ  دِیُن۔  تِمن  پَزِ  ٹھنڈٕ  دل  سان  سۅے  کتھ  وَنٕنۍ  یۅسہٕ  گٔرِتھ  ژٔرِتھ  برحق  آسہِ،  بیٚیہِ  آسہِ  تِہِندِس  دعوت  کِس  وقارس  مطٲبق﴾  دراصل  چُھ  یِہ  شیطان  یُس  انسانن  درمیان  فساد  تراوناونٕچ  کوٗشش  چُھ  کران،  حقیقت  چھےٚ  یِہ  زِ  شیطان  چُھ  انسان  سُند  ٹاکارٕہ  دشمن۔"
  },
  {
    "verse_id": 54,
    "translation": "تُہُند  رب  چُھ  تُہُندِ  حالہٕ  نِشہِ  ٹھیک  پٲٹھۍ  وٲقف،  سُہ  اگر  ییژِھہ  تۅہیِہ  پیٚٹھ  کرِ  رحم  تہٕ  اگر  ییژِھہ  تیٚلہِ  دِیَو  عذاب  ﴿یعنی  اہلِ  ایمانن  ہٕنزِ  زیوِ  پیٚٹھ  گژھن  نہٕ  زٕہٕنۍ  تِتھۍ  دعویٰ  یِنۍ  زِ  أسۍ  چِھ  جنتی  تہٕ  فلٲنۍ  شخص  یا  دوٚر  چُھ  جہنمی۔  امہِ  چیزُک  فٲصلہٕ  چُھ  اللہ  تعالیٰ  سٕندِس  اختیارس  منٛز۔  سُے  چُھ  تمام  انسانن  ہٕندِ  ظٲہرٕ  تہٕ  بٲطنہٕ  نِشہِ،  بیٚیہِ  تِہندِ  حال  و  مستقبل  نِشہِ  وٲقف۔  تٔسۍ  چُھ  یِہ  فٲصلہٕ  کرُن  زِ  کَس  پیٚٹھ  فرماوِ  رحمت  تہٕ  کس  دِیِہ  عذاب۔  اکھ  مُسلمان  چُھ  اصولی  حیثیتہٕ  یِہ  وَننُک  مجاز  زِ  اللہ  تعالیٰ  سٕنزِ  کتابہِ  کِنۍ  کَمہِ  قٕسمٕکۍ  انسان  چِھ  رحمتٕکۍ  حقدار  تہٕ  کمہِ  قٕسمٕکۍ  لُکھ  چِھ  عذابٕکۍ  حقدار۔  مگر  کٲنٛسہِ  چُھنہٕ  یِہ  وننُک  حق  زِ  فلٲنۍ  شخصس  یِیہِ  عذاب  دِنہٕ  تہٕ  فلٲنۍ  شخصس  یِیہِ  بخشنہٕ﴾  تہٕ  اے  نبیؐ،  اسہِ  چِھو  نہٕ  توٚہۍ  لُکن  پیٚٹھ  رٲچھدر  بنٲوِتھ  سوٗزِمٕتۍ  کینہہ۔"
  },
  {
    "verse_id": 55,
    "translation": "تُہُند  ربّ  چھ  زمین  و  آسمانن  ہٕندیٚن  مخلوقن  زیادہ  زانان،  اَسہِ  دِتۍ  کینژھن  پیغمبرن  کینژھو  کھوتہٕ  کھٔسِتھ  مرتبہ،  تہٕ  اَسی  ٲس  داوٗد  ﴿علیہ  السلامس﴾  زبور  دِژٕمٕژ۔"
  },
  {
    "verse_id": 56,
    "translation": "یِمن  ؤنِو،  ناد  لٲیِتھ  وُچھوٗکھ  تِم  معبود  یِمن  خُدایس  ورٲے  ﴿پنُن  کار  ساز﴾  سمجھان  چِھو،  تِم  ہیٚکن  نہٕ  کانٛہہ  تکلیف  تۅہیِہ  نِشہِ  دوٗر  کٔرِتھ  تہٕ  نَہ  ہیٚکن  بدلٲوِتھ۔  ﴿امہِ  نِشہِ  چُھ  صاف  پَے  لگان  زِ  غیرُ  اللہ  ہن  سجدہ  کرنُے  یوت  چُھنہٕ  شرک،  بلکہ  چُھ  خُدایس  ورٲے  بیٚیہِ  کٲنٛسہِ  دُعا  منگُن،  یا  تس  مددٕ  خٲطرٕ  آلَو  دِیُن  تہِ  شرک﴾"
  },
  {
    "verse_id": 57,
    "translation": "یِمن  لُکن  یِم  ناد  چِھ  لایان،  تِم  چِھ  پانہٕ  خۅد  پننِس  ربّ  سٕندِس  دربارس  تام  رسٲیی  حٲصل  کرنُک  وسیلہٕ  تلاش  کران  زِ  کُس  گژِھہ  تس  قریب  تر،  تہٕ  تِم  چِھ  تٔمۍ  سٕندِ  رحمتٕکۍ  اُمیدوار  تہٕ  تٔمۍ  سٕندِس  عذابس  چِھ  کھۅژان  ﴿یِم  الفاظ  چِھ  صاف  ونان  زِ  مُشرکن  ہٕندیٚن  یِمن  معبودن  تہٕ  فریاد  بوزن  والیٚن  ہُند  یتھ  جایِہ  ذِکر  چُھ  یوان  کرنہٕ  تِمو  نِشہِ  چُھنہٕ  مُراد  کنہِ  پۅتٕلۍ  کینہہ،  بلکہ  چِھ  یا  تہٕ  فرشتہٕ  نَتہٕ  چِھ  گزریمتہِ  زمانٕکۍ  برگُزیدہ  انسان۔﴾  حقیقت  چھےٚ  یِہ  زِ  تُہِندِس  ربّ  سُند  عذاب  چُھ  کھۅژنَسٕے  لایق۔"
  },
  {
    "verse_id": 58,
    "translation": "تہٕ  کانٛہہ  بستی  چَھنہٕ  تِژھ،  یۅسہٕ أسۍ  قیامت  برونٛہہ  ہلاک  کرون  نہٕ،  یا  سخت  عذاب  دِموس  نہٕ،  یِہ  چُھ  اللہ  تعالیٰ  سٕندِس  نٔوِشتس  ﴿کتابہِ﴾  منٛز  لیٚکھِتھ۔"
  },
  {
    "verse_id": 59,
    "translation": "تہٕ  أسۍ  رُکٲوۍ  نہٕ  نِشٲنیِہ  سوزنہٕ  نِشہِ  کٲنٛسہِ،  مگر  امہِ  کتھہِ  زِ  یِمن  برونٹھمِیو  لُکو  چُھ  تِمن  انکار  کوٚرمُت۔  ﴿یِہ  چُھ  کُفارن  ہٕندِ  تمہِ  مطالبُک  جواب  زِ  محمدؐ  گژھن  تِمن  کانٛہہ  معجزہ  ہاوٕنۍ۔  مُدعا  چُھ  یِہ  زِ  تِیُتھ  معجزہ  وُچھنہٕ  پتہٕ  ییٚلہِ  لُکھ  چِھ  امِیُک  تکذیب  کران،  تیٚلہِ  چُھ  پتہٕ  لامحالہ  تِمن  پیٚٹھ  نزولِ  عذاب  وٲجِب  سپدان،  تہٕ  پتہٕ  چُھنہٕ  یُتھ  قوم  تباہ  کرنہٕ  ورٲے  یِوان  تراونہٕ۔  وۅنۍ  چھےٚ  سراسر  یِہ  اللہ  تعالیٰ  سٕنز  رحمت  زِ  سُہ  چُھنہٕ  یُتھ  کانٛہہ  معجزہ  سوزان،  مگر  توٚہۍ  چِھو  تِتھۍ  بے  وقوف  لُکھ  زِ  معجزُک  مطالبہٕ  کٔرِتھ  چِھو  ثمودٕکۍ  پٲٹھۍ  انجامس  یژھان  واتُن۔﴾  ﴿چنانچہ  وُچِھو﴾  ثمودس  دٕژ  اَسہِ  علانیہ  اونٹِنۍ  أنِتھ  تہٕ  تِمو  کوٚر  تَس  پیٚٹھ  ظُلم۔  أسۍ  چِھ  اَمی  خٲطرٕ  نِشٲنیِہ  سوزان  زِ  تِمن  وُچِھتھ  کھۅژن  لُکھ۔"
  },
  {
    "verse_id": 60,
    "translation": "یاد  کٔرِو  اے  نبیؐ،  اَسہِ  اوسُو  تۅہیِہ  ووٚنمُت  زِ  تُہٕندۍ  ربّن  چِھ  یِم  لُکھ  گھیرس  منٛز  رٔٹِمٕتۍ۔  تہٕ  یِکینژھاہ  حال  حالٕے  اَسہِ  تۅہیِہ  ہوومُت  چُھو۔  ﴿اشارہ  چُھ  معراجس  کُن۔  یتھ  جایِہ  چُھنہٕ  لفظ   رُویا   خواب   کِس  معنیس  منز  کینہہ،  بلکہ  چُھ  چشمو  سٍتۍ  وُچھنہٕ  کِس  معنیس  منٛز۔﴾  سُہ  تہٕ  بیٚیہِ  سُہ  کُل  یتھ  پیٚٹھ  قرآنس  منٛز  لعنت  چھےٚ  کرنہٕ  آمٕژ،  تھوو  اَسہِ  یِمن  لُکن  خٲطرٕ  بس  اکھ  فتنہٕ  بنٲوتھ،  ﴿کُلہِ  نِشہِ  چُھ  مُراد  زَقُوم،  یتھ  متعلق  قرآنس  اندر  خبر  چھےٚ  دِنہٕ  آمٕژ  زِ  سُہ  گژِھہ  جہنم  کِس  ژٔکِس  تل  پٲدٕ،  تہٕ  یِم  جہنمی  آسن  تِمن  پیٚیِہ  سُہ  کھیٚون۔  اتھ  پیٚٹھ  لعنت  کرنہٕ  نِشہِ  چُھ  مُراد  اَمِیُک  اللہ  تعالیٰ  سٕندِ  رحمت  نِشہِ  دوٗر  سپدُن۔  یِمن  لُکن  خٲطرٕ  تھوو  فتنہٕ  بنٲوِتھ،  مطلب  چُھ  یِہ  زِ  یِہندِ  رٕژرٕ  خٲطرٕ  کرنٲوِو  اَسہِ  توٚہۍ  معراجِکۍ  مُشاہدات،  تاکہ  تۅہیِہ  ہِوِس  صادق  تہٕ  امین  انسان  سٕندِ  ذریعہِ  گژِھہ  یِمن  لُکن  حقیقتِ  نفس  الامری،  ﴿تِم  پٔزۍ  حالات  یِم  دوست  دشمن  مانان  چِھ﴾  حٲصل  تہٕ  نہیب  رٔٹِتھ  یِن  یِم  سیٚزِ  وَتہِ  پیٚٹھ۔  مگر  یِمو  لُکو  کٔرۍ  اَتھ  پیٚٹھ  تۅہیہ،  پوٚت  پِھیرِتھ  ہزٕل۔  اسہِ  کٔرۍ  یِم  تُہٕندِ  ذریعہِ  خبردار  زِ  ییٚتہِ  چِہ  حرام  خوٗرِیِہ  کھیاوناونَو  تۅہیِہ  زَقُومٕکۍ  میٚنڈۍ،  مگر  تِمو  ترٛوو  اَتھ  پیٚٹھ  اکھ  اَسُن  کھنگالہٕ  تہٕ  لٔگۍ  وَننہٕ،  ہے  یِہ  شخص  وُچھتون،  اکہِ  اندٕ  چُھ  ونان  زِ  دوزخس  منٛز  آسہِ  نارٕ  بلاے  دزان،  تہٕ  بیٚکہِ  اندٕ  چُھ  ونان  تَتہِ  وۅپدن  کُلۍ﴾  أسۍ  چِھ  یِمن  نہیبس  پیٚٹھ  نہیب  کران  پکان،  مگر  پرٛتھ  نہیب  چُھ  یِہنزِ  سرکشی  منٛز  اضافہٕ  کران۔"
  },
  {
    "verse_id": 61,
    "translation": "تہٕ  یاد  کٔرِو  ییٚلہِ  اَسہِ  ملٲیکن  ووٚن  زِ،  آدمَس  کٔرِو  سجدٕہ،  سارِوٕیو  کوٚر  سجدٕہ  مگر  ابلیسن  کوٚر  نہٕ،  تٔمۍ  ووٚن،  کیا  بٕہ  کراہ  أمِس  سجدٕہ  یُس  ژےٚ  میٚژِ  چِھی  بنوومُت؟"
  },
  {
    "verse_id": 62,
    "translation": "پتہٕ  ووٚن  تٔمۍ،  تَلسَہ  وُچُھ،  کیا  یِہ  اوسا  اتھ  قٲبل  زِ  ژےٚ  دِژٕتھ  أمِس  مےٚ  پیٚٹھ  فضیلت؟  اگر  ژٕ  قیامت  کِس  دۅہس  تام  مہلت  دِکھ،  تیٚلہِ  کرٕ  بٕہ  أمۍ  سٕندِس  پوٗرٕ  نسلس  موٗلہٕ  پرٛاٹَے،  بس  کمٕے  لُکھ  ہیٚکن  مےٚ  نِش  بچِتھ۔"
  },
  {
    "verse_id": 63,
    "translation": "اللہ  تعالیٰ  چُھس  فرماوان،  اچھا  گژھ  ژٕ،  یِمو  منٛزٕ  یِم  تہِ  چٲنۍ  پیروی  کرن،  ژےٚ  سان  چُھ  تِمن  سارِنٕے  جہنمٕے  بھر  پوٗر  جزا۔"
  },
  {
    "verse_id": 64,
    "translation": "ژٕ  یُس  یُس  پننہِ  دعوت  سٍتۍ  پھِسلٲوِتھ  ہیکہَن،  پھِسلاوُن،  یِمن  پیٚٹھ  کھالُکھ  پنٕنۍ  سوار  تہٕ  پیادٕہ،  مالن  تہٕ  اولادن  منٛز  کر  یِمن  سٍتۍ  شراکت،  تہٕ  یِم  پھَساوُکھ  وعدن  ہٕندِس  زالس  منٛز،  تہٕ  شیطان  سٕندۍ  وعدٕہ  چِھنہٕ  اکہِ  دوکھہٕ  ورٲے  کِہِنۍ۔"
  },
  {
    "verse_id": 65,
    "translation": "یقیناً  گٔژھی  نہٕ  ژےٚ  میانیٚن  بندن  پیٚٹھ  کانٛہہ  اقتدار  حٲصل،  تہٕ  توکّل  خٲطرٕ  چُھ  چون  ربّ  کٲفی۔"
  },
  {
    "verse_id": 66,
    "translation": "تُہُند  ﴿حقیقی﴾  ربّ  چُھ  سُہ  یُس  سمندرس  منٛز  تُہٕنز  ناو  چُھ  چلاوان،  تاکہ  توٚہۍ  کٔرِو  تٔمۍ  سُند  فضل  تلاش۔  حقیقت  چھےٚ  یِہ  زِ  سُہ  چُھ  تُہندِس  حالس  پیٚٹھ  سیٚٹھاہ  مہربان۔"
  },
  {
    "verse_id": 67,
    "translation": "ییٚلہِ  سمندرس  منٛز  تۅہیِہ  پیٚٹھ  کانٛہہ  مصیبت  چُھ  یِوان،  تس  أکِس  ورٲے  یِمن  یِمن  باقیَن  توٚہۍ  ناد  لایان  چِھو،  تِم  سٲری  چِھو  راوان،  مگر  ییٚلہِ  سُہ  تۅہیِہ  بچٲوِتھ  خشکی  پیٚٹھ  چُھو  واتناوان،  پتہٕ  چِھو  توٚہۍ  تس  نِشہِ  بُتھ  پھران۔  انسان  چُھ  پٔزِپٲٹھۍ  ناشُکر۔"
  },
  {
    "verse_id": 68,
    "translation": "اچھا،  کیا  توٚہۍ  چِھوٕہ  اَمہِ  کتھہِ  نِشہِ  بالکل  بے  خوف  زِ  خُداے  ہیٚکیو  تۅہیِہ  خشکی  پیٚٹھٕے  زمینس  وٲلِتھ،  یا  ہیٚکہِ  تۅہیِہ  پیٚٹھ  پتھراو  کرن  وول  واوٕ  طوفان  سوٗزِتھ،  تہٕ  تۅہیِہ  میلیو  نہٕ  امہِ  نِشہِ  بچاون  وول  کانٛہہ  مددگار؟"
  },
  {
    "verse_id": 69,
    "translation": "تہٕ  کیا  تۅہیِہ  چُھوو  نا  اَمِیُک  اندیشہِ  زِ  خُداے  نِیَو  بیٚیہِ  کُنہِ  ساعتہٕ  تۅہیِہ  سمندرس  منٛز،  پتہٕ  سوزِ  تۅہیِہ  پیٚٹھ  سخت  طوفٲنی  ہوا،  تہٕ  تُہنزِ  ناشُکری  ہٕندِ  بدلہٕ  کریو  تۅہیِہ  غرق،  تہٕ  تۅہیِہ  میلیو  نہٕ  تِیُتھ  کانٛہہ  یُس  تس  تُہٕندِ  امہِ  انجامٕچ  پرٛژھہٕ  گٲرِ  کٔرِتھ  ہیٚکہِ؟"
  },
  {
    "verse_id": 70,
    "translation": "یِہ  چَھو  سٲنۍ  عنایت  زِ  اَسہِ  دِژ  بنی  آدمس  بُزرگی،  تہٕ  تِمن  کرِ  خشکی  تہٕ  آبس  منٛز  سوارِ  عطا،  تہٕ  تِمن  دِیُت  پاکیزٕہ  چیزو  منٛزٕ  رزق،  تہٕ  پننیٚن  واریاہن  مخلوقن  پیٚٹھ  کٔرٕکھ  فضیلت  عطا۔"
  },
  {
    "verse_id": 71,
    "translation": "پتہٕ  کٔرِیو  خیال  تمہِ  دۅہُک،  ییٚلہِ  أسۍ  پرٛتھ  کانٛہہ  انسٲنی  دوٚر  بُلاوون  پننِس  پیشوا ہس  سان،  تمہِ  وقتہٕ  یِمن  لُکن  تِہُند  نامۂ  اعمال  دٔچِھنِس  اتھس  منٛز  دِنہٕ  آو،  تِم  پرن  پنُن  کار  نامہٕ  تہٕ  تِمن  پیٚٹھ  سپدِ  نہٕ  ذرّس  برابر  ظُلم۔"
  },
  {
    "verse_id": 72,
    "translation": "تہٕ  یُس  یَتھ  دُنیا  ہس  منٛز  اوٚن  بٔنِتھ  روٗد،  سُہ  روزِ  ٲخرتس  منٛز  تہِ  اوٚنُے،  بلکہ  وَتھ  لبنس  منٛز  أنۍ  سٕندۍ  کھۅتہٕ  تہِ  زیادہ  ناکام۔"
  },
  {
    "verse_id": 73,
    "translation": "اے  نبیؐ،  یِمو  لُکو  تھٲو  نہٕ  اتھ  کوٗششہِ  منٛز  کانٛہہ  کسر  پتھ  کُن  زِ  تۅہیِہ  پھِرہانَو  فِتنس  منٛز  ترٲوِتھ  تَمہِ  وَحی  نِشہِ  پوٚت،  یۅسہٕ  اسہِ  تۅہیِہ  کُن  چھےٚ  سوٗزمٕژ،  تاکہ  توٚہۍ  بنٲوِہِو  سٲنِس  ناوس  پیٚٹھ  پننہِ  طرفہٕ  کانٛہہ  کتھ  اگر  توٚہۍ  یِہ  کٔرِہِو،  تیٚلہِ  بناوہَن  تِم  ضروٗر  تۅہیِہ  پنُن  دوست۔"
  },
  {
    "verse_id": 74,
    "translation": "تہٕ  یِہ  کتھ  ٲس  نہٕ  دوٗر  زِ  اگر  أسۍ  توٚہۍ  مضبوط  تھاوہَو  نہٕ،  تیٚلہِ  نرمِہو  توٚہۍ  کینہہ  نتہٕ  کینہہ  تِمن  کُن۔"
  },
  {
    "verse_id": 75,
    "translation": "البتہ  اگر  توٚہۍ  یِہ  کٔرِہِو،  تیلہِ  ہاوہَو  أسۍ  تۅہیِہ  دُنیا  ہس  منٛز  تہِ  دۅگنہٕ  عذابُک  مزٕہ  تہٕ  ٲخرتس  منز  تہِ  دۅگنہٕ  عذابُک،  پتہٕ  لٔبہِو  نہٕ  توٚہۍ  سٲنِس  مقابلس  کانٛہہ  مددگار۔"
  },
  {
    "verse_id": 76,
    "translation": "تہٕ  یِم  لُکھ  چِھ  اتھ  کتھہِ  پیٚٹھ  تہِ  ہوٚل  گٔنڈِتھ  روٗدِمٕتۍ  زِ  تُہٕندۍ  قدم  کڑہن  ییٚمہِ  سر  زمین  منٛزٕ  تہٕ  تۅہیِہ  کڑہنو  ییٚتہِ  نیٚبر۔  البتہٕ  اگر  یِم  لُکھ  یِہ  کرن،  تیٚلہِ  ہیٚکن  نہٕ  پتہٕ  یِم  پانہٕ  زیادہ  کالس  ییٚتہِ  ٹھٔہرِتھ۔"
  },
  {
    "verse_id": 77,
    "translation": "یِہ  چُھ  سون  مُستقل  طریقِ  کار  یُس  اَسہِ  تِمن  سارِنٕے  رسولن  ہٕندِس  معاملس  منٛز  ورتومُت  چُھ،  یِم  تۅہیِہ  برونٛہہ  اسہِ  سوٗزِمٕتۍ  ٲسۍ،  تہٕ  سٲنِس  طریقِ  کارس  منٛز  وُچِھو  نہٕ  توٚہۍ  کانٛہہ  تبدیلی۔"
  },
  {
    "verse_id": 78,
    "translation": "نماز  کٔرِو  قٲیِم  آفتاب  کہ  زوال  پیٚٹھہٕ  رٲژ  ہٕندِس  اَنہِ  گٔٹِس  تام  ﴿اتھ  منٛز  چھےٚ  ظہر  نمازِ  پیٚٹھہٕ  عشاء  نمازِ  تام  ژۅشوے  نمازٕ  یِوان﴾  بیٚیہِ  کٔرِو  فجر کہ  قرآنُک  تہِ  اِلتزام،  تِکیازِ  فجرُک  قرآن  چُھ  مشہود  آسان۔  ﴿فجر کہ  قرآن  نِشہِ  چُھ  مُراد  فجر چِہ  نمازِ  منٛز  قرآن  پرُن  تہٕ  فجر کہ  قرآن  کہ  مشہود  آسنُک  مطلب  چُھ  یِہ  زِ  اللہ  تعالیٰ  سٕندۍ  فرشتہٕ  چِھ  خاص  پٲٹھۍ  امِکۍ  گواہ  بنان  تِکیازِ  اتھ  چھےٚ  اکھ  خاص  اہمیت  حٲصل﴾"
  },
  {
    "verse_id": 79,
    "translation": "تہٕ  رٲژ  ہُند  تہجُد  پٔرِو  ﴿تہجدس  چُھ  معنی  نیندٕر  پُھٹرٲوِتھ  ووتُھن۔  لہٰذا  چُھ  رٲژ  ہٕندِ  وقتہٕ  تہجد  پرنُک  مطلب  یِہ  زِ  رٲژ  ہٕندِس  أکِس  حصس  شۅنگنہٕ  پتہٕ  گژِھہ  بیدار  سپدِتھ  نماز  پرٕنۍ﴾  یِہ  چُھ  تُہندِ  خٲطرٕ  نفل،  یِہ  کتھ  چَھنہٕ  دوٗر  زِ  تُہُند  ربّ  کرِ  تۅہیِہ  مقامِ  محموٗدس  پیٚٹھ  فٲیز۔  ﴿یعنی  دُنیا  تہٕ  ٲخرتس  منٛز  واتناویو  تۅہیِہ  تِتھِس  مرتبس  پیٚٹھ  ییٚتہِ  توٚہۍ  محمودِ  خلائق  روٗزِو  بٔنِتھ،  پرٛتھ  طرفہٕ  گژِھہ  تۅہیِہ  پیٚٹھ  مدح  تہٕ  تعریفن  ہٕنز  بٲرِش  سپدٕنۍ،  تہٕ  تُہٕنز  ہستی  گژِھہ  اکھ  قابلِ  تعریف  ہستی  بٔنِتھ  روزٕنۍ۔﴾"
  },
  {
    "verse_id": 80,
    "translation": "تہٕ  دُعا  کٔرِو  زِ  پروردگارٕ،  مےٚ  یوٚت  تہِ  ژٕ  نِکھ  پزرٕ  سان  نِیِہ  زیٚم،  تہٕ  ییٚتہِ  تہِ  کَڑہم  پزرٕ  سان  کٔڑِ  زیٚم،  تہٕ  پننہِ  طرفہٕ  بناوُن  اکھ  اقتدار  میون  مددگار۔  ﴿یعنی  یا  کر  مےٚ  خۅد  پانس  اقتدار  عطا،  یا  بناوُن  کانٛہہ  حکومت  میٲنۍ  مددگار،  تاکہ  تمہِ  کہ  طاقت  سٍتۍ  ہیٚکن  بٕہ  دُنیا  ہُک  بِگاڑ  دُرست  کٔرِتھ،  فحش  کامہِ  تہٕ  گناہن  ہُند  یِہ  سہلاب  رُکاوہن  تہٕ  چون  قانونِ  عدل  ہیٚکہٕ  ہن  جٲری  کٔرِتھ۔﴾"
  },
  {
    "verse_id": 81,
    "translation": "بییِہ  کٔرِو  اعلان  زِ،  حق  آو،  تہٕ  بٲطل  مِٹیاو،  باطل  چُھ  مِٹنہٕ  خاطرے۔"
  },
  {
    "verse_id": 82,
    "translation": "أسۍ  چِھ  قرآن  کِس  یتھ  نٲزل  کرنہٕ  کِس  سلسلس  منٛز  تِکینژھاہ  نٲزِل  کران،  یُس  مانن  والیٚن  خٲطرٕ  شِفا  تہٕ  رحمت  چُھ،  مگر  ظٲلِمن  خٲطرٕ  چُھنہٕ  خسارٕہ  ورٲے  بیٚیہِ  کُنہِ  چیزس  منٛز  اضافہٕ  کران۔"
  },
  {
    "verse_id": 83,
    "translation": "انسان  سُند  حال  چُھ  یِہ  زِ  ییٚلہِ  أسۍ  تس  نعمت  چِھ  عطا  کران،  تیٚلہِ  چُھ  سُہ  بُتھۍ  پِھیُر  بنان  تہٕ  شانہٕ  پھِران،  تہٕ  ییٚلہِ  معمولی  مصیبت  چُھس  یِوان،  تیٚلہِ  چُھ  غمگین  گژھان۔"
  },
  {
    "verse_id": 84,
    "translation": "اے  نبیؐ،  یِمن  لُکن  ؤنِو  زِ،  پرٛتھ  کانٛہہ  چُھ  پننِس  طریقس  پیٚٹھ  عمل  کران،  وۅنۍ  چُھ  یِہ  صرف  تُہُند  ربّ  بہتر  زانان  زِ  سیٚزِ  وَتہِ  پیٚٹھ  کُس  چُھ۔"
  },
  {
    "verse_id": 85,
    "translation": "یِم  لُکھ  چِھو  تۅہیِہ  رُوحس  متعلق  پٕرٛژھان۔  ؤنِو،  یِہ  رُوح  چُھ  میٲنِس  ربّ  سٕندِ  حُکمہٕ  سٍتۍ  یِوان،  مگر  تۅہیِہ  لُکن  چُھو  کَمٕے  پہن  علم  دِنہٕ  آمُت۔  ﴿عام  پٲٹھۍ  چُھ  یِہ  سمجھنہٕ  یِوان  زِ  یتھ  جایِہ  چُھ  رُوح  نِشہِ  مُراد  زُو۔  یعنی  لُکو  اوس  نبی  صلی  اللہ  علیہ  وسلمس  رُوحِ  حیاتس  متعلق  پُرٛژھمُت  زِ  امِچ  حقیقت  کیا  چھےٚ۔  تہٕ  امِیُک  جواب  آو  یِہ  دِنہٕ  زِ  سُہ  چُھ  اللہ  تعالیٰ  سٕندِ  حُکمہٕ  سٍتۍ  یِوان۔  البتہ  اگر  ربطِ  عبارت  درنظر  تھاوون،  تیٚلہِ  چُھ  صاف  باسان  زِ  یتھ  جایِہ  چُھ  رُوح  مُراد،  رُوحِ  نبوّت  یا  وَحی۔  تہٕ  یٔہے  کتھ  چھےٚ  سورۂ  نحل  آیت  نمبر  2،  سورۂ  مومن  آیت  نمبر  15،  تہٕ  سورۂ  شوریٰ  آیت  نمبر  52  ہَس  منٛز  بیان  سپٕزمٕژ۔  سلفَو  منٛزٕ  چُھ  ابنِ  عباس  رضی  اللہ  تعالیٰ  عنہ،  قتادہ  تہٕ  حسن  بصری  رحمھم  اللہ  ہَو  تہِ  یۅہے  تفسیر  اختیار  کوٚرمُت،  تہٕ  صاحبِ  رُوحُ  المعانی  چِھ  حسن  تہٕ  قتادہ  سُند  یِہ  قول  نقل  کران  زِ،  رُوح  نِشہِ  چُھ  مُراد  جبریل  علیہ  السلام،  تہٕ  سوال  اوس  دراصل  یِہ  زِ  تِم  کِتھہٕ  پٲٹھۍ  چِھ  نٲزل  سپدان  تہٕ  کِتھہٕ  پٲٹھۍ  چُھ  نبی  صلی  اللہ  علیہ و سلمن  ہٕندِس  دلِ  مُبارکس  پیٚٹھ  وَحی  ہُند  القا  سپدان۔﴾"
  },
  {
    "verse_id": 86,
    "translation": "تہٕ  اے  نبیؐ،  اگر  أسۍ  ییٚژھو،  تہِ  سورُے  نِمو  تۅہیِہ  واپس  یِہ  وحی  ہٕندِ  ذریعہ  اسہِ  تۅہیِہ  عطا  چُھو  کوٚرمُت،  پتہٕ  لٔبِو  نہٕ  توٚہۍ  سٲنِس  مقابلس  منٛز  کانٛہہ  حمایتی  یُس  اتھ  واپس  ہیکہِ  دِیٲوِتھ۔"
  },
  {
    "verse_id": 87,
    "translation": "یِکینژھاہ  یِہ  تۅہیِہ  میوٗلمُت  چُھو،  یِہ  چُھو  تُہٕندِس  ربّ  سٕندِ  رحمت  سٍتۍ  میوٗلمُت،  حقیقت  چھےٚ  یِہ  زِ  تٔمۍ  سُند  چُھ  تۅہیِہ  پیٚٹھ  بوٚڈ  فضل۔"
  },
  {
    "verse_id": 88,
    "translation": "ؤنِو  زِ  اگر  انسان  تہٕ  جِن  اند  ہیٚتھ  سٲری  سٔمِتھ  یتھ  قرآنس  ہیوٗ  کانٛہہ  چیز  اننٕچ  کوٗشش  کرن،  یتھ  ہِیوٗ  ہیٚکن  نہٕ  أنِتھ،  خواہ  تِم  سٲری  کونہٕ  آسن  اکھ  أکۍ  سٕندۍ  مدد  گارٕے۔"
  },
  {
    "verse_id": 89,
    "translation": "اسہِ  سمجھٲوۍ  رنگہٕ  رنگہٕ  یتھ  قرآنس  منٛز  لُکھ،  مگر  اکثر  لُکھ  روٗدۍ  انکارس  پیٚٹھٕے  ڈٔٹِتھ۔"
  },
  {
    "verse_id": 90,
    "translation": "تہٕ  تِمو  ووٚن،  أسۍ  مانَو  نہٕ  چٲنۍ  کتھ،  یوٚت  تام  نہٕ  ژٕ  سانہِ  خٲطرٕ  زمین  پھاسوِتھ  اکھ  ناگ  جٲری  کرکھ۔"
  },
  {
    "verse_id": 91,
    "translation": "یا  گژِھہ  چانہِ  خٲطرٕ  کھٔزرن  تہٕ  دَچھہِ  ہُند  اکھ  باغ  پٲدٕ  سپدُن،  تہٕ  ژٕ  گژھکھ  تتھ  منٛز  کۅلہٕ  پکناوُن۔"
  },
  {
    "verse_id": 92,
    "translation": "یا  گژھکھ  ژٕ  آسمانس  ٹُکرٕ  ٹُکرٕ  کٔرِتھ  اسہِ  پیٚٹھ  گرِاوُن،  یِتھہٕ  پٲٹھۍ  زن  چون  دعویٰ  چُھ،  یا  گژھکھ  اللہ  تعالیٰ  تہٕ  فرشتہٕ  رُوبَرو  اَسہِ  برونٛہہ  کُن  اَنُن۔"
  },
  {
    "verse_id": 93,
    "translation": "یا  گژِھہ  چانہِ  خٲطرٕ  سۅنہٕ  سُند  اکھ  مکانہٕ  بنُن  یا  گژھکھ  ژٕ  آسمانس  پیٚٹھ  کھسُن،  تہٕ  چٲنِس  کھسنس  تہِ  کرو  نہٕ  أسۍ  پژھ،  یوٚت  تام  نہٕ  ژٕ  اسہِ  پیٚٹھ  تِیُتھ  تحریر  وٲلِتھ  اَنکھ  یُس  أسۍ  پَرو۔  اے  نبیؐ،  یِمن  ؤنِو،  پاک  چُھ  میون  پروردگار،  کیا  بٕہ  چُھسہٕ  أکِس  پیغام  اَنن  وٲلِس  انسان  سٕندِ  ورٲے  بیٚیہِ  تہِ  کینہہ۔"
  },
  {
    "verse_id": 94,
    "translation": "لُکن  برونٛہہ  کُن  ییٚلہِ  تہِ  زانٛہہ  ہدایت  آو،  تہٕ  تِم  رُکٲوۍ  نہٕ  اَتھ  پیٚٹھ  ایمان  اَننہٕ  نِشہِ  کُنہِ  چیزن،  مگر  بس  تِہِندۍ  أمۍ  وَنن  زِ،  کیا  خُداین  سوٗزا  اکھ  بشر  پیغمبر  بنٲوِتھ؟"
  },
  {
    "verse_id": 95,
    "translation": "یِمن  ؤنِو  زِ  اگر  زمینس  منٛز  فرشتہٕ  آسٕہَن  اطمینانہٕ  سان  پھیران  تھوران  تیٚلہِ  سوز  ہون  أسۍ  ضروٗر  آسمانہٕ  پیٚٹھے  کانٛہہ  فرشتہٕ  تِہندِ  خٲطرٕ  پیغمبر  بنٲوِتھ۔"
  },
  {
    "verse_id": 96,
    "translation": "اے  نبیؐ،  یِمن  ؤنِو  زِ  مےٚ  تہٕ  تۅہیِہ  درمیان  چھےٚ  بس  أکِس  اللہ  تعالیٰ  سٕنزٕے  گوٲہی  سیٚٹھاہ،  سُہ  چُھ  پننیٚن  بندن  ہٕندِ  حالہٕ  نِشہِ  باخبر  تہٕ  سورُے  کینہہ  چُھ  وُچھان۔"
  },
  {
    "verse_id": 97,
    "translation": "یس  اللہ  تعالیٰ  ہدایت  دِیِہ،  سُے  چُھ  ہدایت  لبن  وول،  تہٕ  یس  سُہ  گمرٲہی  منٛز  تراوِ،  تیٚلہِ  ہیٚکِو  نہٕ  تس  ورٲے  تِتھیٚن  لُکن  خٲطرٕ  کانٛہہ  حمایت  کرن  وول  تہٕ  مددگار  لٔبِتھ۔  یِم  لُکھ  اَنوکھ  أسۍ  قیامت  کہ  دۅہ  بُتھۍ  کھکھرِ  لٔمِتھ،  أنۍ،  کٔلۍ  تہٕ  زٔرۍ،  تِہُند  ٹھکانہٕ  چُھ  جہنم،  ییٚلہِ  کُنہِ  وِزِ  تمِیُک  نار  کم  ہیٚیِہ  سپدُن،  أسۍ  تُلو  تھتھ  بیٚیہِ  ریٚہہ۔"
  },
  {
    "verse_id": 98,
    "translation": "یِہ  چُھ  بدلہٕ  تِہندِ  تمہِ  حرکتُک  زِ  تِمو  کوٚر  سانیٚن  آیاتن  انکار،  تہٕ  ووٚنُکھ،  کیا  ییٚلہِ  أسۍ  صرف  أڈجہِ  تہٕ  میٚژ  بَنو،  تیٚلہِ  یِموا  أسۍ  پتہٕ  نوِ  سرٕ  پٲدٕ  کٔرِتھ  کھڑا  کرنہٕ؟"
  },
  {
    "verse_id": 99,
    "translation": "کیا  یِمن  توٚر  نا  یِہ  فِکرِ  زِ  ییٚمۍ  خُداین  زمین  تہٕ  آسمان  چِھ  پٲدٕ  کٔرِمٕتۍ،  سُہ  چُھ  ضرور  یِتھیٚن  ہِویٚن  پٲدٕ  کرنٕچ  قدرت  تھاوان،  تٔمۍ  چُھ  یِہندِ  حشرٕ  خٲطرٕ  اکھ  وقت  مقرر  کوٚرمُت،  ییٚمیُک  یُن  یقینی  چُھ،  مگر  ظٲلِمن  چُھ  اصرار  زِ  تِم  روزن  اَتھ  اِنکارٕے  کران۔"
  },
  {
    "verse_id": 100,
    "translation": "اے  نبیؐ،  یِمن  ؤنِو  ہرگاہ  میٲنِس  ربّ  سٕندِ  رحمتٕکۍ  خزانہٕ  تُہٕندِس  قبضس  منٛز  آسٕہَن،  تیٚلہِ  رُکٲوِہوٗکھ  تِم  خرچ  سپدن  کہِ  اندیشہِ  کِنۍ  ضرور،  پٔزِپٲٹھۍ  چُھ  انسان  سیٚٹھاہ  تنگ  دل  ثٲبت  سپُدمُت۔  ﴿مُشرکینِ  مکہ  یِمو  نفسٲنی  وُجوہاتو  کِنۍ  نبی  صلی  اللہ  علیہ و سلمن  ہٕندِ  نبوّتُک  انکار  ٲسۍ  کران،  تِمو  منٛزٕ  اوس  اکھ  اہم  وجہ  یِہ  زِ  یِتھہٕ  پٲٹھۍ  اوس  تِمن  نبی  صلی  اللہ  علیہ و سلمن  ہُند  فضل  تہٕ  شرف  مانُن  پیٚوان،  تہٕ  پننِس  کٲنٛسہِ  ہم  عصر  تہٕ  برابری  وٲلۍ  سُند  فضل  تہٕ  بجر  ماننہٕ  خٲطرٕ  چُھ  انسان  مشکلنٕے  آمادہ  سپدان۔  أتھۍ  پیٚٹھ  چُھ  فرماونہٕ  یِوان  زِ  یِمن  لُکن  ہٕنزِ  بخیلی  ہُند  حال  یِہ  چُھ،  زِ  کٲنٛسہِ  ہٕندِ  واقعی  مرتبُک  اقرار  و  اعتراف  کران  کران  چُھ  تِہُند  دِل  دُکھان،  اگر  یِمن  خُداین  آسٕہَن  پننیٚن  رحمت  کیٚن  خزانن  ہٕنزٕ  کُنزٕ  حوالہٕ  کرِمژٕ،  تیٚلہِ  دِہن  نہٕ  تِم  کٲنٛسہِ  کھٔنڈ  ہار  تہِ۔﴾  "
  },
  {
    "verse_id": 101,
    "translation": "اَسہِ  آسہٕ  موسیٰ  علیہ  السلامس  نَو  نشٲنِیِہ  عطا  کرِمژٕ،  یِمہٕ  ٹاکارٕہ  آسہٕ  اتھہِ  یِوان  ﴿یِمن  نَون  نشٲنِین  ہُند  تفصیل  چُھ  سورۂ  اعرافس  منٛز  پتھ  کُن  وَننہٕ  آمُت۔﴾  وۅنۍ  پٕرٛژِھو  خۅد  بنی  اسرائیلس  زِ  ییٚلہِ  موسیٰ  علیہ  السلام  تِمن  نِشہِ  آو،  تہٕ  فرعونن  اوسنا  یی  ووٚنمُت  زِ،  اے  موسیؑ،  مےٚ  چُھ  باسان  زِ  ژٕ  چُھکھ  ضرور  اکھ  جٲدۍ لد  اِنسان۔"
  },
  {
    "verse_id": 102,
    "translation": "موسیٰ  علیہ  السلامن  ووٚن  امہِ کِس  جوابس  منٛز  زِ،  ژٕ  چُھکھ  ٹھیک  پٲٹھۍ  زانان  زِ  یِمہٕ  بصیرت  افروز  نشٲنیِہ  چَھنہٕ  زمین  تہٕ  آسمانن  ہٕندِس  ربّس  ورٲے  بیٚیہِ  کٲنٛسہِ  نٲزِل  کرِمژٕ  ﴿یِہ  کتھ  فرمٲو  حضرت  موسیٰ  علیہ  السلامن  امہِ  موجوب  زِ  أکِس  پوٗرٕ  ملکس  منٛز  قحط  وۅتُھن،  یا  لچِھ  بٔدِس  مربّع  میل  زمینس  پیٚٹھ  پھٔہلِتھ  علاقن  منٛز  مِنہِ  مۅنڈجن  ہُند  أکِس  بلایِہ  ہٕندۍ  پٲٹھۍ  نیرُن،  یا  تمام  ملک  کِس  اناجس  گۅدامن  منٛز  کِیوٚم  لگُن،  تہٕ  یِتھی  ہِوۍ  باقی  عام  مشکلات  ہیٚکن  نہٕ  کٲنٛسہِ  جادوگر  سٕندِ  جادِ  سٍتۍ  یا  کُنہِ  انسٲنی  طاقت  کہ  کرتب  سٍتۍ  رُونما  سپدِتھ۔  جادوگر  ہیٚکہِ  صرف  أکِس  محدوٗد  ﴿جایِہ﴾  لُکہٕ  ہجوم  چن  نظرن  پیٚٹھ  سحر  کٔرِتھ  تِمن  کینہہ  کرتب  ہٲوِتھ،  تہٕ  تِم  تہِ  چِھنہٕ  حقیقت  آسان،  بلکہ  چِھ  نظرِ  ہٕندۍ  دۅکھہٕ  آسان﴾  تہٕ  میون  خیال  چُھ  زِ،  اے  فرعون،  ژٕ  چُھکھ  ضرور  اکھ  شہمٕژ لَد  انسان۔"
  },
  {
    "verse_id": 103,
    "translation": "ٲخر  کار  کوٚر  فرعونن  ارادٕہ  زِ  موسیٰ  علیہ  السلام  تہٕ  بنی  اسرائیلس  کڑِ  ﴿مصرٕ  کہ﴾  زمینہٕ  منٛزٕ  موٗلَو،  مگر  اَسہِ  کوٚر  سُہ  تہٕ  تٔمۍ  سٕندۍ  سٲتھی  یِکہٕ  وَٹہٕ  غرق۔"
  },
  {
    "verse_id": 104,
    "translation": "تہٕ  اَمہِ  پتہٕ  ووٚن  بنی  اسرائیلس  زِ  وۅنۍ  بٔسِو  توٚہۍ  زمینس  پیٚٹھ۔  پتہٕ  ییٚلہِ  ٲخرتُک  وقت  واتہِ،  تیٚلہِ  کرو  أسۍ  توٚہۍ  سٲری  یِکہٕ  وَٹہٕ  أنِتھ  حٲضر۔"
  },
  {
    "verse_id": 105,
    "translation": "یِہ  قرآن  چُھ  اَسہِ  حق  ہیٚتھ  نٲزِل  کوٚرمُت  تہٕ  حق  ہیٚتھٕے  چُھ  یِہ  نٲزِل  سپُدمُت،  تہٕ  اے  نبیؐ،  توٚہۍ  چِھو  نہٕ  اَسہِ  امہِ  ورٲے  بیٚیہِ  کُنہِ  کامہِ  خٲطرٕ  سوٗزِمٕتۍ  زِ  ﴿یُس  مانہِ  تس﴾  دِیو  بشارت  تہٕ  ﴿یُس  نہٕ  مانہِ  سُہ﴾  کٔرِیوٗن  خبردار۔"
  },
  {
    "verse_id": 106,
    "translation": "تہٕ  یِہ  قرآن  چُھ  اسہِ  ہنہِ  ہنہِ  نٲزِل  کوٚرمُت،  تاکہ  توٚہۍ  بوزنٲوِیوٗکھ  لُکھ  یِہ  وارٕ  وارٕ،  تہٕ  یِہ  چُھ  اَسہِ  ﴿وقتہٕ  وقتہٕ﴾  درجہ  بدرجہ  نٲزِل  کوٚرمُت۔"
  },
  {
    "verse_id": 107,
    "translation": "اے  نبیؐ،  یِمن  لُکن  ؤنِو  زِ  توٚہۍ  مٲنۍتَو  یِہ  یا  مَتہٕ  مٲنۍتَو،  یِمن  لُکن  ییٚمہِ  برونٛہہ  علم  چُھ  دِنہٕ  آمُت،  تِمن  ییٚلہِ  یِہ  بوزناونہٕ  چُھ  یِوان،  تیٚلہِ  چِھ  تِم  بُتھۍ  کِنۍ  سجدس  وسان۔"
  },
  {
    "verse_id": 108,
    "translation": "تہٕ  نِیرِتھ  چُھکھ  ژَلان،  پاک  چُھ  سون  ربّ،  تٔمۍ  سٕندِس  وعدس  اوس  پوٗرٕ  گژھُنے۔"
  },
  {
    "verse_id": 109,
    "translation": "تہٕ  تِم  چِھ  بُتھۍ  کِنۍ  ودان  ودان  پیٚوان۔  تہٕ  یِہ  بوٗزِتھ  چُھ  تِہُند  خشوع  ﴿خُداے  سُند  خوف﴾  بیٚیہِ  ہُران۔"
  },
  {
    "verse_id": 110,
    "translation": "اے  نبیؐ،  یِمن  ؤنِو،  اللہ  ؤنِتھ  کٔرِتَو  آلو،  یا  رحمان  ؤنِتھ،  ییٚمہِ  ناوٕ  ناد  لٲیِو،  تٔمۍ  سٕندِ  خٲطرٕ  چِھ  سٲرۍ  ناو  رٕتی  ﴿یِہ  چُھ  جواب  مکہ  کیٚن  مُشرِکن  ہٕندِ  تمہِ  اعتراضُک  زِ  خٲلق  سٕندِ  خٲطرٕ  اوس  اللہ  ناو  اَسہِ  بوٗزمُت،  مگر  یِہ  رحمان  سُند  ناو  کَتہِ  کوٚڑُو  تۅہیِہ؟  تتہِ  اوس  نہٕ  چونکہ  اللہ  تعالیٰ  سٕندِ  خٲطرٕ  یِہ  ناو  رٲیج  کینہہ،  امہِ  موجوب  ٲس  تِمن  اتھ  پیٚٹھ  نس  کھسان﴾  تہٕ  پنٕنۍ  نماز  نَہ  مَہ  پٔرِو  زیادٕہ  تھزِ  آوازِ  منٛز،  تہٕ  نَہ  مَہ  پٔرِو  زیادہ  لۅژِ  آوازِ  منٛز،  یِمن  دۅشوٕنۍ  درمیان  کٔرِو  درمیانہٕ  درجُک  لہجہِ  اختیار۔  ﴿ابنِ  عباس  رضی  اللہ  تعالیٰ  عنہ  چِھ  فرماوان  زِ  ییٚلہِ  مکّس  منٛز  نبیؐ  یا  باقی  صحابہ  نماز  پرنہٕ  وقتہٕ  بُلند  آوازِ  منٛز  قرآن  ٲسۍ  پران،  کُفار  ٲسۍ  لاگان  شور  کرُن،  تہٕ  کُنہِ  وِزِ  ٲسۍ  لیٚکہٕ  ژارنہِ  لاگان۔  اتھ  پیٚٹھ  سپُد  حکم  زِ  نَہ  مَہ  پٔرِو  تیوٗتاہ  زورٕ  سان  زِ  کُفار  بوزن  تہٕ  کرن  ہجوم،  تہٕ  نَہ  مَہ  پٔرِو  تیوٗتاہ  لۅتہِ  زِ  تُہٕندۍ  پنٕنۍ  سٲتھی  تہِ  بوزن  نہٕ۔  یِہ  حکم  اوس  صرف  تِمنٕے  حالاتن  خٲطرٕ،  ییٚلہِ  مدینس  منٛز  حالات  بدلیے  پتہٕ  روٗد  نہٕ  یِہ  حکم،  البتہ  ییٚلہِ  کُنہِ  وِزِ  مُسلمانن  مکہٕ  کیٚن  حالاتن  سٍتۍ  بُتھۍ  لاگے  کرٕنۍ  پیٚیِہ،  تیٚلہِ  پزِ  تِمن  أتھۍ  ہدایتس  مطابق  عمل  کرٕنۍ﴾"
  },
  {
    "verse_id": 111,
    "translation": "بیٚیہِ  ؤنِو،  حمد  چُھ  تس  خُدایس  خٲطرٕ  ییٚمۍ  نَہ  کانٛہہ  پنُن  نچُو  بنوو،  تہٕ  نَہ  چُھ  بادشٲہی  منٛز  تس  کانٛہہ  شریک،  تہٕ  نَہ  چُھ  سُہ  عٲجز  زِ  کانٛہہ  آسہِ  تس  مددگار۔  تہٕ  تٔمۍ  سُند  بجر  کٔرِو  بیان،  تَھدِ  پایُک  بجر۔"
  }
]