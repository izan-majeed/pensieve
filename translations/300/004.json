[
  {
    "verse_id": 1,
    "translation": "اے  لوٗکو،  پننِس  ربّس  کھوٗژِو  ییٚمۍ  توٚہۍ  اکہِ  جانہٕ  نِشہِ  پٲدٕ  کٔرِنَو  تہٕ  تَمی  جانہٕ  نِشہِ  بنووُن  تَمِیُک  جورٕ  تہٕ  یِمو  دۅشوٕیو  سٍتۍ  پھٔہلٲوِن  دُنیاہس  اندر  واریاہ  مرد  تہٕ  مستوٗراتہٕ،  تس  خُدایس  کھوٗژِو  ییٚمۍ  سُند  واسطہٕ  دِتھ  اکھ  أکِس  چِھو  پنٕنۍ  حق  منگان،  بیٚیہِ  کٔرِو  رشتہٕ  تہٕ  قرابتٕکۍ  تعلقات  بگاڑنہٕ  نِشہِ  پرہیز،  زٲنِو  زِ  اللہ  تعالیٰ  چُھ  تۅہیِہ  پیٚٹھ  نگرٲنی  کران۔"
  },
  {
    "verse_id": 2,
    "translation": "یتیمن  ہٕندۍ  مال  دِیِو  تِمن  واپس،  اصل  مال  مَہ  بدلٲوِو  خراب  مالہٕ  سٍتۍ  تہٕ  تِہندۍ  مال  مَہ  کھیٚیِو  پننِس  مالس  سٍتۍ  رَلٲوِتھ،  یِہ  چُھ  واریاہ  بوٚڈ  گناہ۔"
  },
  {
    "verse_id": 3,
    "translation": "تہٕ  اگر  تۅہیِہ  اندیشہٕ  آسہِ  زِ  یتیمن  سٍتۍ  ہیٚکِو  نہٕ  انصاف  کٔرِتھ  تیٚلہِ  یِمہٕ  مستوراتہٕ  تۅہیِہ  پسند  یِنو  تِمَو  منٛز  کٔرِو  دۅن  دۅن،  تریٚن  تریٚن،  ژۅن  ژۅن  سٍتۍ  نکاح۔  ﴿یِہ  کتھ  چھےٚ  مدِ  نظر  تھاوٕنۍ  زِ  یِہ  آیت  ٲس  نہٕ  اکہِ  کھۅتہٕ  زیادٕہ  خاندارِنہِ  کرنہٕ  کِس  اجازتس  منٛز  آمٕژ  تِکیازِ  یِہ  نٲزِل  سپدِنہٕ  برونٹھے  ٲس  یِہ  کٲم  جٲیز  تہٕ  خۅد  آسہٕ  رسول  اللہ  صلی  اللہ  علیہ و سلمن  اکہِ  کھۅتہٕ  زیادٕہ  گر  واجِنہِ  تَمہِ  وقتہٕ  موجود۔  دراصل  ٲس  یِہ  امہِ  موجوب  نٲزِل  گٔمٕژ  زِ  لڑاین  منٛز  شہید  سپدن  والیٚن  ہٕندۍ  یِم  یتیم  شُرۍ  پتھ  کُن  ٲسۍ  روٗدِمٕتۍ  تِہندۍ  مسٲیل  حل  کرنہٕ  موجوٗب  آو  فرماونہٕ  زِ  اگر  تِمن  یتیمن  ہٕندۍ  حقوق  یِتھہٕ  پٲٹھۍ  ہیٚکِو  نہٕ  ادا  کٔرِتھ  تیٚلہِ  کٔرِو  تِمن  مۅنڈن  سٍتۍ  نکاح  یِمن  یتیم  شُرۍ  سٍتۍ  آسن۔﴾  البتہ  اگر  تۅہیِہ  اندیشہِ  آسیٚو  زِ  تِمن  سٍتۍ  ہیٚکِو  نہٕ  عدل  کٔرِتھ  تیٚلہِ  کٔرِو  اکٲے  زنانہٕ۔  ﴿اتھ  کتھہِ  پیٚٹھ  چُھ  اُمّت  کیٚن  فقہاہن  ہُنٛد  اجماع  زِ  امہِ  آیت کہ  ذریعہ  چُھ  تعدادِ  ازواج  محدود  کرنہٕ  آمُت  تہٕ  بیک  وقت  ژورَو  کھۅتہٕ  زیادٕہ  گر  واجِنہِ  تھاونہٕ  نِشہِ  چُھ  ٹھاکھ  کرنہٕ  آمُت۔  اَمہِ  علاوٕہ  چھےٚ  یِہ  آیت  تعدادِ  اَزواج  کِس  جوازس  عدلہٕ کِس  شرطس  سٍتۍ  مشروط  کران۔  یُس  شخص  عدلُک  شرط  پوٗرٕ  چُھنہٕ  کران  مگر  اکہِ  کھۅتہٕ  زیادہ  گر  واجِنہِ  کرنہٕ  کِس  اجازتس  چُھ  فٲیدٕہ  تُلان  سُہ  چُھ  خُدایس  سٍتۍ  دغا  بٲزی  کران۔  اسلٲمی  حکومت  چن  عدالتن  چُھ  یِہ  حق  حٲصل  زِ  ییٚمِس  خاندارنہِ  یا  یِمن  خاندارِنیٚن  سٍتۍ  سُہ  انصاف  آسہِ  نہٕ  کران  تِمن  کٔرِن  دار  رسی۔  کینہہ  لُکھ  چِھ  اہلِ  مغرب کیٚو  نظریاتَو  نِشہِ  مغلوب  تہٕ  مرعوب  سپدِتھ  یِہ  ثٲبت  کرنٕچ  کوشش  کران  زِ  قرآنُک  اصلی  مقصد  اوس  تعدادِ  اَزواجُک  طریقہٕ  ﴿یُس  نقطۂ  نظرٕ  کِنۍ  دراصل  بُرٕ  طریقہٕ  چُھ﴾  مِٹاوُن۔  مگر  اَمہِ  قٔسمہٕ چِہ  کتھہٕ  چھےٚ  دراصل  محض  ذہنی  غلٲمی  ہُند  نتیجہِ۔  تعدادِ  ازواجُک  فی  نفسہٖ  اکھ  بُرٲیی  آسُن  چُھ  خۅد  ناقٲبلِ  تسلیم،  تِکیازِ  کینژھن  حالاتن  منٛز  چُھ  یِہ  چیز  اکھ  تمدُنی  تہٕ  اخلاقی  ضرورت  بنان۔  قرآنن  چُھ  صریح  لفظن  منٛز  یِہ  جٲیز  قرار  دیتمُت  تہٕ  وَرگہٕ  پٲٹھۍ  تہِ  چُھن  نہٕ  امہِ  کِس  مذّمتس  منٛز  کانٛہہ  تِیُتھ  لفظ  تہِ  وَرتوومُت  ییٚمہِ  سٍتۍ  معلوم  سپدِ  زِ  فی  الواقع  چُھ  سُہ  اتھ  بند  کرُن  یژھان۔﴾  یا  نِیوٗکھ  تِمہٕ  مستوٗراتہٕ  پننِس  زوجیتس  منٛز  یِمہٕ  تُہندِس  قبضس  منٛز  چھےٚ  آمژٕ۔  ﴿مُراد  چھےٚ  لوٗنڈیِہ،  یعنی  تِمہٕ  مستوٗراتہٕ  یِمہٕ  جنگس  اندر  گرفتار  سپدِتھ  آمژٕ  آسن  تہٕ  جنگ  کیٚن  اسیٖرن  ہُنٛد  تبادلہٕ  نہ  سپدَن  کِس  صورتس  منٛز  آسن  حکومت کہ  طرفہٕ  لُکن  منٛز  بٲگراونہٕ  آمژٕ۔﴾  بےٚ  انصٲفی  نِشہِ  بچنہٕ  خٲطرٕ  چُھ  یِہ  نیک  عملہِ  زیادٕہ  نکھہٕ۔"
  },
  {
    "verse_id": 4,
    "translation": "تہٕ  مستوٗراتن  ہُنٛد  مَہر  کٔرِو  خۅش  دِلی  سان  ﴿فرض  زٲنِتھ﴾  ادا  البتہٕ  اگر  تِمہٕ  پانہٕ  پننہِ  خوشی  سان  مَہرُک  کانٛہہ  حصہ  تۅہیِہ  معاف  کرن  تیٚلہِ  ہیٚکِو  توٚہۍ  سُہ  مزٕہ  سان  کھیٚتھ۔"
  },
  {
    "verse_id": 5,
    "translation": "تہٕ  پنٕنۍ  تِم  مال  یِم  خُداین  تُہندِ  خٲطرٕ  زندگی  قٲیِم  تھاونٕکۍ  ذریعہ  چِھ  بنٲوِمٕتۍ،  مَہ  کٔرِو  نادان  لُکن  حوالہٕ  البتہٕ  دِیِو  تِمن  کھیٚنہٕ  خٲطرٕ  تہٕ  لاگنہٕ  مۅکھہٕ  تہٕ  تِمن  کٔرِو  نیک  ہدایت۔"
  },
  {
    "verse_id": 6,
    "translation": "تہٕ  یتیمن  روٗزِو  آزمٲیش  کران  یوٚت  تام  زن  تِم  نِکاحس  قٲبل  وٲنٛسہِ  واتن۔  ﴿یعنی  ییٚلہِ  تِم  بالغ  آسن  ہیوان  سپدُن،  تیٚلہِ  روٗزِو  وُچھان  زِ  تِہُند  عقلی  نشو  و  نما  کِیُتھ  چُھ  تہٕ  تِمن  منٛز  کتھ  حدس  تام  چھےٚ  پنٕنۍ  معاملات  پانہٕ  خود  پننہِ  ذمہٕ داری  سان  پکناونٕچ  صلٲحیت  پٲدٕ  سپزمٕژ۔﴾  پتہٕ  اگر  تۅہیِہ  تِمن  منٛز  اہلیت  باسیٚو  تیٚلہِ  کٔرِو  تِہٕندۍ  مال  تِمن  حوالہٕ،  یِنہٕ  زانٛہہ  یِہ  کٔرِو  زِ  انصاف کہ  حدٕ  نِشہِ  ڈٔلِتھ  کھیٚیِو  تِہندۍ  مال  امہِ  خوفہٕ  جلدی  جلدی  زِ  بٔڈۍ  گٔژِھتھ  کرن  تِم  پننہِ  حقُک  مُطالبہٕ،  یتیم  سُند  یُس  سرپرست  مالدار  آسہِ  سُہ  ہیٚیِن  پرہیز  گٲری  کٲم  تہٕ  یُس  غریب  آسہِ  سُہ  کھیٚیِن  معروف  طریقہٕ۔  ﴿یعنی  پننہِ  خدمتُک  حق  رٔٹِن  اَتھ  حدس  تام  زِ  پرٛتھ  کانٛہہ  غیر  جانبدار  معقول  انسان  گژِھہ  اَتھ  مُنٲسِب  تسلیم  کرُن۔  اَمہِ  علاوٕہ  یِکینژھاہ  خدمتُک  حق  سُہ  رَٹہِ،  تہِ  گژِھنہٕ  ژوٗرِ  ژِھیٚپہِ  رَٹُن  بلکہ  گژِھہ  اعلانیہ  مُقرر  کٔرِتھ  رَٹُن،  بیٚیہِ  گژِھہ  تَمِیُک  حساب  تھاوُن۔﴾  پتہٕ  ییٚلہِ  تِہِندۍ  مال  تِمن  حوالہٕ  ہیٚیِو  کرٕنۍ  تیٚلہِ  تھٲوِیوٗکھ  اَتھ  پیٚٹھ  لُکھ  گواہ  تہٕ  حساب  ہیٚنہٕ  مۅکھہٕ  چُھ  اللہ  تعالیٰ  سیٚٹھاہ۔"
  },
  {
    "verse_id": 7,
    "translation": "مَردَن  خٲطرٕ  چُھ  تَمہِ  مالہٕ  منٛزٕ  حصہٕ  یُس  مٲلۍ  ماجہِ  تہٕ  قریبی  رشتہٕ  دارَو  آسہِ  پتھ  کُن  ترٛوومُت  تہٕ  مستوٗراتن  خٲطرٕ  تہِ  چُھ  تمہِ  مالہٕ  منٛزٕ  حصہٕ  یُس  مٲلۍ  ماجہِ  تہٕ  قریبی  رشتہٕ  دارَو  آسہِ  پتھ  کُن  ترٛوومُت  خواہ  سُہ  کم  ٲسِتن  یا  زیادٕہ،  ﴿یَتھ  آیتس  منٛز  چِھ  واضح  طور  پانژھ  قانونی  حکم  دِنہٕ  آمٕتۍ،  اکھ  یِہ  زِ  میراث  چُھنہٕ  صرف  مردن  ہُنٛدے  یوت  حصہٕ  بلکہ  چھےٚ  مستوراتہٕ  تہِ  امہِ  چِہ  حقدار۔  دوٚیُم  یِہ  زِ  میراث  گژِھہ  بہرحال  بٲگراونہٕ  یُن  خواہ  سُہ  کوتاہ  تہِ  کم  آسِتن۔  ترٛییم  یِہ  زِ  یَتھ  آیتس  منٛز  چُھ  میتہٕ  سُند  پتھ  کُن  ترٛوومُت  سورُے  مال  قابلِ  تقسیم  قرار  دِنہٕ  آمُت  تہٕ  اَتھ  منٛز  چُھنہٕ  منقولہٕ  تہٕ  غیر  منقولہٕ،  زرعی  یا  غیر  زرعی،  آبٲیی  تہٕ  غیر  آبٲیی ہُک  تفریق  کرنہٕ  آمُت۔  ژوٗرِم  چُھ  اَمہِ  نِشہِ  پے  لگان  زِ  مُورث  ﴿ییٚمۍ  سٕنز  وراثت  آسہِ﴾  سٕنزِ  زندگی  منٛز  چُھنہٕ  کانٛہہ  حقِ  میراث  پٲدٕ  سپدان  بلکہ  چُھ  میراثُک  حق  تمہِ  وقتہٕ  پٲدٕ  سپدان  ییٚلہِ  مُورِث  کانٛہہ  مال  ترٲوِتھ  گُزریومُت  آسہِ۔  پوٗنژِم  زِ  امہِ  نِشہِ  چُھ  یِہ  قٲعدٕہ  تہِ  نیران  زِ  قریب  تر  رشتہٕ دار  سٕنزِ  موجودگی  منٛز  ہیکہِ  نہٕ  دوٗر  درازُک  رشتہٕ  دار  وَراثت  حٲصل  کٔرِتھ۔  برونٛٹھ  کُن  چھےٚ  اَمی  قٲعدٕچ  تشریح  آیت  نمبر  11  کِس  ٲخرس  تہٕ  آیت  نمبر  33  ہس  منٛز  کرنہٕ  آمٕژ۔﴾  تہٕ  یِہ  حصہ  چُھ  ﴿اللہ  تعالیٰ  سٕندِ  طرفہٕ﴾  مُقرر۔"
  },
  {
    "verse_id": 8,
    "translation": "تہٕ  ییٚلہِ  بٲگراونہٕ  کِس  موقعس  پیٚٹھ  رشتہٕ دار،  یتیم  تہٕ  مسکین  یِن،  اَمہِ  مالہٕ  منٛزٕ  دِیِو  تِمن  تہِ  کینہہ  تہٕ  تِمن  سٍتۍ  کٔرِو  رٕتۍ  پٲٹھۍ  کتھ۔"
  },
  {
    "verse_id": 9,
    "translation": "لُکن  پزِ  اَمہِ  کتھہِ  ہُند  خیال  کٔرِتھ  کھوژُن  زِ  اگر  تِم  پانہٕ  خۅد  پَتھ  کُن  بے بس  اولاد  ترٛاوٕہَن،  تہٕ  مرنہٕ  وقتہٕ  کِتھۍ  اندیشہِ  گژھہَن  تِمن  پننیٚن  شُریٚن  ہِندِس  حقس  منٛز  لاحق،  لہٰذا  کھوٚژِن  تِم  خُدایس  تہٕ  سیزرٕچ  کتھ  کٔرِن۔"
  },
  {
    "verse_id": 10,
    "translation": "یِم  لُکھ  ظُلمہٕ  سان  یتیمن  ہُند  مال  چِھ  کھیٚوان  درحقیقت  چِھ  تِم  نارٕ  سٍتۍ  پنٕنۍ  شِکم  بران  تہٕ  تِم  یِن  ضرور  جہنم کِس  نارٕ  اَلاوس  منٛز  تراونہٕ۔"
  },
  {
    "verse_id": 11,
    "translation": "تُہٕندیٚن  اولادن  متعلق  چُھ  اللہ  تعالیٰ  تۅہیِہ  ہدایت  دِوان  زِ،  مردٕ  سُنٛد  حصہ  چُھ  دۅن  مستوراتن  برابر،  ﴿چونکہ  شریعتن  چُھ  خاندٲنی  زندگی  منٛز  مردس  پیٚٹھ  معٲشی  ذمہٕ دٲرِین  ہُند  زیادٕہ  بار  تروومُت  تہٕ  مستورات  چَھن  واریاہَو  معاشی  ذمہٕ دٲرِیَو  نِشہِ  سکبدوش  تھاوِمَژٕ،  لہٰذا  اوس  اِنصافُک  تقاضہٕ  یٖی  زِ  میراث  منٛزٕ  گوٚژھ  خاتونہِ  ہُنٛد  حصہ  مردس  بہ  نسبت  کم  یُن  تھاونہٕ﴾  اگر  ﴿میتہٕ  سٕنزٕ  وٲرِث﴾  دۅیو  کھۅتہٕ  زیادہ  کورِ  آسن  تیٚلہِ  گژِھہ  تِمن  زٕ  تہٲیی  دِنہٕ  یُن۔  ﴿یۅہے  حُکم  چُھ  دۅن  کوریٚن  ہُند  تہِ۔  مطلب  چُھ  یِہ  زِ  اگر  کٲنٛسہِ  شخصس  نیچُو  آسہِ  نہٕ  کینہہ  بلکہ  آسنس  کورے  یاژٕ،  خواہ  زٕہ  کورِ  آسنس  یا  دۅیو  کھۅتہٕ  زیادہ،  بہر  حال  سپدِ  کُل  وراثتُک  3/2  یُم  حصہٕ  یِمن  کوریٚن  منٛز  تقسیم  تہٕ  باقی  3/1  یُم  حصہٕ  سپدِ  باقی  وٲرِثن  منٛز  تقسیم۔  البتہ  اگر  میتس  صرف  اَکوے  لڑکہٕ  آسہِ  تیٚلہِ  چُھ  اَتھ  پیٚٹھ  اجماع  زِ  باقین  وٲرِثن  ہٕنزِ  غیر  موجودگی  منٛز  بنہِ  سُہ  ساری  مالُک  وٲرِث،  تہٕ  اگر  باقی  وٲرث  موجود  آسن،  تِمن  یِیہِ  پنُن  حصہٕ  دِنہٕ  تہٕ  باقی  سورُے  مال  میلہِ  أمۍسٕے۔﴾  تہٕ  ہرگاہ  اکٲے  کوٗر  وٲرث  آسہِ  تیٚلہِ  چھےٚ  نصف  وراثت  تٔمۍ  سٕنز۔  اگر  میت  صاحبِ  اولاد  آسہِ  تیٚلہِ  گژِھہ  تٔمۍ  سٕندیو  والدینو  منٛزٕ  پرٛتھ  کٲنٛسہِ  وراثت  منٛزٕ  شیُم  حصہٕ  میلُن۔  ﴿یعنی  میتہٕ  سٕندِس  صاحبِ  اولاد  آسنہٕ  کِس  صوٗرتس  منٛز  آسہِ  بہرحال  میتہٕ  سٕندیٚو  والدینو  منٛزٕ  پرٛتھ  کانٛہہ  2/1  حصُک  حقدار  خواہ  میتہٕ  سٕنزٕ  وٲرِث  صرف  کورے  یٲژٕ  آسِتن  یا  نیٚچِوی  یٲتۍ  یا  آسِتن  نیچِوۍ  تہٕ  کورِ  یا  آسِتن  اکھ  نیچُو  یا  اکھ  کوٗر،  روٗدۍ  وۅنۍ  باقی  3/2  حصہٕ  یِمن  منٛز  آسن  باقی  وٲرِث  شریک﴾  تہٕ  اگر  سُہ  صاحبِ  اولاد  اوسنہٕ  تہٕ  مول  موج  آسہِ  تٔمۍ  سُنٛد  وٲرِث  تیٚلہِ  گژِھہ  ماجہِ  یُن  ترٛییم  حصہٕ  دِنہٕ۔  ﴿مٲلِس  ماجہِ  ورٲے  اگر  بیٚیہِ  کانٛہہ  وٲرِث  اوسنہٕ  تیٚلہِ  میلہِ  باقی  حصہٕ  مٲلِس۔  نَتہٕ  یِیہِ  3/2  حصہٕ  مٲلِس  تہٕ  باقی  وٲرِثن  دِنہٕ۔﴾  تہٕ  اگر  میتس  بٲے  بیٚنہِ  تہِ  آسن  تیٚلہِ  آسہِ  موج  شیٚمہِ  حصٕچ  حقدار۔  ﴿بٲے  بیٚنہِ  آسنہٕ کِس  صوٗرتس  منٛز  چُھ  ماجہِ  ہُنٛد  حصہٕ  3/1  کہ  بجایِہ  6/1  کرنہٕ  آمُت۔  یِتھہٕ  پٲٹھۍ  یُس  ماجہِ  ہٕندِ  حصہٕ  منٛزٕ  6/1  حصہٕ  نِنہٕ  آو  سُہ  یِیہِ  مٲلۍ  سٕندِس  حصس  منٛز  تراونہٕ  تِکیازِ  اَتھ  صورتس  منٛز  چھےٚ  مٲلۍ  سٕنزٕ  ذمہٕ دٲرِیِہ  ہُران۔  یِہ  روٗزِن  واضح  زِ  اگر  میتہٕ  سٕندِۍ  والدین  زندٕہ  آسن  تیٚلہِ  چُھنہٕ  تٔمۍ  سٕنزن  بیٚنیٚن  باین  حصہٕ  واتان۔  یِم  سٲری  حصہٕ  یِن  تَمہِ  وقتہٕ  کڑنہٕ﴾  ییٚلہِ  سۅ  وصیت  یۅسہٕ  میّتن  کٔرمٕژ  آسہِ،  پوٗرٕ  یِیہِ  کرنہٕ  تہٕ  یُس  قرض  تس  پیٚٹھ  آسہِ  سُہ  یِیہِ  نکھہٕ  والنہٕ۔  ﴿وصیتچٕ  ذکر  اگرچہِ  قرضہٕ  برونٛہہ  چھےٚ  کرنہٕ  آمٕژ  البتہٕ  اُمتُک  چُھ  اَتھ  پیٚٹھ  اجماع  زِ  قرض  چُھ  وصیتس  پیٚٹھ  مقدّم۔  یعنی  اگر  میتس  قرض  آسہِ  تیٚلہِ  یِیہِ  ساروٕے  برونٛہہ  میت  سٕندِ  تراونہٕ  آمتہِ  مالہٕ  منٛزٕ  سُہ  نکھہٕ  والنہٕ،  پتہٕ  یِیہِ  وصیت  پوٗرٕ  کرنہٕ  تہٕ  امہِ  پتہٕ  سپدِ  وراثت  تقسیم۔﴾  توٚہۍ  چِھو  نہٕ  زانان  زِ  تُہٕندِس  مٲلِس  ماجہِ  تہٕ  تُہندیٚن  اولادن  منٛز  کُس  چُھ  نفع  لحاظہٕ  تۅہیِہ  زیادٕہ  نکھہٕ۔  یِم  حصہٕ  چِھ  خُداین  مُقرر  کٔرِمٕتۍ  تہٕ  اللہ  تعالیٰ  چُھ  یقیناً  سارِوٕے  حقیقتو  نِشہِ  وٲقف  تہٕ  سارے  مصلحتہٕ  زانن  وول۔"
  },
  {
    "verse_id": 12,
    "translation": "تہٕ  تُہٕنزو  خاندارِنیو  یِکینژھاہ  ترٛوومُت  آسہِ،  تَمِیُک  نصف  میلیو  تۅہیِہ  اگر  تِمہٕ  بے  اولاد  آسن  نَتہٕ  چُھ  اولاد  آسنہٕ  کِس  صوٗرتس  منٛز  پتھ  کُن  تراونہٕ  آمتہِ  مٲلُک  4/1  حصہٕ  تُہُند  ییٚلہِ  سۅ  وصیت  پوٗرٕ  یِیہِ  کرنہٕ  یۅسہٕ  تِمو  کٔرمٕژ  آسہِ،  تہٕ  یُس  قرض  تِمو  پتھ  کُن  ترٛوومُت  آسہِ  سُہ  یِیہِ  نکھہٕ  والنہٕ،  تہٕ  تِمہٕ  آسن  تُہٕندِ  ترکہٕ  منٛزٕ  ژوٗرِمہِ  حصہٕ چِہ  حقدار  اگر  توٚہۍ  بے  اولاد  ٲسِو  نَتہٕ  آسہِ  صاحبِ  اولاد  آسنہٕ کِس  صوٗرتس  منٛز  ٲٹھِم  حصہٕ  تِمن  ہُند۔  ﴿یعنی  خواہ  اکھ  خاندارِنۍ  ٲسِتن  یا  ٲسِتن  اکہِ  کھۅتہٕ  زیادٕہ،  اولاد  آسنہٕ کِس  صوٗرتس  منٛز  آسن  تِمہٕ  8/1  چِہ  تہٕ  اولاد  نہ  آسنہٕ  کِس  صوٗرتس  منٛز  آسن  4/1  چِہ  حصہٕ دار۔  تہٕ  یِہ  4/1  یا  8/1  یِیہِ  سارِنٕے  خاندارِنیٚن  منٛز  برابری  سان  بٲگراونہٕ۔﴾  امہِ  پتہٕ  زِ  یۅسہٕ  وصیت  تۅہیِہ  کٔرمٕژ  آسیو  سۅ  یِیہِ  پوٗرٕ  کرنہٕ  تہٕ  یُس  قرض  تۅہیِہ  ترٛوومُت  آسیو  سُہ  یِیہِ  نکھہٕ  والنہٕ۔  تہٕ  اگر  سُہ  مرد  یا  زنانہٕ  ﴿ییٚمۍ  سُند  میراث  بٲگراوُن  آسہِ﴾  بےٚ  اولاد  تہِ  آسہِ  تہٕ  تٔمۍ  سُنٛد  مول  موج  تہِ  آسہِ  نہٕ  زِندٕہ  مگر  تٔمۍ  سُند  اکھ  بوے  یا  اکھ  بیٚنہِ  آسہِ  موجود  تیٚلہِ  میلہِ  بٲیس  تہٕ  بیٚنہِ  پرٛتھ  أکِس  شییم  حصہٕ  تہٕ۔  اگر  بٲے  بیٚنہِ  اکہِ  کھۅتہٕ  زیادٕہ  آسن  تیٚلہِ  آسن  تِم  کُل  ترکہٕ کِس  اکھ  تہٲیی  منٛز  سٲری  شریک۔  ﴿یَتھ  آیتس  متعلق  چُھ  مفسرن  ہُنٛد  اجماع  زِ  اَتھ  منز  چُھ  بایو  تہٕ  بیٚنیو  نِشہِ  مُراد  اَخیافی  ﴿وۅرٕ﴾  بٲے  تہٕ  بیٚنہِ  یعنی  یِم  میتس  سٍتۍ  صرف  ماجہِ  ہٕندِ  طرفہٕ  رشتہٕ  آسن  تھاوان  ﴿ماجہِ  آسن  کُنی﴾  تہٕ  مول  آسہِ  تِمن  بیاکھ۔  روٗدۍ  وۅنۍ  سخ  بٲے  بیٚنہِ،  تہٕ  تِم  وۅرٕ  بٲے  بیٚنہِ  یِم  مٲلۍ  سٕندِ  طرفہٕ  میتس  سٍتۍ  رشتہٕ  آسن  تھاوان،  تِہُنٛد  حُکم  چُھ  ییٚمی  سوٗرکِس  ٲخری  آیتس  منٛز  ارشاد  سپُدمُت۔﴾  اَمہِ  پتہٕ  زِ  یۅسہٕ  وصیت  کرنہٕ  آسہِ  آمٕژ  سۅ  یِیہِ  پوٗرٕ  کرنہٕ،  تہٕ  قرض  یُس  میتن  تروومُت  آسہِ  یِیہِ  نکھہٕ  والنہٕ  بشرطیکہ  سُہ  آسہِ  نہٕ  ضرر  رسان۔  ﴿وصیتس  منٛز  چھےٚ  ضرر  رسٲنی  یِہ  زِ  تِتھہٕ  پٲٹھۍ  یِیہِ  وصیت  کرنہٕ  ییٚمہِ  سٍتۍ  مستحق  رشتہٕ  دارن  ہٕندۍ  حقوق  تلف  سپدان  آسن۔  تہٕ  قرضس  منٛز  چھےٚ  ضرر  رسٲنی  یِہ  زِ  انسان  کرِ  محض  حق  دارن  محروم  کرنہٕ  خٲطرٕ  خواہ  مخواہ  پانس  پیٚٹھ  تِتھہِ  قرضُک  اقرار  یُس  تٔمۍ  ہِیوٚت مُتُے  آسہِ نہٕ،  یا  کرِ  بیٚیہِ  کانٛہہ  تِیُتھ  ژھل  ییمِیُک  مقصد  یِہ  آسہِ  زِ  حقدار  گژھن  میراث  نِشہِ  محروم  سپدٕنۍ۔﴾  یِہ  حُکم  چُھ  اللہ  تعالیٰ  سٕندِ  طرفہٕ  تہٕ  اللہ  تعالیٰ  چُھ  دانا  و  بینا  تہٕ  نرم خۅے۔"
  },
  {
    "verse_id": 13,
    "translation": "یِم  چِھ  اللہ  تعالیٰ  سٕندۍ  مقرر  کرنہٕ  آمٕتۍ  حد،  یُس  اللہ  تعالیٰ  سٕنز  تہٕ  رسول  صلی  اللہ  علیہ و سلمن  ہٕنٛز  اطاعت  کرِ  تس  کرِ  خُدا  تِتھیٚن  باغن  منٛز  دٲخل  یِمن  بٔنۍ  کِنۍ  کۅلہٕ  آسن  پکان  تہٕ  یِمن  باغن  منٛز  روزِ  سُہ  ہمیشہ  تہٕ  یٔہے  چھےٚ  بٔڈ  کٲمیٲبی۔"
  },
  {
    "verse_id": 14,
    "translation": "تہٕ  یُس  اللہ  تعالیٰ  سٕنز  تہٕ  رسول  صلی  اللہ  علیہ و سلمن  ہٕنٛز  نافرمٲنی  کرِ  تہٕ  تٔمۍ  سٕندیو  مقرر  کرنہٕ  آمتیو  حدَو  نِشہِ  ژلہِ  نیٚبر،  تس  ترٛاوِ  اللہ  تعالیٰ  نارس  یَتھ  منٛز  سُہ  ہمیشہ  روزِ  تہٕ  تس  خٲطرٕ  چُھ  رُسوا  کرن  وول  عذاب۔"
  },
  {
    "verse_id": 15,
    "translation": "تُہٕنزو  مستوٗراتَو  منٛزٕ  یِمہٕ  بدکٲری  ہُند  اَتُر  کرن  تِمن  پیٚٹھ  رٔٹِو  پننیو  منٛزٕ  ژۅن  نفرن  ہٕنٛز  گوٲہی  تہٕ  اگر  ژور  نفر  گوٲہی  دِن،  تیٚلہِ  تھٲوِیوٗکھ  تِمہٕ  گرن  منٛز  بند  یوٚت  تام  زن  تِمن  موت  یِیہِ  یا  کڑِ  اللہ  تعالیٰ  تِہِندِ  خٲطرٕ  کانٛہہ  وَتھ۔"
  },
  {
    "verse_id": 16,
    "translation": "تہٕ  تۅہیِہ  منٛز  یِم  اَمہِ  کامہِ  ہُنٛد  اَتُر  کرن  تِمن  دۅشوٕنۍ  دِیِو  تکلیف  پتہٕ  اگر  تِم  توبہٕ  کرن  تہٕ  پنُن  اصلاح  کرن  تیٚلہِ  ترٲوِیوٗکھ  یلہٕ  تِکیازِ  اللہ  تعالیٰ  چُھ  سیٚٹھاہ  توبہٕ  قبول  کرن  وول  تہٕ  رحم  کرن  وول۔  ﴿یِہ  اوس  بدکٲری  متعلق  ابتدٲیی  حُکم۔  امہِ  پتہٕ  سپز  سورۂ  نوٗرٕچ  سۅ  آیت  نٲزِل  یتھ  منٛز  مردس  تہٕ  زنانہِ  دۅشوٕنۍ  خٲطرٕ  کُنُے  حُکم  دِنہٕ  آو  زِ  تِمن  گژھن  ہتھ  ہتھ  دُرٕ  یِنۍ  لگاونہٕ۔﴾"
  },
  {
    "verse_id": 17,
    "translation": "یِہ  زٲنِو  زِ  خُدایس  پیٚٹھ  چُھ  توبہٕ کہ  قبولیتُک  حق  تِمنٕے  لُکن  خٲطرٕ  یِمن  نادٲنۍ  کِنۍ  کانٛہہ  اَتُر  چُھ  گژھان،  تہٕ  امہِ  پتہٕ  چِھ  جلدی  توبہٕ  کران،  یِتھیٚن  لُکن  پیٚٹھ  چُھ  اللہ  تعالیٰ  پننہِ  نظرِ  عنایت  سٍتۍ  بیٚیہِ  توجہ  دِوان،  تہٕ  اللہ  تعالیٰ  چُھ  سارِنٕے  کتھن  ہٕنٛز  خبر  تھاون  وول  بیٚیہِ  حکمت  وول  گاٹُل۔"
  },
  {
    "verse_id": 18,
    "translation": "البتہٕ  توبہٕ  چُھنہٕ  تِمن  لُکن  خٲطرٕ  کینہہ  یِم  بُرٕ  کامہِ  کران  چِھ  روزان،  یوٚت  تام  زَن  تِمو  منٛزٕ  کٲنٛسہِ  ہٕندِ  موتُک  وقت  چُھ  واتان،  تمہِ  وِزِ  چُھ  سُہ  ونان  زِ  وۅنۍ  کوٚر  مےٚ  توبہٕ،  تہٕ  یِتھے  پٲٹھۍ  چُھنہٕ  توبہٕ  تِمن  لُکن  خٲطرٕ  تہِ  یِم  مرنس  تام  کٲفر  روزن،  یِتھیٚن  لُکن  خٲطرٕ  چُھ  اَسہِ  دگ  تُلوُن  عذاب  تیار  تھوومُت۔"
  },
  {
    "verse_id": 19,
    "translation": "اے  لوٗکو  یِمو  ایمان  چُھو  اوٚنمُت،  تُہٕندِ  خٲطرٕ  چُھنہٕ  یِہ  حلال  زِ  زبردستی  روٗزِو  زنانن  ہٕندۍ  وٲرث  بٔنِتھ۔  ﴿امہِ  نِشہِ  چُھ  مُراد  یِہ  زِ  خاندار  سٕندِ  مرنہٕ  پتہٕ  مَہ  روٗزِن  تٔمۍ  سٕندۍ  خاندان  وٲلۍ  تس  مۅنڈِ  زنانہِ  میتہٕ  سُند  میراث  زٲنِتھ  تٔمۍ  سٕندۍ  ولی  تہٕ  وٲرث  بٔنِتھ۔  خاندارِنہِ  ییٚلہِ  خاندار  موٗد  سۅ  چھےٚ  پتہٕ  آزاد۔  عِدّت  گُزارِتھ  یوٚت  ییژِھہ  توٚت  گٔژِھن  تہٕ  یس  سٍتۍ  نکاح  کرُن  ییژِھہ  تس  سٍتۍ  کٔرِن۔﴾  تہٕ  نہ  چُھ  یِہ  حلال  زِ  تِمہٕ  کٔریوٗکھ  تنگ  تہٕ  تَمہِ  مہرُک  کینہہ  حصہٕ  نِنٕچ  کٔرِو  کوشش  یُس  تۅہیِہ  تِمن  دِیتمُت  چُھو۔  آ،  اگر  تِمہٕ  کُنہِ  ٹاکارٕہ  بدچلنی  ہِنزٕ  مرتکب  آسن  ﴿تیٚلہِ  چُھ  ضرور  تۅہیِہ  تنگ  کرنُک  حق،  مال  نِنہٕ  موجوٗب  نہٕ  کینہہ  بلکہ  بدچلنی  ہُند  سزا  دِنہٕ  موجوٗب﴾  تِمن  سٍتۍ  کٔرِو  رٕتۍ  پٲٹھۍ  زندگی  بسر،  اگر  تۅہیِہ  تِمہٕ  ناپسند  آسن  بنان  چُھ  زِ  اکھ  چیز  آسیو  نہٕ  تۅہیِہ  پسند  مگر  خُداین  آسہِ  تٔتھۍ  منز  واریاہ  کینہہ  رٕژَر  تھوومُت۔"
  },
  {
    "verse_id": 20,
    "translation": "تہٕ  اگر  توٚہۍ  أکِس  خاندارنہِ  ہٕنزِ  جایِہ  بیاکھ  خاندارِنۍ  اَننُک  اِرادے  کٔرِو،  تیٚلہِ  اگر  تۅہیِہ  تس  أکِس  ڈھیرس  یوت  مالٕے  کیازِ  آسیو  نہٕ  دِیتُمت،  تمہِ  منٛزٕ  ہیٚیِہ  زِیوس  نہٕ  کِہِنۍ  واپس،  کیا  توٚہۍ  ہیٚوٕہ  تس  بہتان  لگٲوِتھ  تہٕ  ٹاکارٕ  ظلم  کٔرِتھ  واپس؟"
  },
  {
    "verse_id": 21,
    "translation": "تہٕ  ٲخر  کِتھہٕ  پٲٹھۍ  ہیٚوٗس  ییٚلہِ  زَن  توٚہۍ  اکھ  أکِس  نِشہِ  چِھو  لطف  اندوز  سپدۍمٕتۍ  تہٕ  تِمو  چُھہَو  تۅہیِہ  پختہٕ  عہد  ہیوٚتمُت؟"
  },
  {
    "verse_id": 22,
    "translation": "تہٕ  یِمن  مستوراتن  سٍتۍ  تُہٕندیو  مالیو  نکاح  آسہِ  کوٚرمُت  تِمن  سٍتۍ  مَہ  کٔرِو  ہرگز  نکاح  مگر  یِہ  گۅڈٕہ  سپُد  تہِ  سپُد۔  ﴿اَمیُک  چُھنہٕ  یِہ  مطلب  زِ  زمانۂ  جٲہلیتس  اندر  ییٚمۍ  وۅرٕ  ماجہِ  سٍتۍ  نکاح  اوس  کوٚرمُت  سُہ  ہیٚکہِ  یِہ  حکم  یِنہٕ  پتہٕ  تہِ  تس  پننِس  زوجیتس  منز  تھٲوِتھ،  بلکہ  چُھ  مطلب  یِہ  زِ  گۅڈٕ  یِم  اَمہِ  قسمٕکۍ  نکاح  کرنہٕ  آمٕتۍ  ٲسۍ  تِمو  نِشہِ  زامٕتۍ  شُرۍ  یِن  نہٕ  یِہ  حکم  یِنہٕ  پتہٕ  حرامٕکۍ  ماننہٕ،  تہٕ  نہ  ہیٚکہِ  پننیٚن  مالیٚن  ہٕندِ  وراثت  منٛزٕ  تِہُند  حق  ختم  سپدِتھ۔﴾  درحقیقت  چھےٚ  یِہ  بے حیٲیی  ہٕنز  اکھ  کٲم،  ناپسندیدٕہ  چھےٚ  بیٚیہِ  چھےٚ  ناکارٕہ۔  ﴿اسلٲمی  قانونس  منٛز  چھےٚ  یِہ  کٲم  فوجدٲری  جُرم  تہٕ  اَتھ  پیٚٹھ  ہیٚکہِ  پولیس  کاروٲیی  کٔرِتھ۔﴾"
  },
  {
    "verse_id": 23,
    "translation": "تۅہیِہ  پیٚٹھ  آیِہ  حرام  کرنہٕ  تُہٕنزٕ  ماجہِ۔  ﴿ماجہِ  ہُنٛد  اطلاق  چُھ  پننہِ  ماجہِ  تہٕ  وۅرٕ  ماجہِ  دۅشوٕنۍ  پیٚٹھ  سپدان،  امہِ  موجوٗب  چھےٚ  دۅشوے  حرام۔  امہِ  علاوٕہ  چھےٚ  أتھۍ  حکمس  منٛز  مٲلۍ  سٕنز  موج  تہٕ  ماجہِ  ہٕنز  موج  تہِ  شٲمِل﴾،  کورِ  ﴿کورِ  ہٕندِس  حُکمس  منٛز  چھےٚ  نیچِوۍ  سٕنز  کوٗر  تہٕ  کورِ  ہٕنز  کوٗر  تہِ  شٲمل﴾،  بیٚنہِ  ﴿پنٕنۍ  بیٚنہِ  تہٕ  وۅرٕ  بیٚنہِ  چھےٚ  اَتھ  حکمس  منٛز  یکساں۔﴾،  پۅپھہٕ  تہٕ  ماسہٕ،  باوزٕ  تہٕ  بینزٕ،  ﴿یِمن  سارِنٕے  رشتن  منٛز  چَھنہٕ  پننیٚن  تہٕ  وۅرَن  درمیان  کانٛہہ  فرق﴾  تہٕ  تُہٕنزٕ  تِمہٕ  ماجہِ  یِمو  تۅہیِہ  دۅد  ٲسیو  دِیتمُت  تہٕ  تُہنزٕ  دۅدٕ  بیٚنہِ،  ﴿یَتھ  کتھہِ  پیٚٹھ  چُھ  اُمّتس  منٛز  اتفاق  زِ  أکۍ  لڑکن  یا  لڑکی  ییٚمِس  خاتونہِ  ہُنٛد  دۅد  آسہِ  چوٚمُت  تس  خٲطرٕ  چھےٚ  سۅ  خاتون  ماجہِ  ہِندِس  حکمس  منٛز  تہٕ  تٔمۍ  سُند  خاندار  چُھس  مٲلۍ  سٕندِس  حکمس  منٛز،  تہٕ  تمام  تِم  رِشتہٕ  یِم  اصلی  ماجہِ  تہٕ  مٲلۍ  سٕندِ  تعلق  سٍتۍ  حرام  چِھ  سپدان،  چِھ  دۅدٕ  ماجہِ  تہٕ  مٲلۍ  سٕندِ  تعلق  سٍتۍ  تہِ  حرام  سپدان۔  تس  شُرِس  خٲطرٕ  چُھنہٕ  دۅدٕ  ماجہِ  ہُند  سُے  شُر  حرام  یس  سٍتۍ  تٔمۍ  دۅد  آسہِ  چوٚمُت  بلکہ  چِھ  تٔمۍ  سٕندۍ  سٲری  اولاد  تس  پننیٚن  باین  پننیٚن  ہٕندۍ  پٲٹھۍ  تہٕ  تِہِندۍ  شُرۍ  چِھ  تس  خٲطرٕ  پننیٚن  باپتھٕرن  تہٕ  بیٚنتھٕرن  ہٕندۍ  پٲٹھۍ۔﴾  تہٕ  تُہٕنزن  خاندارِنیٚن  ہٕنزٕ  ماجہِ  ﴿ہَش  ماجہِ﴾  تہٕ  تُہٕنزن  خاندارِنیٚن  ہٕنزٕ  کورِ  یِمو  تُہٕنزن  کۅچھن  منٛز  پرورش  لٔبمٕژ  چھےٚ  ﴿یعنی﴾  تِمن  خاندارِنیٚن  ہٕنزٕ  کورِ  یِمن  سٍتۍ  تُہُند  تعلق  دۅن  بٲژن  ہُند  سپُدمُت  آسہِ۔  ﴿یِژھہ  لڑکی  ہُند  حرام  آسُن  چُھنہٕ  اتھ  شرطس  پیٚٹھ  موقوف  زِ  تٔمۍ  آسہِ  وۅرٕ  مٲلۍ  سٕندِس  گرس  منٛز  پرورش  حٲصل  کٔرمٕژ۔  اُمت  کیٚن  فقہاہن  ہُند  چُھ  اتھ  کتھہِ  پیٚٹھ  تقریباً  اجماع  زِ  وۅرٕ  کوٗر  چھےٚ  بہر  حال  انسانس  پیٚٹھ  حرام  خواہ  تٔمۍ  وۅرٕ  مٲلۍ  سٕندِ  گر  پرورِش  حٲصل  ٲسِتن  کٔرمٕژ  یا  متہٕ  ٲسِتن۔﴾  نَتہٕ  اگر  ﴿صرف  نکاح  آسہِ  سپُدمُت  تہٕ﴾  دۅن  بٲژن  ہُند  تعلق  آسہِ  نہٕ  سپُدمُت  تیٚلہِ  ﴿یِیِہ  نہٕ  تۅہیِہ  تِمہٕ  ترٛٲوِتھ  تِہنزن  کوریٚن  سٍتۍ  نکاح  کرنس  پیٚٹھ﴾  پرٛژھہٕ  گٲر  کرنہٕ،  تہٕ  تُہٕندیٚن  تِمن  نیچوِیٚن  ہٕنزٕ  خاندارِنہِ  یِم  تُہُندِ  پُشتٕکۍ  آسن۔  ﴿نیچوۍ  سٕندِی  پٲٹھۍ  چھےٚ  زُریٚن  ہٕنزٕ  خاندارِنہِ  تہِ  بُڈِبَبن  پیٚٹھ  حرام۔﴾  تہٕ  یِتہِ  چُھ  تۅہیِہ  پیٚٹھ  حرام  کرنہٕ  آمُت  زِ  یِکہٕ  وٹہٕ  تھٲوِیوٗکھ  زٕ  بیٚننہِ  نکاحس  منٛز۔  ﴿نبی  صلی  اللہ  علیہ و سلمن  ہُند  چُھ  ارشاد  زِ  ماس  تہٕ  بیٚنزٕ  تہٕ  پۅپھ  تہٕ  باوزٕ  تہِ  چھےٚ  یکہٕ  وٹہٕ  نکاحس  منٛز  تھاوِنہِ  حرام۔  اتھ  معاملس  منٛز  گژِھہ  یِہ  اصول  سمجُھن  زِ  تِژٕھہ  زٕہ  زنانہٕ  جمع  کرنہِ  چُھ  بہرحال  حرام  یِمن  منٛز  اگر  اکھ  مرد  آسہِ  ہے  تیٚلہِ  آسہِ  ہے  تٔمۍ  سُند  نکاح  دوٚیِمہِ  سٍتۍ  حرام۔﴾  مگر  یِہ  گۅڈٕ  سپُد  تہِ  سپُد،  اللہ  تعالیٰ  چُھ  بخشن  وول  تہٕ  رحم  کرن  وول۔  ﴿یعنی  اَتھ  پیٚٹھ  سپدِ  نہٕ  پرٛژٕھہ  گٲر  مگر  ییٚمۍ  شخصن  کُفرٕکِس  حالتس  اندر  زٕہ  بیٚنہِ  یکہٕ  وٹہٕ  نکاحس  منٛز  آسن  تھاوِمژٕ  تس  چھےٚ  اسلام  اَننہٕ  پتہٕ  اکھ  تھاوٕنۍ  تہٕ  اکھ  ترٛاوٕنۍ﴾"
  },
  {
    "verse_id": 24,
    "translation": "تہٕ  تِمہٕ  مستوٗراتہٕ  تہِ  چھےٚ  تۅہیِہ  پیٚٹھ  حرام  یِمہٕ  بیٚیہِ  کٲنٛسہِ  ہٕندِس  نکاحس  منٛز  آسن  ﴿محصنات﴾،  البتہٕ  تِژٕھہ  مستوٗراتہٕ  چھےٚ  امہِ  نِشہِ  مُستثنیٰ  یِمہٕ  ﴿جنگس  منٛز﴾  تۅہیِہ  اتھس  منٛز  یِن۔  ﴿یعنی  یِمہٕ  مستوراتہٕ  جنگ  منٛز  گرفتار  سپدن  تہٕ  تِہٕندۍ  کٲفر  خاندار  آسن  دارُ  الحربس  منٛز  تِمہٕ  چَھنہٕ  حرام،  تِکیاز  دارُ  الحربہٕ  پیٚٹھہٕ  دارُ  الاسلامس  منٛز  یِنہٕ  پتہٕ  سپٕدۍ  تِہندۍ  نکاح  ختم۔﴾  یِہ  چُھ  اللہ  تعالیٰ  سُند  قانون  ییٚمِچ  پابندی  تۅہیِہ  پیٚٹھ  لٲزِم  چھےٚ  کرنہٕ  آمٕژ۔  یِمن  ورٲے  یٖژاہ  مستوراتہٕ  چھےٚ،  تُہٕندِ  خٲطرٕ  چُھ  حلال  کرنہٕ  آمُت  زِ  تِمہٕ  ہیٚکِیوٗکھ  توٚہۍ  پننیو  مالَو  ذریعہ  حٲصل  کٔرِتھ  بشرطیکہ  نکاح  کِس  گنڈس  منٛز  کٔرِیوٗکھ  تِم  محفوظ،  نَہ  یِہ  زِ  آزاد  شہوت  رٲنی  لٲگِو  کرٕنۍ،  پتہٕ  یُس  توٚہۍ  ازدوٲجی  زندگی  ہُنٛد  لُطف  تِمن  نِشہِ  حٲصل  کٔرِو،  تَمہِ  بدلہٕ  کٔرِو  تِہندۍ  مَہر  بطور  فرض  زٲنِتھ  ادا،  البتہٕ  مہر  مقرر  سپدنہٕ  پتہٕ  اگر  اکھ  أکۍ  سٕنزِ  رضا  مندی  سان  تۅہیِہ  درمیان  کانٛہہ  سمجھوتہٕ  سپدِ  تیٚلہِ  چُھنہٕ  تتھ  منٛز  کانٛہہ  حرج،  اللہ  تعالیٰ  چُھ  زانن  وول  تہٕ  دانا۔"
  },
  {
    "verse_id": 25,
    "translation": "تہٕ  یَس  شخصَس  تۅہیِہ  منٛزٕ  یِہ  طاقت  آسہِ  نہٕ  زِ  خاندٲنۍ  مسلمان  مستوراتن  ﴿مُحصناتن﴾  سٍتۍ  کرِ  نکاح  تس  پزِ  تُہٕنزو  تِمو  لونڈِیو  منٛزٕ  کٲنٛسہِ  سٍتۍ  نکاح  کرُن  یِمہٕ  تُہٕندِس  قبضس  منٛز  آسن  تہٕ  مومن  ﴿خاتونہٕ﴾  آسن،  اللہ  تعالیٰ  چُھ  تُہٕندیٚن  ایمانن  ہُنٛد  حال  ٹھیک  پٲٹھۍ  زانان،  توٚہۍ  سٲری  چِھو  اَکی  دَرِکۍ  لُکھ  لہٰذا  کٔرِو  تِہِندیٚن  سرپرستن  ہٕندِ  اجازتہٕ  تِمن  سٍتۍ  نکاح  تہٕ  معروف  طریقہٕ  سان  کٔرِو  تِہِندۍ  مَہر  ادا  تاکہ  تِمہٕ  روزن  نکاح  کِس  گنڈس  منٛز  محفوظ  ﴿مُحصنات﴾  بٔنِتھ،  آزاد  شہوت  رٲنی  کران  پھیرن  نہٕ  تہٕ  نَہ  کرن  ژوٗرِ  ژھیٚپہِ  ٲشنٲیِیِہ،  پتہٕ  ییٚلہِ  تِمہٕ  نکاح  کِس  گنڈس  منٛز  محفوظ  سپدن،  تہٕ  اَمہِ  پتہٕ  سپدن  کُنہِ  بدچلنی  ہنزٕ  مرتکب،  تیٚلہِ  چُھ  تِمن  پیٚٹھ  تَمہِ  سزا  بہ  نسبت  اوٚڈُے  سزا  یُس  خاندٲنۍ  مستوراتن  ﴿محصناتن﴾  خٲطرٕ  مُقرر  چُھ۔  ﴿یتھ  رکوعس  منٛز  چُھ  مُحصنات  دۅن  مختلف  معنین  منٛز  ورتاونہٕ  آمُت،  اکھ  خاندرٕ  واجِنہِ  مستوراتہٕ  یمن  خاندار  سٕنز  حفاظت  حٲصل  آسہِ۔  دوٚیُم  خاندٲنۍ  مستوراتہٕ  یِمن  خاندانٕچ  حفاظت  حٲصل  آسہِ،  اگرچہِ  تِمہٕ  نیترٕ  واجِنہِ  آسن  نہٕ۔  آیت  24  ہَس  منٛز  چُھ  مُحصنات  لفظ  لونڈی  ہٕندِ  مقابلہٕ  بغیر  خاندرٕ  واجِنیٚن  خاندٲنۍ  مستوراتن  خٲطرٕ  وَرتاونہٕ  آمُت  یِتھہٕ  پٲٹھۍ  زن  آیت کہ  مضمون  نِشہِ  صاف  ظٲہر  چُھ۔  اَتھ  برعکس  چُھ  لونڈِین  خٲطرٕ  محصنات  لفظ  گۅڈِنِکِس  معنیس  منٛز  ورتاونہٕ  آمُت  تہٕ  صاف  لفظن  منٛز  چُھ  فرماونہٕ  آمُت  زِ  ییٚلہِ  یِمن  نکاہٕچ  حفاظت  حٲصل  سپدِ  ﴿فَاِذَا  اُحصِن﴾  تیٚلہِ  چُھ  یِمن  خٲطرٕ  بدکٲری  سپدنس  پیٚٹھ  تمہِ  سزاہُک  نصف  یُس  مُحصناتن  یعنی  بغیرِ  خاندار  واجِنیٚن  خاندٲنۍ  مستوراتن  خٲطرٕ  چُھ۔﴾  یِہ  سہولیت  چھےٚ  تۅہیِہ  منٛزٕ  تِمن  لُکن  خٲطرٕ  پٲدٕ  کرنہٕ  آمٕژ،  یِمن  خاندر  نَہ  کرنہٕ  کِنۍ  پرہیزگٲری  ہُنٛد  ٹھوٚٹھ  پھُٹنُک  اندیشہٕ  آسہِ  البتہ  اگر  توٚہۍ  صبر  کٔرِو  تیٚلہِ  چُھ  یِہ  تُہٕندِ  خٲطرٕ  بہتر  تہٕ  اللہ  تعالیٰ  چُھ  بخشنہٕ  وول  تہٕ  رحم  کرن  وول۔"
  },
  {
    "verse_id": 26,
    "translation": "اللہ  تعالیٰ  چُھ  یژھان  زِ  تۅہیِہ  پیٚٹھ  کرِ  تِم  طریقہٕ  واضح  تہٕ  تِمنٕے  طریقن  پیٚٹھ  پکناوِ  تۅہیِہ  یِہٕنز  پیروی  تۅہیِہ  بروٗنٛٹھِم  رٔتۍ  لُکھ  کران  ٲسۍ،  سُہ  چُھ  پنٕنۍ  رحمت  ہیٚتھ  تۅہیِہ  کُن  ظۅن  پِھرنُک  اِرادٕہ  تھاوان  تہٕ  سُہ  چُھ  زانن  وول  تہِ  تہٕ  دانا  تہِ۔"
  },
  {
    "verse_id": 27,
    "translation": "آ،  اللہ  تعالیٰ  چُھ  تۅہیِہ  پیٚٹھ  رحمت  سان  ظۅن  پِھرُن  یژھان  مگر  یِم  لُکھ  خۅد  پانہٕ  پننہِ  نفس  کیٚن  خواہشاتن  ہٕنز  پیروی  کران  چِھ  تِم  چِھ  یژھان  زِ  توٚہۍ  گٔژِھو  سیٚزِ  وَتہِ  نِشہِ  ڈلِتھ  دوٗر  نیرٕنۍ۔"
  },
  {
    "verse_id": 28,
    "translation": "اللہ  تعالیٰ  چُھ  تۅہیِہ  پیٚٹھہٕ  پابندیِہ  لوٚژراونہِ  یژھان۔  تِکیازِ  انسان  چُھ  آمُت  کمزور  پٲدٕ  کرنہٕ۔"
  },
  {
    "verse_id": 29,
    "translation": "اے  لوٗکو  یِمو  ایمان  چُھو  اوٚنمُت،  پانہٕ  وٲنۍ  مَہ  کھیٚیِو  اکھ  أکۍ  سٕندۍ  مال  بٲطِل  طریقو  سٍتۍ۔  لین  دین  گژِھہ  سپدُن  اکھ  أکۍ  سٕنزِ  رضا  مندی  سان۔  ﴿بٲطل  طریقو  نِشہِ  چُھ  مُراد  تِم  سٲری  طریقہٕ  یِم  حقس  خلاف  آسن  تہٕ  شرعی  تہٕ  اخلاقی  طور  آسن  نا  جٲیز۔  اکھ  أکۍ  سٕنز  رضامندی  نِشہِ  چُھ  مُراد  آزادانہٕ  تہٕ  زاننہٕ  ماننہٕ  آمٕژ  رضامندی۔  کُنہِ  دباوس  یا  دوکھس  تہٕ  فریبس  پیٚٹھ  بناونہٕ  آمژِ  رضامندی  ہُند  ناو  گوٚو  نہٕ  رضامندی۔﴾  تہٕ  پنُن  پان  مَہ  کٔرِو  قتل۔  ﴿یِہ  کتھ  ہیٚکہِ  پٔتِمہِ  کتھہِ  ہٕنز  پٔتِم  ہَن  تہِ  ٲسِتھ  تہٕ  پانہٕ  تہِ  ہیٚکہِ  مستقل  کتھ  ٲسِتھ۔  اگر  پٔتِمہِ  کتھہِ  ہٕنز  پٔتِم  ہَن  مانوون  تیٚلہِ  چُھ  اَمِیُک  مطلب  یِہ  دوٚیِمیٚن  ہُند  مال  ناجٲیز  طور  کھیوٚن  چُھ  خۅد  پنُن  پان  ہلاکتس  منٛز  ترٛاوُن۔  تہٕ  اگر  یِہ  مستقل  کتھ  مانون  تیٚلہِ  چِھ  اتھ  زٕہ  معنی،  اکھ  یِہ  زِ  اکھ  أکۍ  سُند  قتل  مَہ  کٔرِو،  بیٚاکھ  یِہ  زِ  خۅدکشی  مَہ  کٔرِو۔﴾  پژھ  کٔرِو  زِ  اللہ  تعالیٰ  چُھ  تۅہیِہ  پیٚٹھ  مہربان۔"
  },
  {
    "verse_id": 30,
    "translation": "یُس  شخص  ظلم  و  زیادتی  سان  یِہ  کرِ  سُہ  تراوون  أسۍ  ضرور  نارس  منٛز  تہٕ  یِہ  کٲم  چَھنہٕ  اللہ  تعالیٰ  سٕندِ  خٲطرٕ  مُشکل  کینہہ۔"
  },
  {
    "verse_id": 31,
    "translation": "اگر  توٚہۍ  تِمو  بڈیو  بڈیو  گناہو  نِشہِ  پرہیز  کران  روٗزِو  یِمو  نِشہِ  ٹھاکھ  چُھو  یِوان  کرنہٕ  تیٚلہِ  کروکھ  أسۍ  تُہٕنزٕ  لۅکچہِ  مۅکچہِ  بُرٲیِیِہ  تُہندِ  حسابہٕ  نِشہِ  دوٗر  تہٕ  توٚہۍ  کرو  عزت  چِہ  جایِہ  دٲخل۔"
  },
  {
    "verse_id": 32,
    "translation": "تہٕ  مَہ  کٔرِو  تَمِیُک  تمنا  یِکینٛژھاہ  خُداین  تۅہیِہ  منٛزٕ  کٲنٛسہِ  باقین  ہٕندِس  مقابلس  منٛز  زیادٕہ  چُھ  دِیتمُت،  یِکینژھاہ  مردَو  چُھ  کموومُت  تمہِ  مُطٲبق  چُھ  تِہُند  حصہٕ  تہٕ  یِکینٛژھاہ  مستوراتَو  چُھ  کموومُت  تمہِ  مُطٲبق  چُھ  تِہُند  حصہٕ۔  آ،  خُدایس  روٗزِو  تٔمۍ  سٕندِ  فضلُک  دُعا  منگان،  یقیناً  چُھ  اللہ  تعالیٰ  پرٛتھ  چیزُک  علم  تھاوان۔"
  },
  {
    "verse_id": 33,
    "translation": "تہٕ  اَسہِ  چِھ  تَمہِ  پرٛتھ  ترکٕکۍ  حقدار  مُقرر  کٔرِمٕتۍ  یِم  والدین  تہٕ  قریبی  رشتہٕ دار  پتھ  کُن  تراون،  وۅنۍ  روٗدۍ  تِم  لُکھ  یِمن  سٍتۍ  تۅہیِہ  عہد  و  پیمان  آسن  تِمن  دِیِو  پنُن  حِصہٕ،  یقیناً  چُھ  اللہ  تعالیٰ  پرٛتھ  چیزس  پیٚٹھ  نگراں۔  ﴿عربہٕ  کیٚن  لُکن  ہُند  اوس  قاعدٕہ  زِ  یِمن  لُکن  درمیان  دوستی  تہٕ  بٲے  بندتِکۍ  عہد  و  پیمان  سپدان  ٲسۍ  تِم  ٲسۍ  اکھ  أکۍ  سٕندِ  میراثٕکۍ  حقدار  بنان۔  یِتھے  پٲٹھۍ  یُس  نیچو  اوس  یِوان  بناونہٕ  سُتہِ  اوس  منگتہٕ  مٲلۍ  سُند  وٲرث  بنان۔  یتھ  آیتس  منٛز  چُھ  جٲہلیتُک  یِہ  طریقہٕ  منسوخ  کٔرِتھ  فرماونہٕ  آمُت  زِ  وراثت  گژِھ  تَمہِ  قٲعدٕہ  مُطٲبق  رشتہٕ  دارن  منٛز  تقسیم  سپدٕنۍ  یُس  اَسہِ  مقرر  چُھ  کوٚرمُت،  البتہٕ  یِمن  لُکن  سٍتۍ  تۅہیِہ  عہد  و  پیمان  آسن  تِمن  ہیٚکِو  پننہِ  زندگی  منٛز  پننہِ  مرضی  مُطٲبق  دِتھ﴾"
  },
  {
    "verse_id": 34,
    "translation": "مرد  چِھ  مستوراتن  پیٚٹھ  قوّام،  ﴿قوّام  چِھ  تس  شخصس  ونان  یُس  کٲنٛسہِ  فردس  یا  اِدارس  یا  نِظامٕکۍ  معاملات  دُرست  حالتس  منٛز  چلاونُک  تہٕ  اَمِچ  حفاظت  تہٕ  رٲچھ  راوٹھ  کرنُک  تہٕ  امِکۍ  ضروریات  دستیاب  تھاونُک  ذِمہٕ دار  آسہِ﴾  اتھ  بُنیادس  پیٚٹھ  زِ  خُداین  چھےٚ  تِمو  منٛزٕ  أکِس  دِژمٕژ  دوٚیِمِس  پیٚٹھ  فضیلت،  تہٕ  اتھ  بِناہس  پیٚٹھ  زِ  مرد  چِھ  پنٕنۍ  مال  خرچ  کران،  وۅنۍ  یِمہٕ  صالح  مستوراتہٕ  چھےٚ  تِمہٕ  چھےٚ  فرماں بردار  آسان  تہٕ  مردن  پٔتۍ کِنۍ  چھےٚ  اللہ  تعالیٰ  سٕندِس  حفاظتس  تہٕ  نگرٲنی  منٛز  تِہندیٚن  حقوقن  ہٕنز  حفاظت  کران  تہٕ  یِمن  مستوراتن  نِشہِ  تۅہیِہ  بدخوبی  ہُند  اندیشہِ  آسہِ  تِمہٕ  سمجھٲوِیوٗکھ،  خواب  گاہَو  منٛزٕ  روٗزِو  تِمن  نِشہِ  بیٚون  تہٕ  لٲیوٗکھ۔  ﴿اَتھ  چُھنہٕ  یِہ  مطلب  یِہ  زِ  ترٛیشوے  کامہِ  گژھن  بیک  وقت  کرنہٕ  یِنہٕ،  بلکہ  چُھ  مطلب  یِہ  زِ  بدخویی  ہٕندِس  حالتس  منٛز  چُھ  یِمن  تریشوٕنۍ  حالتن  ہُنٛد  اجازت۔  وۅنۍ  روٗز  یِمن  پیٚٹھ  عمل  درآمد،  تیٚلہِ  گژِھہ  بہرحال  اَتھ  منٛز  قصورس  تہٕ  سزاہس  درمیان  تناسُب  آسُن،  تہٕ  یَتھ  جایِہ  لۅتہِ  وایِہ  تدبیرِ  سٍتۍ  اصلاح  ہیٚکہِ  سپدِتھ  تتھ  جایِہ  گژِھہ  نہٕ  سخت  تدبیرس  کٲم  ہیٚنۍ۔  حضور  صلی  اللہ  علیہ و سلمو  ییٚلہِ  تہِ  خاندارِنیٚن  لایِنُک  اجازت  چُھ  دِیتمُت  سُہ  چُھکھ  بادلِ  ناخواستہٕ  دِیتمُت  تہٕ  توتہِ  چُھکھ  یِہ  چیز  ناپسند  فرموومُت۔﴾  پتہٕ  اگر  تِمہٕ  تُہٕنزٕ  فرماں بردار  سپدن  تیٚلہِ  مَہ  کٔرِیو  خواہ مخواہ  تِمن  پیٚٹھ  دست  درٲزی  خٲطرٕ  بہانہٕ  تلاش،  یقین  تھٲوِو  زِ  پیٚٹھہٕ  کنہِ  چُھ  اللہ  تعالیٰ  موجود  یُس  بوٚڈ  تہٕ  بالاتر  چُھ۔"
  },
  {
    "verse_id": 35,
    "translation": "تہٕ  اگر  تۅہیِہ  کُنہِ  وِزِ  خاندارس  تہٕ  خاندارِنہِ  ہٕندۍ  تعلقات  بِگرٕنُک  اندیشہِ  آسیو۔  تیٚلہِ  کٔرِیوٗن  اکھ  حَکم  مردٕ  سٕندیو  رشتہٕ  دارَو  منٛزٕ  تہٕ  اکھ  زَنہِ  ہٕندیو  رشتہٕ  دارو  منٛزٕ  مُقرر،  تِم  دۅشوے  ﴿اگر﴾  اصلاح  یژھن  کرُن  تیٚلہِ  کَڑِ  اللہ  تعالیٰ  تِمن  دۅشوٕنۍ  درمیان  موافقتچٕ  صورت۔  ﴿دۅشوٕنۍ  نِشہِ  چُھ  مُراد  ثٲلث  تہِ  تہٕ  زٕہ  بٲژ  تہِ۔  پرٛتھ  لڑایِہ  منٛز  چُھ  صلح  سپدنُک  امکان  بشرطیکہ  دۅشوے  دٔرۍ  گژھن  صلح  پسند  آسٕنۍ  تہٕ  مٔنزِم  تہِ  گژھن  یژھان  آسٕنۍ  زِ  دۅن  دریٚن  منٛز  گژِھہ  کُنہِ  پٲٹھۍ  صفٲیی  سپدٕنۍ۔﴾  اللہ  تعالیٰ  چُھ  سورُے  کینہہ  زانان  تہٕ  بیٚیہِ  چُھ  باخبر۔"
  },
  {
    "verse_id": 36,
    "translation": "تہٕ  توٚہۍ  سٲری  کٔرِو  اللہ  تعالیٰ  سٕنز  بندگی،  تس  سٍتۍ  مَہ  بناوِیوٗن  کانٛہہ  شریک،  مٲلِس  ماجہِ  سٍتۍ  کٔرِو  نیک  برتاو،  قرابت  دارن  تہٕ  یتیمن  تہٕ  مسکینن  سٍتۍ  کٔرِو  رُت  سلوک  تہٕ  بیٚیہِ  کٔرِو  ہمسایِہ  رشتہٕ  دارس  سٍتۍ  تہٕ  غیر  زان  ہمسایس  سٍتۍ  تہٕ  سٍتۍ  بٲجِس  سٍتۍ،  ﴿امہِ  نِشہِ  چُھ  مُراد  دوست  یُس  سٍتۍ  آسہِ  تہٕ  سُہ  شخص  تہِ  یس  سٍتۍ  کُنہِ  جایِہ  کُنہِ  تہِ  وقتہٕ  پکُن  پیٚیِہ۔  مثلاً  توٚہۍ  چِھو  بازر  نیران،  بیاکھ  نفرا  تہِ  چُھ  تۅہیِہ  سٍتۍ  پکان  یا  کُنہِ  وانس  پیٚٹھ  ٲسِو  توٚہۍ  سودا  رَٹان  تہٕ  بیاکھ  کانٛہہ  خریدار  تہِ  آسہِ  تۅہیِہ  نِشہِ  بِہِتھ،  یا  سفرس  دوران  آسہِ  بیٚیہِ  کانٛہہ  شخص  تُہُند  ہمسفر۔  یِہ  عارضی  ہمسایگی  تہِ  چھےٚ  پرٛتھ  مہذب  تہٕ  شریف  انسانس  پیٚٹھ  اکھ  حق  عٲید  کران  ییٚمیُک  تقاضہٕ  یِہ  چُھ  زِ  سُہ  کٔرِن  حتی  الامکان  تس  سٍتۍ  نیک  سلوک  تہٕ  تس  تکلیف  دِنہٕ  نِشہِ  روٗزِن  پتھ۔﴾  تہٕ  مسافرس  سٍتۍ  تہٕ  تِمن  لونڈی  غلامن  سٍتۍ  یِم  تُہندِس  قبضس  منٛز  آسن  تھٲوِو  احسانُک  معاملہٕ،  یقین  تھٲوِو  اللہ  تعالیٰ  چُھنہٕ  تِتھِس  شخصس  پسند  کران  یُس  پنِنس  زٕچھرس  منٛز  مغرور  آسہِ،  بیٚیہِ  کرِ  پننِس  بجرس  پیٚٹھ  فخر۔"
  },
  {
    "verse_id": 37,
    "translation": "تہٕ  تِتھۍ  لُکھ  تہِ  چِھنہٕ  خُدایس  پسند  یِم  کنجوسی  کران  چِھ  تہٕ  باقین  تہِ  چِھ  کنجوسی  ہُند  ہدایت  دِوان۔  تہٕ  یِکینژھاہ  خُداین  تِمن  پننہِ  فضلہٕ  سٍتۍ  دِیتمُت  چُھ  تتھ  چِھ  چُھپاوان،  نعمتُک  انکار  کرن  والیٚن  یِتھیٚن  لُکن  خٲطرٕ  چُھ  اَسہِ  رُسوا  کرن  وول  عذاب  دستیاب  تھوومُت۔"
  },
  {
    "verse_id": 38,
    "translation": "تہٕ  تِم  لُکھ  تہِ  چِھ  خُدایس  ناپسند  یِم  پنٕنۍ  مال  محض  لُکن  ہاونہٕ  مۅکھہٕ  چِھ  خرچ  کران۔  تہٕ  درحقیقت  نَہ  چُھ  تِمن  خُدایس  پیٚٹھ  ایمان  تہٕ  نَہ  چُھکھ  ٲخرتس  پیٚٹھ،  پوٚز  چُھ  یِہ  زِ  شیطان  یَس  تہِ  رفیق  بنیاو  تَس  سپز  سیٚٹھاہ  بُرٕ  رفاقت  حٲصل۔"
  },
  {
    "verse_id": 39,
    "translation": "ٲخر  کۅسہٕ  آفت  یِیہِ  ہے  یِمن  لُکن  پیٚٹھ  اگر  یِم  خُدایس  تہٕ  ٲخرت  کِس  دۅہس  پیٚٹھ  ایمان  تھاوہَن،  تہٕ  یِکینژھاہ  خُداین  دِیتمُت  چُھ  تمہِ  منٛزٕ  کرہَن  خرچ،  ہرگاہ  یِم  یِہ  کرہن  تیٚلہِ  ہیٚکہِ  ہے  نہٕ  خُدایس  نِشہِ  تِہنزِ  نیکی  ہُند  حال  ژھایِہ  روٗزِتھ۔"
  },
  {
    "verse_id": 40,
    "translation": "اللہ  تعالیٰ  چُھنہٕ  کٲنٛسہِ  پیٚٹھ  ذرّس  برابر  ظلم  کران  اگر  کانٛہہ  اکھ  نیکی  کرِ  اللہ  تعالیٰ  چُھ  تتھ  دۅگنہٕ  کران  تہٕ  پتہٕ  چُھ  پننہِ  طرفہٕ  بوٚڈ  اجر  عطا  کران۔"
  },
  {
    "verse_id": 41,
    "translation": "پتہٕ  سوٗنچِو  زِ  تمہِ  وقتہٕ  کیا  کرن  یِم  ییٚلہِ  أسۍ  پرتھ  اُمّت  منٛزٕ  اکھ  گواہ  اَنوون  تہٕ  یِمن  لُکن  پیٚٹھ  کرَو  توٚہۍ  ﴿یعنی  محمدؐ﴾  گواہ  سٕندِ  حیثیت  کھڑا۔"
  },
  {
    "verse_id": 42,
    "translation": "تمہِ  وقتہٕ  کرن  تِم  سٲری  لُکھ  تمنا  یِمو  رسول  صلی  اللہ  علیہ و سلمن  ہٕنز  کتھ  مٲنۍ  نہٕ  تہٕ  تِہٕنز  نافرمٲنی  روٗدۍ  کران  زِ  کاش  زمین  پھٹہِ ہے  تہٕ  تِم  گژھن  تٔتھۍ  منٛز،  تَتہِ  ہیٚکن  نہٕ  تِم  پنٕنۍ  کانٛہہ  کتھ  خُدایس  نِشہِ  ژوٗرِ  تھٲوِتھ۔"
  },
  {
    "verse_id": 43,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  توٚہۍ  نَشہِ  کِس  حالتس  منٛز  ٲسِو  تیٚلہِ  گٔژھۍ  زِیو  نہٕ  نمازِ  نکھہٕ۔  ﴿یِہ  چُھ  شرابس  متعلق  دوٚیُم  حُکم  گۅڈنِیُک  حکم  اوس  سُہ  یُس  سورۂ  بقرہ  آیت  نمبر  219  ہَس  منٛز  آو﴾  نماز  گژِھہ  تمہِ  وقتہٕ  پرٕنۍ  ییٚلہِ  تۅہیِہ  پے  آسہِ  زِ  توٚہۍ  کیا  چِھو  ونان۔  ﴿یعنی  نمازِ  منٛز  گژِھہ  انسانس  یوٗتاہ  ہوش  روزُن  ز  سُہ  گژِھہ  زانُن  زِ  سُہ  کیا  چیز  چُھ  پننہِ  زبٲنۍ  سٍتۍ  ادا  کران،  تہِ  گژِھہ  نہٕ  آسُن  زِ  سُہ  گژِھہ  کھڑا  نماز  پرنہٕ  خٲطرٕ  تہٕ  شروع  کرِ  کانٛہہ  غزل۔﴾  تہٕ  یِتھے  پٲٹھۍ  مَہ  گژِھو  جنابت  کِس  حالتس  منٛز  تہِ  نمازِ  نزدیک  یوٚت  تام  نہٕ  غسل  کٔرِو،  ﴿جنابت  نِشہِ  چُھ  مُراد  سۅ  گندگی  یۅسہٕ  مُباشرت  سٍتۍ  یا  نیندرِ  دوران  مادٕہ  خٲرِج  سپدنہٕ  سٍتۍ  لاحق  چھےٚ  سپدان۔﴾  اِلّا  یِہ  زِ  وَتہِ  ٲسِو  پکان۔  ﴿فقہاہَو  تہٕ  مُفسرو  منٛزٕ  چُھ  أکۍ  دٔرۍ  اَمہِ  آیتُک  یِہ  مفہوم  سمجھمُت  زِ  جنابت  کِس  حالتس  منٛز  گژِھہ  نہٕ  مسجدِ  منٛز  گژُھن  اِلّا  یِہ  زِ  کُنہِ  کامہِ  خٲطرٕ  پیٚیِہ  مسجدِ  مٔنٛزۍ  نیرُن۔  دوٚیُم  دوٚر  چُھ  اَمہِ  نِشہِ  سفر  مُراد  نِوان،  یعنی  اگر  انسان  سفرٕکِس  حالتس  منٛز  آسہِ  تہٕ  جنابت  سپدیٚس  لاحق  تیٚلہِ  ہیٚکہِ  تیمّم  کٔرِتھ۔﴾  تہٕ  ہرگاہ  کُنہِ  وِزِ  یِہ  سپدِ  زِ  توٚہۍ  ٲسِو  بیمار  یا  ٲسِو  سفرس  منٛز  یا  تۅہیِہ  منٛزٕ  آو  کانٛہہ  شخص  رفعِ  حاجت  ﴿لوٚکُٹ  بۅڈ  پیشاب﴾  کٔرِتھ  یا  تۅہیِہ  آسیو  خاندارِنیٚن  سٍتۍ  لَمس  کوٚرمُت۔  ﴿اتھ  کتھہِ  منٛز  چُھ  اختلاف  زِ  لَمس  یعنی  چُھوُن  نِشہِ  کیا  چُھ  مُراد؟  واریاہن  اِمامن  ہٕنز  راے  چِھ  زِ  امہِ  نِشہِ  چُھ  مُراد  مُباشرت  تہٕ  یٔہے  راے  چِھ  امام  ابو  حنیفہؒ  تہٕ  تِہٕندیو  اصحابو  اختیار  کٔرمٕژ۔  اتھ  برعکس  چُھ  کینژھن  دوٚیِمین  فقہاہن  نزدیک  اَمہِ  نِشہِ  مُراد  چُھوُن  یا  اتھہٕ  لاگُن  تہٕ  یٔہے  راے  چھےٚ  امام  شافعیؒ  ہن  اختیار  کٔرمٕژ۔  امام  مالکؒ  ہن  ہٕنز  راے  چھےٚ  زِ  اگر  مرد  یا  زنانہٕ  اکھ  أکِس  شہوٲنی  جذباتو  سان  اتھہٕ  لاگن  تیٚلہِ  پھُٹہِ  تِمن  وضو،  البتہ  اگر  شہوٲنی  جذباتو  ورٲے  أکۍ  سُند  جسم  دوٚیِمِس  سٍتۍ  مَس  ﴿Touch﴾  سپدِ  تیٚلہِ  چُھنہٕ  اَتھ  پرواے۔﴾  تہٕ  اگر  آب  میلہِ  نہٕ  تیٚلہِ  کٔرِو  پاک  میٚژِ  سٍتۍ  تیمّم  تہٕ  اَمہِ  سٍتۍ  کٔرِو  پننیٚن  بُتھیٚن  تہٕ  اَتھن  پیٚٹھ  مسح،  ﴿حُکمٕچ  تفصیلی  صورت  چھےٚ  یِہ  زِ  ہرگاہ  انسان  بے وضو  چُھ  یا  تس  چُھ  غسلُک  حاجت  تہٕ  آب  چُھنہٕ  میلان  تیٚلہِ  ہیٚکہِ  تیمّم  کٔرِتھ  نماز  پٔرِتھ۔  اگر  مریض  چُھ  تہٕ  غُسل  یا  وضو  کرنہٕ  سٍتۍ  چُھس  نقصانُک  اندیشہِ  تیٚلہِ  ہیٚکہِ  آب  آسنہٕ  باوجود  تیمُم  کِس  اجازتس  فٲیدٕہ  تُلِتھ۔﴾  بے شک  چُھ  اللہ  تعالیٰ  نرمی  کٲم  ہیٚنہٕ  وول  تہٕ  مغفرت  کرن  وول۔"
  },
  {
    "verse_id": 44,
    "translation": "کیا  تۅہیِہ  وُچھوٗکھہٕ  تِم  لُکھ  تہِ  یِمن  کتابہِ  ہٕندِ  علمُک  کینہہ  حصہٕ  دِنہٕ  چُھ  آمُت؟  تِم  چِھ  خۅد  ضلالتٕکۍ  خریدار  بٔنِتھ،  تہٕ  یژھان  چِھ  زِ  توٚہۍ  تہِ  ڈٔلِو  وَتہِ  نِشہِ۔"
  },
  {
    "verse_id": 45,
    "translation": "اللہ  تعالیٰ  چُھ  تُہندیٚن  دُشمنن  ٹھیک  پٲٹھۍ  زانان  تہٕ  تُہندِ  حمایت  تہٕ  مددگٲری  خٲطرٕ  چُھ  بس  اللہ  تعالیٰ  کٲفی۔"
  },
  {
    "verse_id": 46,
    "translation": "یِمو  لُکو  یہودیتُک  طریقہٕ  اختیار  چُھ  کوٚرمُت  تِمن  منٛز  چِھ  کینہہ  لُکھ  یِم  لفظن  پننہِ  جایِہ  نِشہِ  پِھران  چِھ۔  ﴿اتھ  چِھ  ترےٚ  مطلب،  اکھ  یِہ  زِ  اللہ  تعالیٰ  سٕنزِ  کتابہِ  منٛز  چِھ  رد  و  بدل  کران۔  دوٚیُم  یِہ  زِ  پننہِ  تاویلہٕ  کٔرۍ  کٔرۍ  چِھ  کتابہِ  ہٕندیٚن  آیاتن  ہٕندی  معنی  کتہِ  پیٚٹھہٕ  کور  واتناوان۔  ترٛییم  یِہ  زِ  محمدؐ  تہٕ  تِہندیٚن  پیروکارن  ہٕندِس  صحبتس  منٛز  یِتھ  چِھ  تِہٕنزٕ  کتھہٕ  بوزان  تہٕ  واپس  نیٖرِتھ  چِھ  لُکن  برونٹھہٕ  کنہِ  غلط  طریقہٕ  روایت  کران،  کتھ  چھےٚ  آسان  اَکھ  وَننہٕ  آمٕژ  تِم  چِھ  پننہِ  شرارتہٕ  بیاکھ  معنی  لُکن  نِشہِ  پھٔہلاوان۔﴾  تہٕ  دینِ  حقس  خلاف  چِھ  بُرٲیی  کرنہٕ  مۅکھہٕ  پننہِ  زیٚوٕہ  اورٕ  یور  پِھرِتھ  وَنان۔  سَمِعنَا  وَعَصَینَا  ﴿یعنی  ییٚلہِ  تِمن  اللہ  تعالیٰ  سٕندۍ  احکام  چِھ  بوزناونہٕ  یِوان  تہٕ  تِم  چِھ  بڈِ  ونان  ﴿سَمِعَنَا﴾  اَسہِ  بوٗز  تہٕ  لۅتہِ  چِھ  ونان  ﴿عَصَینَا﴾  اَسہِ  کوٚر  نہٕ  قبول۔  یا  چِھ  اَطَعنَا  اسہِ  کوٚر  قبول  لفظُک  تلفظ  تِتھہٕ  پٲٹھۍ  زیٚو  پھرِتھ  کڑان  زِ  سُہ  چُھ  عَصَینَا  بنان۔﴾  تہٕ  اِسمَع  غَیرَ  مُسمَع۔  ﴿یعنی  دورانِ  گفتگو  ییٚلہِ  تِم  کانٛہہ  کتھ  محمد  صلی  اللہ  علیہ و سلمن  چِھ  وَنٕنۍ  یَژھان  تیٚلہِ  چِھ  وَنان،  اِسمَع  بوزِو  تہٕ  پتہٕ  چِھ  سٍتی  وَنان،  غیر  مُسمَع  تہِ،  یتھ  زٕہ  معنی  چِھ:  اکھ  مطلب  چُھس  زِ  توٚہۍ  چِھو  تِتھۍ  محترم  زِ  تۅہیِہ  یِیِو  نہٕ  کانٛہہ  کتھ  خلافِ  مرضی  بوزناونہٕ۔  دوٚیم  مطلب  چُھس  زِ  توٚہۍ  چِھو  نہٕ  اَتھ  قٲبِل  زِ  کانٛہہ  بوزناویو  تۅہیِہ  کینہہ۔  بیاکھ  اکھ  مطلب  چُھ  یِہ  زِ  اللہ  تعالیٰ  بوزِن  توٚہۍ  بٔنِو  زٔرۍ۔﴾  بیٚیہِ  چِھ  ونان  رَاعِنَا  ﴿اَمِچ  تشریح  چھےٚ  سورۂ  بقرہ  آیت  نمبر  104  کِس  وضاحتس  منٛز  کرنہٕ  آمٕژ۔﴾  حالانکہ  اگر  تِم  وَنہن  سَمِعنَا  وَ  اَطعنَا  بیٚیہِ  اِسمَع  تہٕ  اُنظُرنَا  تیٚلہِ  اوس  یِہ  تِہِندی  خٲطرٕ  بہتر  تہٕ  یِہ  اوس  زیادٕہ  راست  بٲزی  ہُند  طریقہٕ  مگر  تِمن  پیٚٹھ  چھےٚ  تِہِندِ  بٲطل  پرستی  ہٕندِ  بدولت  اللہ  تعالیٰ  سٕنز  لعنت  ؤژھمٕژ،  امہِ  موجوب  چِھ  تِم  کمٕے  پہن  ایمان  انان۔"
  },
  {
    "verse_id": 47,
    "translation": "اے  تِمو  لوٗکو  یِمن  کتاب  ٲس  دِنہٕ  آمٕژ  مٲنِو  سۅ  کتاب  یۅسہٕ  وۅنۍ  اَسہِ  نٲزِل  چھےٚ  کٔرمٕژ  تہٕ  یۅسہٕ  کتاب  تتھ  کتابہِ  تصدیق  تہٕ  تٲیید  چھےٚ  کران  یۅسہٕ  تۅہیِہ  نِشہِ  گۅڈٕ  پیٚٹھے  موجود  ٲس  اَتھ  پیٚٹھ  أنِو  ایمان  اَمہِ  برونٛٹھ  زِ  أسۍ  پِھرو  تُہٕندۍ  بُتھۍ  خراب  کٔرِتھ  پتھ  کُن  یا  تِم  کروکھ  تِتھے  پٲٹھۍ  لعنت  زدٕہ  یِتھہٕ  پٲٹھۍ  سبت  والیٚن  سٍتۍ  اَسہِ  کوٚرمُت  اوس  ﴿وُچِھو  تشریح  سورۂ  بقرہ  آیت  نمبر  65﴾  تہٕ  یاد  تھٲوِو  اللہ  تعالیٰ  سُند  حُکم  چُھ  نٲفذ  سپدِتھ  روزان۔"
  },
  {
    "verse_id": 48,
    "translation": "اللہ  تعالیٰ  چُھنہٕ  بس  شِرکَسٕے  یوت  معاف  کران  اَمہِ  ورٲے  یِم  تہِ  باقی  گناہ  چِھ  یس  خٲطرٕ  سُہ  یژھان  چُھ  تس  چُھ  معاف  کران،  خُدایس  سٍتۍ  ییٚمۍ  بیٚیہِ  کانٛہہ  شریک  ٹھہروو  تٔمۍ  کوٚر  سیٚٹھاہ  بوٚڈ  اَپُز  تصنیف  بیٚیہِ  کٔرٕن  سخت  بَڈِ  گناہٕچ  کتھ۔"
  },
  {
    "verse_id": 49,
    "translation": "کیا  تۅہیِہ  وُچھوٗکھ  تِم  لُکھ  تہِ  یِم  پننہِ  نفسہٕ چِہ  پٲکیزگی  ہٕندۍ  سیٚٹھاہ  دَم  چِھ  دِوان؟  حالانکہ  پٲکیزگی  یس  یژھان  چُھ  تس  چُھ  اللہ  تعالیٰ  عطا  کران  تہٕ  ﴿یۅسہٕ  پٲکیزگی  تِمن  میلان  چَھنہٕ  تہٕ  درحقیقت﴾  چُھنہٕ  تِمن  پیٚٹھ  ذرس  برابر  ظلم  یِوان  کرنہٕ۔"
  },
  {
    "verse_id": 50,
    "translation": "وُچِھتو،  یِم  چِھنہٕ  خُدایس  پیٚٹھ  تہِ  اَپُز  الزام  لاگنس  ہِراسہٕ  کران،  تہٕ  تِہندِ  ٹاکارٕہ  گناہ  گار  آسنہٕ  خٲطرٕ  چُھ  یۅہے  اکھ  گناہ  کٲفی۔"
  },
  {
    "verse_id": 51,
    "translation": "کیا  تۅہیِہ  وُچھوٗکھ  نا  تِم  لُکھ  یِمن  کتابہِ  ہٕندِ  علمہٕ  منٛزٕ  کینہہ  حصہ  چُھ  دِنہٕ  آمُت  تہٕ  تِہُند  حال  چُھ  یِہ  زِ  تِم  چِھ  جِبت  تہٕ  طاغوت  مانان۔  ﴿جِبت،  اَتھ  چِھ  معنے  بے  حقیقت،  بے  اصل  تہٕ  بے  فٲیدٕہ  چیز۔  اسلام چِہ  زبٲنۍ  منٛز  چِھ  جود،  کہانت  ﴿جوتش﴾  فال  گیری،  شگون،  مہورت  تہٕ  باقی  تمام  ؤہمی  تہٕ  خیٲلی  کتھہٕ  جِبت  لفظس  سٍتۍ  تعبیر  کرنہٕ  آمژٕ۔  طاغوت،  تشریح  خٲطرٕ  وُچُھو  سورۂ  بقرہ  آیت  نمبر  256﴾  بیٚیہِ  چِھ  کٲفرن  متعلق  ونان  زِ  ایمان  اَنن  والیو  کھۅتہٕ  چِھ  یِمے  زیادہ  صحیح  وَتہِ  پیٚٹھ  ﴿یتھ  جایِہ  چِھ  کٲفر  مُراد  مشرکینِ  عرب﴾"
  },
  {
    "verse_id": 52,
    "translation": "یِتھی  لُکھ  چِھ  یِمن  پیٚٹھ  خداین  لعنت  چھےٚ  کٔرمٕژ  تہٕ  یس  پیٚٹھ  خُداے  لعنت  کرِ  پتہٕ  وُچھوٗن  نہٕ  توٚہۍ  تٔمۍ  سُند  کانٛہہ  مددگار۔"
  },
  {
    "verse_id": 53,
    "translation": "کیا  حکومتس  منٛز  چھا  یِہُنٛد  کانٛہہ  حصہٕ؟  اگر  یِہ  آسِہے  تیٚلہِ  دِہن  نہٕ  یِم  باقین  اکھ  کھٔنڈ  ہار  تہِ۔"
  },
  {
    "verse_id": 54,
    "translation": "پتہٕ  کیا  یِم  چھا  باقین  سٍتۍ  امہِ  موجوٗب  حسد  کران  زِ  خُداین  چِھ  تِم  پننہِ  فضلہٕ  سٍتۍ  نوٲزِمٕتۍ؟  اگر  یِہ  کتھ  چھےٚ  تیٚلہِ  گژِھہ  یِمن  پے  لگُن  زِ  اَسہِ  کٔر  ابراہیمؑ  سٕندیٚن  اولادن  کتاب  تہٕ  حکمت  عطا  بیٚیہِ  بخشُک  مُلکِ  عظیم۔"
  },
  {
    "verse_id": 55,
    "translation": "مگر  تِمو  منٛزٕ  اوٚن  کٲنٛسہِ  اَتھ  پیٚٹھ  ایمان  تہٕ  کٲنٛسہِ  پِھیُر  اَمہِ  نِشہِ  بُتھ،  تہٕ  بُتھ  پھرن  والیٚن  خٲطرٕ  چُھ  بس  جہنمُک  شعلہٕ وُن  نارٕے  کٲفی۔  ﴿یاد  گژِھہ  تھاوُن  زِ  یَتھ  جایِہ  چُھ  بنی  اسرٲئیل  چَن  حٲسدانہٕ  کتھن  جواب  دِنہٕ  یِوان۔  اَمہِ  جوابُک  مطلب  چُھ  یِہ  زِ  ٲخر  کتھ  کتھہِ  پیٚٹھ  چِھو  توٚہۍ  لُکھ  دَزان؟  توٚہۍ  تہِ  چِھو  ابراہیمؑ  سٕندۍ  اولاد  تہٕ  یِم  بنی  اسماعیلؑ  تہِ  چِھ  ابراہیمؑ  سٕندی  اولاد۔  اَسہِ  یُس  وعدٕہ  ابراہیم  علیہ  السلامن  سٍتۍ  دُنیا کہ  اِمامتُک  کوٚرمُت  اوس  سُہ  اوس  آل ابراہیمؑ  منٛزٕ  صرف  تِمن  لُکن  خٲطرٕ  یِم  سانہِ  سوزنہٕ  آمژِ  کتابہِ  ہٕنز  تہٕ  حکمتچٕ  پیروی  کرن۔  یِہ  کتاب  تہٕ  حکمت  ٲس  گۅڈٕ  اَسہِ  تۅہیِہ  نِشہِ  سوٗزمٕژ  مگر  یِہ  ٲس  تُہٕنز  نالایقی  زِ  تۅہیِہ  پھیٚرُو  اَمہِ  نِشہِ  بُتھ۔  وۅنۍ  دِیُت  اَسہِ  سُے  چیز  بنی  اسماعیلس  تہٕ  یِہ  چھےٚ  یِہٕنز  خۅش  نصیبی  زِ  یِمَو  چُھ  اَتھ  پیٚٹھ  ایمان  اوٚنمُت۔﴾"
  },
  {
    "verse_id": 56,
    "translation": "یِمو  لُکو  سٲنۍ  آیات  ماننہٕ  نِشہِ  انکار  چُھ  کوٚرمُت  تِم  تراووکھ  أسۍ  یقیناً  نارس  منٛز  تہٕ  ییٚلہِ  تِہِندِ  جسمُک  مٕسلہٕ  گٔلِتھ  مۅکلہِ  تہٕ  تتھ  جایِہ  کرو  أسۍ  بیاکھ  مٕسلہٕ  پٲدٕ،  تاکہ  تِم  وُچَھن  ٹھیک  پٲٹھۍ  عذابُک  مزٕہ،  اللہ  تعالیٰ  چُھ  بٔڈ  قدرت  تھاوان  تہٕ  پنٕنۍ  فٲصلہٕ  عملاونٕچ  حکمت  چُھ  ٹھیک  پٲٹھۍ  زانان۔"
  },
  {
    "verse_id": 57,
    "translation": "تہٕ  یِمو  لُکو  سٲنۍ  آیات  مٲنۍ  تہٕ  نیک  عملہٕ  کریٚکھ  تِم  کروکھ  أسۍ  تِتھیٚن  باغن  منٛز  دٲخل  یِمن  بٔنۍ  کِنۍ  کۅلہٕ  آسن  پکان  ییٚتہِ  تِم  ہمیشہٕ  روزن  تہٕ  تِمن  میلن  پٲکیزٕہ  خاندارِنہٕ  تہٕ  تِم  تھاووکھ  أسۍ  گٔنِس  شیٚہجارس  تل۔"
  },
  {
    "verse_id": 58,
    "translation": "مسلمانو،  اللہ  تعالیٰ  چُھ  تۅہیِہ  حکم  دِوان  زِ  امانت  کٔرِو  اہلِ  امانتن  حوالہٕ  تہٕ  ییٚلہِ  لُکن  درمیان  فٲصلہٕ  کٔرِو  تیٚلہِ  کٔرِو  عدلہٕ  سان،  ﴿یعنی  توٚہۍ  روٗزۍزیٚو  تِمو  بُرٲیو  نِشہِ  بٔچِتھ  یِمن  منٛز  بنی  اسرٲئیل  مبتلا  چِھ  سپدۍمٕتۍ۔  بنی  اسرٲئیل چو  بنیادی  غلطیو  منٛزٕ  ٲس  اکھ  غلطی  یِہ  زِ  تِمو  لٲگۍ  پننِس  انحطاط  کِس  زمانس  منٛز  امانت،  یعنی  ذمہٕ دٲری  ہٕندۍ  منصب  تہٕ  مذہبی  پیشوٲیی  تہٕ  قومی  سردٲری  ہٕندۍ  مرتبہ  تِتھیٚن  لُکن  دِنۍ  یِم  نااہل،  کم  ظرف،  بداخلاق،  بددیانت  تہٕ  بدکار  ٲسۍ۔  نتیجہ  درٛاو  یِہ  زِ  بُرٕ  لُکن  ہٕندِس  قیادتس  منٛز  روٗد  سورُے  قوم  خراب  سپدان۔  مسلمانن  چُھ  ہدایت  دِنہٕ  یِوان  زِ  توٚہۍ  کٔرۍزیٚو  نہٕ  یِہ۔  بنی  اسرٲئیلٕچ  دوٚیِم  بٔڈ  کمزوری  ٲس  یِہ  زِ  تِم  ٲسۍ  انصاف کہ  روح  نِشہِ  بالکل  خٲلی  سپدۍمٕتۍ۔  تِم  ٲسۍ  شخصی  تہٕ  قومی  غرضو  خٲطرٕ  آرامہٕ  سان  ایمان  نیٚنگلاوان  تہٕ  نَنہِ  وانہٕ  ٲسۍ  ہٹ دھرمی  ورتاوان۔  انصاف  کِس  ۂٹِس  پیٚٹھ  شرٛاکھ  چلاونس  اوس  نہٕ  رژھ  تہِ  تِمن  عار  یِوان۔  اللہ  تعالیٰ  چُھ  مسلمانن  ہدایت  دِوان  زِ  توٚہۍ  بٔنۍزیو  نہٕ  زانٛہہ  بے انصاف۔  خواہ  کٲنٛسہِ  سٍتۍ  دوستی  آسیو  یا  دشمنی،  بہر  حال  ییٚلہِ  کتھ  ؤنِو  انصافٕچ  ؤنِو  تہٕ  ییٚلہِ  فٲصلہٕ  کٔرِو  عدلہٕ  سان  کٔرِو۔﴾  اللہ  تعالیٰ  چُھو  تۅہیِہ  واریاہ  رٕژ  نصیحت  کران۔  تہٕ  پٔزۍ پٲٹھۍ  چُھ  اللہ  تعالیٰ  سورُے  کینہہ  بوزان  تہٕ  وُچھان۔"
  },
  {
    "verse_id": 59,
    "translation": "اے  لوٗکو  یِمو  ایمان  چُھو  اوٚنمُت،  اطاعت  کٔرِو  اللہ  تعالیٰ  سٕنز  تہٕ  اطاعت  کٔرِو  رسول  صلی  اللہ  علیہ و سلمن  ہٕنز  تہٕ  تِمن  لُکن  ہٕنز  یِم  تۅہیِہ  منٛز  صاحبِ  اَمر  آسن  پتہٕ  ہرگاہ  تۅہیِہ  درمیان  کُنہِ  معاملس  منٛز  تنازعہٕ  سپدِ  تیٚلہِ  پِھرِیوٗن  سُہ  خُدایس  تہٕ  رسول  صلی  اللہ  علیہ و سلمس  کُن۔  ﴿یِہ  آیت  چِھ  اسلام کہ  پوٗرٕ  مذہبی،  تمدنی  تہٕ  سیٲسی  نظامٕچ  بُنیاد  تہٕ  اسلٲمی  ریاست کہ  دستورٕچ  اولیٚن  دفعہ۔  اتھ  منٛز  چِھ  حسبِ  ذیل  ژور  اصول  مستقل  طور  قٲیِم  کرنہٕ  آمٕتۍ:  ﴿1﴾  اسلٲمی  نظامس  منٛز  چُھ  اصل  مُطاع  یس  اطاعت  یِیہِ  کرنہٕ  اللہ  تعالیٰ۔  اکھ  مسلمان  چُھ  سارِوٕے  برونٛہہ  اللہ  تعالیٰ  سُند  بندٕہ،  باقی  یِکینژھاہ  چُھ  تہِ  چُھ  امہِ  پتہٕ۔  ﴿2﴾  اسلٲمی  نظامٕچ  دوٚیُم  بُنیاد  چھےٚ  رسول  اللہ  صلی  اللہ  علیہ و سلمن  ہٕنز  اطاعت۔  ﴿3﴾  یِمو  دۅیو  اطاعتو  پتہٕ  چھےٚ  یِمن  ماتحت  روٗزِتھ  تریٚیِم  اطاعت  مُسلمانن  ہٕندیٚن  اُولی  الامرن  ہٕنز  یِم  خۅد  مُسلمانو  منٛزٕ  آسن۔  اُولی  الامَرٕ کِس  مفہومس  منٛز  چِھ  تِم  سٲری  لُکھ  شامِل  یِم  مُسلمانن  ہٕندیٚن  اجتمٲعی  معاملاتن  ہٕندۍ  سربراہِ  کار  آسن،  خواہ  تِم  علماء  آسن  یا  سیٲسی  رہنمٲیی  کرن  وٲلۍ  لیڈر  آسن  یا  ملکی  انتظام  کرن  وٲلۍ  حٲکم  یا  عدالتی  فٲصلہٕ  کرن  وٲلۍ  جج  یا  تمدّنی  تہٕ  مُعاشرتی  امورن  منٛز  قبیلن  تہٕ  بٔستِین  تہٕ  محلن  ہٕنز  سربرٲہی  کرن  وٲلۍ  زِٹھۍ،  بزرگ  تہٕ  سردار  آسن۔  ﴿4﴾  اللہ  تعالیٰ  سُند  حکم  تہٕ  رسول  صلی  اللہ  علیہ و سلمن  ہُند  طریقہٕ  چُھ  بنیٲدی  قانون  تہٕ  ٲخری  سَنَد۔  مُسلمانن  درمیان  یا  حکومتس  تہٕ  عوامس  درمیان  یَتھ  مسلس  منٛز  تہِ  نِزاع  پٲدٕ  گژِھہ  تتھ  منٛز  یِیہِ  فٲصلہٕ  خٲطرٕ  قرآنس  تہٕ  سُنتس  کُن  رجوع  کرنہٕ  تہٕ  یُس  فٲصلہٕ  تورٕ  حٲصل  سپدِ  تتھ  برونٛٹھہٕ  کنہِ  نوٚمراوَن  سٲری  پنُن  سر  تہٕ  کرن  تسلیم۔﴾  اگر  تۅہیِہ  پٔزۍ  پٲٹھۍ  خُدایس  تہٕ  ٲخرت  کِس  دۅہس  پیٚٹھ  ایمان  چُھو،  یۅہے  چُھ  اکھ  صحیح  طریقہٕ  کار  تہٕ  انجام کہ  اعتبارٕ  تہِ  چُھ  بہتر۔"
  },
  {
    "verse_id": 60,
    "translation": "اے  نبیؐ!  تۅہیِہ  وُچِھو  نا  تِم  لُکھ  یِم  دعویٰ  چِھ  کران  زِ  اسہِ  چُھ  ایمان  اوٚنمُت  تتھ  کتابہِ  پیٚٹھ  یۅسہٕ  تۅہیِہ  کُن  نٲزِل  چھےٚ  کرنہٕ  آمٕژ  تہٕ  تِمن  کتابن  پیٚٹھ  یِمہٕ  تۅہیِہ  برونٛہہ  آسہٕ  نٲزِل  کرنہٕ  آمژٕ،  مگر  یژھان  چِھ  یِہ  زِ  پننیٚن  معاملاتن  ہُند  فٲصلہٕ  کرنہٕ  خٲطرٕ  کرہَن  طاغوتس  کُن  رجوع  حالانکہ  یِمن  اوس  طاغوتس  سٍتۍ  کُفر  کرنُک  حکم  دِنہٕ  آمُت  ﴿یتھ  جایِہ  چُھ  واضح  طور  طاغوت  مُراد  سُہ  حٲکم  یُس  قانونِ  الہٰی  ورٲے  کُنہِ  دوٚیِمہِ  قانون  مطٲبق  فٲصلہٕ  کران  آسہِ،  تہٕ  بیٚیہِ  سُہ  نظامِ  عدالت  یُس  نہٕ  اللہ  تعالیٰ  سٕندِ  اقتدارِ  اعلیٰ ہُک  مُطیع  آسہِ  تہٕ  نَہ  آسہِ  اللہ  تعالیٰ  سٕنز  کتاب  ٲخری  سَنَد  مانان۔﴾  شیطان  چُھ  یِمن  سیٚزِ  وَتہِ  نِشہِ  ڈٲلِتھ  واریاہ  دوٗر  یَژھان  نِیُن۔"
  },
  {
    "verse_id": 61,
    "translation": "تہٕ  ییٚلہِ  یِمن  وَننہٕ  چُھ  یِوان  زِ  ؤلِو  تتھ  چیزس  کُن  یُس  خُداین  چُھ  نٲزِل  کوٚرمُت،  تہٕ  ؤلِو  رسول  صلی  اللہ  علیہ و سلمس  کُن  پتہٕ  چھوٗکھ  توٚہۍ  یِم  مُنافق  وُچھان  زِ  یِم  چِھ  تۅہیِہ  کُن  یِنَس  ہِراسہٕ  کران۔"
  },
  {
    "verse_id": 62,
    "translation": "پتہٕ  کیا  چُھ  تمہِ  وِزِ  سپدان  ییٚلہِ  یِہٕندیٚن  پننیٚن  اَتھن  ہُند  اوٚنمُت  مصیبت  یِمن  پیٚٹھ  یِوان  چُھ؟  تمہِ  وقتہٕ  چِھ  یِم  تۅہیِہ  نِشہِ  قسم  کھیٚوان  کھیٚوان  یِوان  تہٕ  ونان  چِھ،  خُداے  سُند  قسم  أسۍ  ٲسۍ  صرف  رٕژر  یژھان  تہٕ  سٲنۍ  نیت  ٲس  یِہ  زِ  فریقن  درمیان  گژِھہ  کُنہِ  پٲٹھۍ  موافقت  سپدٕنۍ۔"
  },
  {
    "verse_id": 63,
    "translation": "اللہ  تعالیٰ  چُھ  زانان  یِکینژھاہ  یِہندیٚن  دِلن  منٛز  چُھ،  یِمن  مَہ  دِیِو  کَنہٕ  ڈول،  یِم  سمجھٲوِیوٗکھ  بیٚیہِ  کٔرِیوٗکھ  تِژھ  نصیحت  یۅسہٕ  یِہندیٚن  دِلن  منٛز  وَسہِ۔"
  },
  {
    "verse_id": 64,
    "translation": "﴿یِمن  ؤنِو  زِ﴾  اَسہِ  یُس  تہِ  رسول  سوٗزمُت  چُھ،  سُہ  چھ  اَمی  موجوٗب  سوٗزمُت  زِ  اللہ  تعالیٰ  سٕندِس  حکمہٕ کِس  بنیادس  پیٚٹھ  گژِھہ  تٔمۍ  سٕنٛز  اطاعت  یِنۍ  کرنہٕ۔  اگر  تِمو  یِہ  طریقہٕ  اختیار  کوٚرمُت  آسہِ ہے  زِ  ییٚلہِ  یِمو  پننِس  نفسس  پیٚٹھ  ظلم  اوس  کوٚرمُت  تَمہِ  وِزِ  یِہَن  تۅہیِہ  نِشہِ  تہٕ  خُدایس  منگہَن  معٲفی  تہٕ  رسول  تہِ  کرِہے  یِہنزِ  معٲفی  خٲطرٕ  درخواست،  یِم  لبہَن  یقیناً  خُدایس  بخشن  وول  تہٕ  رحم  کرن  وول۔"
  },
  {
    "verse_id": 65,
    "translation": "نَہ،  اے  محمدؐ،  تُہٕندِس  ربّ  سُند  قسم  یِم  ہیٚکن  نہٕ  مومن  ٲسِتھٕے  یوٚت  تام  نہٕ  یِم  پننیٚن  باہمی  معاملاتن  منٛز  تۅہیِہ  فٲصلہٕ  کرن  وول  تسلیم  کرن  پتہٕ  یِکینٛژھاہ  توٚہۍ  فٲصلہِ  کٔرِو  تتھ  پیٚٹھ  گژھن  نہٕ  پننیٚن  دِلن  منٛز  تہِ  کانٛہہ  تنگی  محسوس  کرٕنۍ  بلکہ  گژھن  سر  بسر  تسلیم  کرٕنۍ۔"
  },
  {
    "verse_id": 66,
    "translation": "اگر  اَسہِ  یِمن  حُکم  آسہِ  ہے  دِیتمُت  زِ  پنُن  پان  کٔرِو  ہلاک  یا  نِیرِو  پننیو  گرو  منٛزٕ۔  تیٚلہِ  کرہَن  یِمو  منٛزٕ  کمٕے  لکھ  اتھ  پیٚٹھ  عمل۔  حالانکہ  یۅسہٕ  نصیحت  یِمن  کرنہٕ  چھےٚ  یِوان  اگر  یِم  اَتھ  پیٚٹھ  عمل  کرہَن  تیٚلہِ  بَنہِ  ہے  یِہ  یِہندِ  خٲطرٕ  زیادٕہ  بہتری  تہٕ  زیادٕہ  ثٲبت  قدمی  ہُنٛد  ذریعہ۔"
  },
  {
    "verse_id": 67,
    "translation": "تہٕ  ییٚلہِ  یِم  یِہ  کرہَن  تیٚلہِ  دِمہٕ ہَو  أسۍ  یِمن  پننہِ  طرفہٕ  سیٚٹھاہ  بوٚڈ  اَجر۔"
  },
  {
    "verse_id": 68,
    "translation": "تہٕ  یِمن  ہاوٕہَو  سیٚز  وَتھ۔"
  },
  {
    "verse_id": 69,
    "translation": "یِم  لُکھ  اللہ  تعالیٰ  سٕنز  تہٕ  رسول  صلی  اللہ  علیہ و سلمن  ہٕنز  اطاعت  کرن  تِم  آسن  تِمن  لُکن  سٍتۍ  یِمن  پیٚٹھ  خُداین  انعام  چُھ  فرموومُت  یعنی  انبیاء،  تہٕ  شہداء  تہٕ  صالحین۔  ﴿اَمِیُک  مطلب  چُھ  یِہ  زِ  ٲخرتس  منٛز  آسن  تِم  یِمن  لُکن  سٍتۍ۔  اَتھ  چُھنہٕ  یِہ  مطلب  زِ  یِمو  منٛزٕ  بنہِ  کانٛہہ  اَمہِ  کامہِ  ہٕندِ  بدولتہٕ  نبی۔﴾  کِتھۍ  جان  چِھ  یِم  رفیق  یِم  کٲنٛسہِ  میسر  سپدن۔"
  },
  {
    "verse_id": 70,
    "translation": "یِہ  چُھ  حقیقی  فضل  یُس  اللہ  تعالیٰ  سٕندِ  طرفہٕ  میلان  چُھ  تہٕ  حقیقت  زاننہٕ  خٲطرٕ  چُھ  بس  اللہ  تعالیٰ  سُندُے  علم  کٲفی۔"
  },
  {
    "verse_id": 71,
    "translation": "اے  لوٗکو  یِمو  ایمان  چُھ  اوٚنمُت،  مقابلہٕ  خاطرٕ  روٗزِو  پرٛتھ  وِزِ  تیار،  پتہٕ  یُتھ  موقع  آسہِ  الگ  الگ  چھۅکن  ہٕنزِ  شکلہِ  منٛز  نیٖرِو  یا  نیٖرِو  یِکہٕ  وَٹہٕ۔  ﴿یِہ  کتھ  روٗزِن  واضح  زِ  یِہ  فرمان  اوس  تمہِ  وقتہٕ  نٲزِل  سپُدمُت  ییٚلہِ  جنگِ  اُحدٕ کہِ  شکست کہ  وجہ  کِنۍ  أندۍ  پٔکۍ  کیٚن  قبیلن  ہٕنز  ہمت  بڈیمٕژ  ٲس  تہٕ  مُسلمان  ٲسۍ  پرٛتھ  طرفہٕ  خطراتن  منٛز  ہیٚنہٕ  آمٕتۍ۔﴾"
  },
  {
    "verse_id": 72,
    "translation": "آ،  تۅہیِہ  منٛز  چُھ  کانٛہہ  نفر  تِیُتھ  تہِ  یُس  لڑایِہ  نِشہِ  پتھ  چُھ  ہیٚوان،  اگر  تۅہیِہ  پیٚٹھ  کانٛہہ  مصیبت  چُھ  یِوان  تیٚلہِ  چُھ  ونان  خُداین  کوٚر  مےٚ  پیٚٹھ  بوٚڈ  فضل  زِ  بٕہ  گوس  نہٕ  یِمن  لُکن  سٍتۍ۔"
  },
  {
    "verse_id": 73,
    "translation": "تہٕ  اگر  اللہ  تعالیٰ  سٕندِ  طرفہٕ  تۅہیِہ  پیٚٹھ  فضل  چُھ  سپدان  تیٚلہِ  چُھ  ونان  تہٕ  تِتھہٕ  پٲٹھۍ  چُھ  ونان  زَنتہٕ  تۅہیِہ  تہٕ  تس  درمیان  اوس  نہٕ  محبتُک  کانٛہہ  واٹھٕے،  اے  کاش  بٕتہِ  آسٕہا  یِمن  سٍتۍ  تیٚلہِ  نیرِہے  بٔڈ  کٲم۔"
  },
  {
    "verse_id": 74,
    "translation": "﴿یِتھیٚن  لُکن  گژِھہ  پے  لگٕنۍ  زِ﴾  اللہ  تعالیٰ  سٕنزِ  وَتہِ  منٛز  پَزِ  لڑُن  تِمن  لُکن  یِم  ٲخرت  کہ  بدلہٕ  دنیاہٕچ  زندگی  فروخت  کرن،  پتہٕ  یُس  اللہ  تعالیٰ  سٕنزِ  وَتہٕ  منٛز  لَڑِ  تہٕ  پتہٕ  یِیہِ  مارنہٕ  یا  روزِ  غٲلِب  تس  کرو  أسۍ  ضرور  اجرِ  عظیم  عطا۔"
  },
  {
    "verse_id": 75,
    "translation": "ٲخر  کیا  وجہ  چُھ  زِ  توٚہۍ  لٔڑِو  نہٕ  اللہ  تعالیٰ  سٕنزِ  وَتہِ  منٛز  تِمن  بے  بس  مردن،  مستوراتن  تہٕ  شُریٚن  ہٕندِ  مۅکھہٕ  یِم  کمزور  زٲنِتھ  دَباونہٕ  چِھ  آمٕتۍ  تہٕ  فریاد  چِھ  کران  زِ،  خُدایا  اَسہِ  کڑ  ییٚمہِ  بستی  منٛزٕ  ییٚمِکۍ  روزن  وٲلۍ  ظٲلِم  چِھ،  تہٕ  پننہِ  طرفہٕ  کرتن  سون  کانٛہہ  حامی  تہٕ  مددگار  پٲدٕ۔  ﴿ارشاد  چُھ  تِمن  مظلوم  شُریٚن،  مستوراتن  تہٕ  مردن  کُن  یِمَو  مکس  منٛز  عربہٕ  کیٚن  باقی  قبیلن  منٛز  اسلام  اوس  قبول  کوٚرمُت  مگر  نہ  ٲسۍ  ہجرت  کٔرِتھ  ہیٚکان  تہٕ  نہ  ٲسۍ  پنُن  پان  ظُلمہٕ  نِشہِ  بچٲوِتھ  ہیٚکان،  یِم  بے  کس  ٲسۍ  رنگہٕ  رنگہٕ  تختہ  مشق  بناونہٕ  یِوان  تہٕ  دعا  ٲسۍ  منگان  زِ  کانٛہہ  گوٚژھ  تِمن  اَمہِ  ظلمہٕ  نِشہِ  بچاوُن﴾"
  },
  {
    "verse_id": 76,
    "translation": "یِمو  لُکو  ایمانٕچ  وَتھ  رٔٹ  تِم  چِھ  اللہ  تعالیٰ  سٕنزِ  وَتہِ  منٛز  لڑان  تہٕ  یِمو  کُفرٕچ  وَتھ  پاننٲو  تِم  چِھ  طاغوت چِہ  وَتہِ  منٛز  لڑان،  لہٰذا  لٔڑِو  شیطان  سٕندیٚن  سٲتھین  سٍتۍ  تہٕ  پژھ  کٔرِو  شیطان  سٕنزٕ  چالہٕ  چھےٚ  درحقیقت  سیٚٹھاہ  کمزور۔"
  },
  {
    "verse_id": 77,
    "translation": "کیا  تۅہیِہ  وُچھوٗکھ  تِم  لُکھ  تہِ  یِمن  وَننہٕ  اوس  آمُت  زِ  پنٕنۍ  اَتھہٕ  تھٲوِو  پَتھ  تہٕ  نماز  کٔرِو  قٲیِم  تہٕ  زکوٰۃ  دِیِو؟  وۅنۍ  ییٚلہِ  تِمن  لڑایِہ  ہُند  حُکم  آو  دِنہٕ،  پتہٕ  چُھ  یِمَو  منٛزٕ  أکِس  فریق  سُند  حال  یِہ  زِ  لُکن  چِھ  تِتھہٕ  پٲٹھۍ  کھۅژان  یِتھہٕ  پٲٹھۍ  خدایس  پزِ  کھۅژُن  یا  تَمہِ  کھۅتہٕ  تہِ  زیادے۔  وَنان  چِھ،  خُدایا،  اَسہِ  پیٚٹھ  کیازِ  لیٚوکُھتھ  یِہ  لڑایِہ  ہُند  حکم؟  اَسہِ  کیازِ  دِژٕتھ  نہٕ  وُنہِ  بیٚیہِ  مہلت؟  یِمن  ؤنِو،  دُنیا چِہ  زندگی  ہُند  سرمایِہ  چُھ  اکھ  پیوٗنتاہ  تہٕ  ٲخرت  چُھ  أکِس  پرہیزگار  انسان  سٕندِ  خٲطرٕ  زیادٕہ  بہتر  تہٕ  تۅہیِہ  پیٚٹھ  یِیہِ  نہٕ  أکِس  پَنہٕ  داوِ  یوت  تہِ  ظلم  کرنہٕ۔  ﴿یعنی  اگر  توٚہۍ  اللہ  تعالیٰ  سٕندِ  دینٕچ  خدمت  بجا  أنِو  تہٕ  تٔمۍ  سٕنزِ  وَتہِ  اندر  ہٲوِو  جانفشٲنی  تیٚلہِ  چُھنہٕ  یِہ  ممکن  زِ  خُدایس  نِشہِ  کیا  گژِھہ  تُہُند  اجر  ضائع۔﴾"
  },
  {
    "verse_id": 78,
    "translation": "روٗد  وۅنۍ  موت،  توٚہۍ  یتھ  جایِہ  تہِ  ٲسِو  بہر حال  روزِ  سُہ  توٗرۍ  وٲتِتھ  خواہ  توٚہۍ  ٲسِتو  کِژھن  مضبوط  عمارتن  منٛز۔  اگر  یِمن  کانٛہہ  فٲیدٕہ  چُھ  واتان  تیٚلہِ  چِھ  ونان  زِ  یِہ  چُھ  اللہ  تعالیٰ  سٕندِ  طرفہٕ  تہٕ  ہرگاہ  کانٛہہ  نقصان  چُھکھ  واتان  تیٚلہِ  چِھو  ونان  زِ،  اے  نبیؐ  یِہ  چُھ  تُہُندِ  بدولتہٕ۔  ؤنِو،  سورُے  کینہہ  چُھ  اللہ  تعالیٰ  سٕندۍ  طرفہ۔  ٲخر  کیا  گوٚو  یِمن  لُکن  زِ  یِمن  چَھنہٕ  کٕہٕنۍ  کتھ  فِکرِ  تران۔"
  },
  {
    "verse_id": 79,
    "translation": "اے  انسان،  ژےٚ  یُس  تہِ  رٕژر  حاصل  چِھی  سپدان  ﴿سُہ  چِھی﴾  اللہ  تعالیٰ  سٕندِ  عنایت  سٍتۍ  حٲصل  سپدان  تہٕ  یُس  مصیبت  ژےٚ  یِوان  چِھی،  سُہ  چھی  ژےٚ  پننہِ  عملہِ  ہٕندِ  بدولت  یِوان۔  اے  محمدؐ،  اَسہِ  چِھو  توٚہۍ  لُکن  خٲطرٕ  رسول  بنٲوِتھ  سوٗزِمٕتۍ  تہٕ  اَتھ  پیٚٹھ  چھےٚ  اللہ  تعالیٰ  سٕنز  گوٲہی  سیٚٹھاہ۔"
  },
  {
    "verse_id": 80,
    "translation": "ییٚمۍ  رسول  سٕنز  اطاعت  کٔر  تٔمۍ  کٔر  دراصل  اللہ  تعالیٰ  سٕنز  اطاعت  تہٕ  ییٚمۍ  بُتھ  پِھیُر،  بہرحال  چِھو  نہٕ  اَسہِ  توٚہۍ  لُکن  پیٚٹھ  رٲچھدر  بنٲوِتھ  سوٗزِمٕتۍ۔"
  },
  {
    "verse_id": 81,
    "translation": "تِم  چِھ  برونٛہہ  کنہِ  ونان  زِ  اَسہِ  کٔر  فرمانٕچ  اطاعت  مگر  ییٚلہِ  تۅہیِہ  نِشہِ  نیران  چِھ  تہٕ  یِمن  منٛز  چُھ  اکھ  دوٚر  رٲژن  منٛز  جمع  سپدِتھ  تُہٕنزن  کتھن  خلاف  مشورٕہ  کران۔  اللہ  تعالیٰ  چُھ  یِہنزٕ  یِمہٕ  سارے  سِرٕ  کتھہٕ  لیٚکھان  توٚہۍ  مَہ  کٔرِو  یُہُند  پرواے  تہٕ  خُدایس  پیٚٹھ  تھٲوِو  بھروسہٕ  سُے  چُھ  بھروسس  خٲطرٕ  کٲفی۔"
  },
  {
    "verse_id": 82,
    "translation": "کیا  یِم  لُکھ  چِھنا  قرآنس  پیٚٹھ  غور  کران؟  اگر  یِہ  اللہ  تعالیٰ  سٕندِ  ورٲے  بیٚیہِ  کٲنٛسہِ  ہٕندِ  طرفہٕ  آسِہے  تیٚلہِ  یِیہِ  ہے  اَتھ  منٛز  واریاہ  کینہہ  اختلاف  بیٲنی  لَبنہٕ۔  ﴿یِہ  کلام  چُھ  خۅد  شہادت  دِوان  زِ  یِہ  ہیٚکہِ  نہٕ  خدایس  ورٲے  بیٚیہِ  کٲنٛسہِ  ہُند  کلام  آسِتھٕے۔  کٲنٛسہِ  انسانس  چُھنہٕ  یوت  عبور  زِ  سُہ  روزِ  ؤری  وادَن  تام  مختلف  حالاتن  منٛز،  مختلف  موقعن  پیٚٹھ،  مختلف  مضمونن  پیٚٹھ  تقریر  کران،  تہٕ  گۅڈٕہ  پیٚٹھہٕ  اندس  تام  بنن  تٔمۍ  سٕندۍ  سٲری  تقریر  تِتھۍ  ہموار،  یک  رنگ،  تناسب  دار  مجموعہٕ  ییٚمیُک  اکھ  جُز  دوٚیِمِس  جُزس  سٍتۍ  ٹکراوان  آسہِ  نہٕ،  یتھ  منٛز  راے  ہٕنزِ  تبدیلی  ہُند  کُنہِ  جایِہ  نام  و  نشان  تہِ  میلہِ  نہٕ،  یتھ  منٛز  کلام  کرن  وٲلۍ  سٕندِ  نفسہٕ چِہ  مختلف  کیفیتہٕ  پنٕنۍ  مختلف  رنگ  ہاوَن  نہٕ،  تہٕ  یتھ  پیٚٹھ  زانٛہہ  نظرِ  ثٲنی  ہٕنز  ضرورت  تہِ  پیش  یِیہِ  نہٕ۔﴾"
  },
  {
    "verse_id": 83,
    "translation": "یِم  لُکھ  ییٚلہِ  کانٛہہ  اِطمینان  بخش  یا  خوف  ناک  خبر  بوزان  چِھ  تتھ  چِھ  پھٔہلاوان  حالانکہ  اگر  سۅ  ﴿خبر﴾  یِم  رسولس  تہٕ  پننہِ  جماعت  کیٚن  ذمہٕ دارن  تام  واتناون  تیٚلہِ  لگہِ  سۅ  تِتھیٚن  لُکن  پے  یِم  یِمن  درمیان  امہِ  کتھہِ  ہٕنز  صلٲحیت  چِھ  تھاوان  زِ  تمہِ  نِشہِ  ہیٚکن  صحیح  نتیجہِ  کٔڑِتھ۔  ﴿سُہ  اوس  چونکہ  ہنگامُک  موقع  امہِ  موجوٗب  آسہٕ  پرٛتھ  طرفہٕ  افواہ  چلان،  کُنہِ  وِزِ  ٲسۍ  خطرٕکۍ  بے  بنیاد  مبالغہٕ  آمیز  اطلاع  یِوان  تہ  تِمو  سٍتۍ  آسہٕ  جَل  جَل  مدینس  تہٕ  امہِ  کیٚن  أندۍ  پٔکۍ  کیٚن  طرفن  منٛز  پریشانیِہ  پھٔہلان۔  کُنہِ  وِزِ  اوس  کانٛہہ  چالاک  دشمن  کانٛہہ  واقعی  خطرٕہ  چُھپاونہٕ  خٲطرٕ  اِطمینان  بخش  خبرٕ  سوزان  تہٕ  لُکھ  ٲسۍ  یِمہٕ  بوٗزِتھ  غفلتس  منٛز  شۅنگ  تراوان۔  عام  لُکن  اوس  نہٕ  اندازٕہ  زِ  امہِ  قسمہٕ چِہ  غیر  ذمہٕ دارانہٕ  افواہ  پھٔہلاونٕکۍ  نتیجہِ  کٲتیاہ  خراب  چِھ  آسان۔  یِہندۍ  کَن  ییٚلہِ  تہِ  کُنہِ  جایِہ  کانٛہہ  ژٕر  بوزہَن،  یِم  ٲسۍ  تتھ  جایِہ  جایِہ  پِھروان  تہٕ  بوزناوان۔  یِمنٕے  لُکن  چھےٚ  یَتھ  آیتس  منٛز  کَنہٕ دٔر  آمٕژ  کرنہٕ  تہٕ  یِمن  چُھ  سختی  سان  تنبیہ  آمُت  کرنہٕ  زِ  افواہ  پھٔہلاونہٕ  نِشہِ  روٗزِن  باز  تہٕ  پرٛتھ  کانٛہہ  خبر  یۅسہٕ  تِم  بوزن  سۅ  واتنٲوِن  ذمہٕ دار  لُکن  نِشہِ  تہٕ  روٗزِن  ژھۅپہٕ  کٔرِتھ۔﴾  اگر  تۅہیِہ  پیٚٹھ  اللہ  تعالیٰ  سٕنز  مہربٲنی  تہٕ  رحمت  آسہِ ہے  نہٕ  تیٚلہِ  آسہٕ  ﴿تُہٕنزٕ  کمزوریِہ  تِژٕھہ  زِ﴾  کم  کینٛژھو  وَرٲے  ٲسِہِو  توٚہۍ  سٲری  شیطانس  پتہٕ  لگمٕتۍ۔"
  },
  {
    "verse_id": 84,
    "translation": "اے  نبیؐ،  لہٰذا  لٔڑِو  توٚہۍ  اللہ  تعالیٰ  سٕنزِ  وَتہِ  منٛز  توٚہۍ  چِھو  نہٕ  پننہِ  ذاتہٕ  ورٲے  بیٚیہِ  کٲنٛسہِ  خٲطرٕ  ذمہٕ دار  کینہہ  البتہ  کٔرِیوٗکھ  اہلِ  ایمان  لڑنہٕ  مۅکھہٕ  آمادٕہ،  یِہ  کتھ  چَھنہٕ  دوٗر  زِ  اللہ  تعالیٰ  پھُٹراوِ  کٲفرن  ہُند  زور،  اللہ  تعالیٰ  سُند  زور  چُھ  سارِوٕے  کھۅتہٕ  زبردست  تہٕ  تٔمۍ  سُند  سزا  چُھ  سارِوٕے  کھۅتہٕ  زیادٕہ  سخت۔"
  },
  {
    "verse_id": 85,
    "translation": "یُس  رِژرٕچ  سفٲرش  کرِ  سُہ  لبہِ  تَمہِ  منٛزٕ  حصہٕ  تہٕ  یُس  بُرٲیی  ہٕنز  سفٲرش  کرِ  سُہ  لبہِ  تَمہِ  منٛز  حصہٕ  تہٕ  اللہ  تعالیٰ  چُھ  پرٛتھ  چیزس  پیٚٹھ  نظر  تھاون  وول۔"
  },
  {
    "verse_id": 86,
    "translation": "تہٕ  ییٚلہِ  کانٛہہ  احترامہٕ  سان  تۅہیِہ  سلام  کرِ  تیٚلہِ  دِیوِ  تس  اَمہِ  کھۅتہٕ  بہتر  طریقہٕ  جواب  یا  کم  از  کم  تِتھے  پٲٹھۍ،  اللہ  تعالیٰ  چُھ  پرٛتھ  چیزُک  حساب  ہیٚنہٕ  وول۔"
  },
  {
    "verse_id": 87,
    "translation": "اللہ  تعالیٰ  چُھ  سُہ  یَس  وَرٲے  کانٛہہ  خُداے  چُھنہٕ،  سُہ  کریو  تۅہیِہ  سارِنٕے  تمہِ  قیامت کہ  دۅہ  جمع  ییٚمہِ  کِس  یِنس  منٛز  کانٛہہ  شک  چُھنہٕ  تہٕ  اللہ  تعالیٰ  سٕنزِ  کتھہِ  کھۅتہٕ  کھٔسِتھ  کٔمۍ  سٕنز  کتھ  ہیٚکہِ  پٔز  ٲسِتھ۔"
  },
  {
    "verse_id": 88,
    "translation": "پتہٕ  کیا  چُھو  تۅہیِہ  یِہ  گوٚمُت  زِ  منافِقن  متعلق  چھےٚ  تۅہیِہ  منٛز  زٕہ  رایِہ  لبنہٕ  یِوان  حالانکہ  یِمہٕ  بُرٲیِیِہ  تِمو  کماوِمژٕ  چھےٚ،  تِہِندِ  بدولت  چِھ  خُداین  تِم  دُبہٕ  پِھرمٕتۍ  کیا  توٚہۍ  چِھوا  یژھان  زِ  یَس  خُداین  ہدایت  بخُش  نہٕ  تس  بخشِو  توٚہۍ  ہدایت؟  حالانکہ  یُس  خُداین  وَتہِ  ڈول  تس  خٲطرٕ  لٔبِو  نہٕ  توٚہۍ  کانٛہہ  وَتھ۔"
  },
  {
    "verse_id": 89,
    "translation": "تِم  چِھ  یِہ  یژھان  زِ  یِتھہٕ  پٲٹھۍ  تِم  پانہٕ  کٲفر  چِھ  تِتھے  پٲٹھۍ  سپدِو  توٚہۍ  تہِ  کٲفر  تاکہ  تِم  تہٕ  توٚہۍ  گژِھو  سٲری  یکساں۔  لہٰذا  مَہ  بنٲوِیون  تِمو  منٛزٕ  کانٛہہ  پنُن  دوست  یوت  تام  نہٕ  تِم  اللہ  تعالیٰ  سٕنزِ  وَتہِ  منٛز  ہجرت  کٔرِتھ  یِن،  تہٕ  ہرگاہ  تِم  ہجرت  نِشہِ  باز  روزَن  تیٚلہِ  ییٚتہِ  لٔبِیووٗکھ  رٔٹیووٗکھ  تہٕ  کٔرِیوٗکھ  قتل۔  ﴿یِہ  حکم  چُھ  تِمن  منافق  مسلمانن  ہُند  یِم  برسرِ  جنگ  کٲفر  قومس  سٍتۍ  تعلق  تھاوان  آسن  تہٕ  اسلٲمی  حکومتس  خلاف  نِن  دشمنن  ہٕندۍ  پٲٹھۍ  کاروٲیِیَن  منٛز  حصہٕ۔﴾  تہٕ  یِمو  منٛزٕ  مَہ  بناوِیوٗن  کانٛہہ  اَکھ  پنُن  دوست  تہٕ  مددگار۔"
  },
  {
    "verse_id": 90,
    "translation": "البتہ  تِم  منافق  چِھ  امہَ  حُکمہ  نِشہِ  مُستثنیٰ  یِم  کُنہِ  تِتھس  قومس  سٍتۍ  رَلن  یَس  سٍتۍ  تۅہیِہ  معاہدٕہ  چُھ۔  ﴿اَمِیُک  مطلب  چُھنہٕ  یِہ  زِ  یِتھۍ  منافق  ہیٚکوکھ  پنٕنۍ  دوست  تہٕ  مددگار  بنٲوِتھ۔  بلکہ  چُھ  اَمِیُک  مطلب  یِہ  زِ  یِم  یِن  نہٕ  رَٹنہٕ  تہٕ  مارنہٕ  تِکیازِ  یِم  چِھ  تِتھس  قومس  سٍتۍ  رلیامٕتۍ  یس  سٍتۍ  اسلٲمی  حکومتُک  مُعاہدٕہ  چُھ۔﴾  یِتھے  پٲٹھۍ  چِھ  تِم  منافق  تہِ  مُستثنیٰ  یِم  تۅہیِہ  نِشہِ  یِوان  چِھ  تہٕ  لڑایِہ  نِشہِ  چِھ  تِہِندۍ  دل  تنگ  آمٕتۍ،  نَہ  چِھ  تۅہیِہ  سٍتۍ  لڑُن  یژھان  نہ  پننِس  قومس  سٍتۍ۔  اللہ  تعالیٰ  اگر  ییژِھہ ہے  یِمن  کرِہے  تۅہیِہ  پیٚٹھ  مُسلط  تہٕ  تِم  تہِ  لڑہن  تۅہیِہ  سٍتۍ،  لہٰذا  اگر  تِم  تۅہیِہ  نِشہِ  الگ  سپدن  تہٕ  باز  روزن  تہٕ  تۅہیِہ  کُن  پِلناون  صلحُک  تہٕ  اَمنُک  اَتھہٕ  تیٚلہِ  چَھنہٕ  خُداین  تُہٕندِ  خٲطرٕ  تِمن  پیٚٹھ  دست  درٲزی  ہٕنز  کانٛہہ  وَتھ  تھٲومٕژ۔"
  },
  {
    "verse_id": 91,
    "translation": "بیٚیہِ  اکہِ  قسمٕکۍ  مُنافق  میلنو  تۅہیِہ  تِتھۍ،  یِم  یژھان  چِھ  زِ  تۅہیِہ  سٍتۍ  تہِ  روزٕہن  اَمنس  منٛز  تہٕ  بیٚیہِ  روزہن  اَمنس  منٛز  پننِس  قومس  سٍتۍ  تہِ  مگر  ییٚلہِ  کُنہِ  وِزِ  فِتنُک  موقع  لبن  تتھ  منٛز  تراوَن  وۅٹھ،  یِتھۍ  لُکھ  اگر  تُہندِ  مقابلہٕ  نِشہِ  باز  روزن  نہٕ  تہٕ  صلح  تہٕ  سلامتی  کرن  نہٕ  تۅہیِہ  برونٛٹھ کنہِ  پیش  تہٕ  پنٕنۍ  اَتھہٕ  رٹن  نہٕ  پتھ  تیٚلہِ  ییٚتہِ  تہِ  تِم  سمکھن  رٔٹیوٗکھ  تہٕ  مٲرِیوٗکھ،  یِمن  پیٚٹھ  اَتھہٕ  تُلنہٕ  خٲطرٕ  چھےٚ  اَسہِ  تۅہیِہ  کُھلہٕ  حُجت  دِژمٕژ۔"
  },
  {
    "verse_id": 92,
    "translation": "کٲنٛسہِ  مومن  سٕنز  چَھنہٕ  یِہ  کٲم  زِ  دوٚیمِس  مومنس  کرِ  قتل،  اِلّا  یِہ  زِ  بِل  چُک  سپدیٚس  تہٕ  یُس  شخص  کٲنٛسہِ  مومنس  غلطی  کِنۍ  قتل  کرِ  تیٚلہِ  چُھ  اَمِیُک  کفارٕہ  یِہ  زِ  اکھ  مومن  کٔرِن  غلٲمی  نِشہِ  آزاد۔  ﴿چونکہ  مقتول  اوس  مومن  امہِ  موجوٗب  چُھ  أمۍ  سٕند  قتلُک  کفارٕہ  أکِس  مومن  غلام  سٕنز  آزٲدی  قرار  دِنہٕ  آمُت۔﴾  تہٕ  مقتول  سٕندیٚن  وٲرثن  دِیِن  خون  بہا۔  ﴿نبی  صلی  اللہ  علیہ و سلمو  چُھ  خون  بہاہُک  مقدار  ہتھ  اونٹ  یا  ہتھ  گٲوٕہ  یا  زٕہ  ساس  ژھاوجہِ  مقرر  کرِمژٕ۔  اگر  بیٚیہِ  کُنہِ  شکلہِ  منٛزٕ  کانٛہہ  شخص  خون  بہا  ییٚژِھہ  دِیُن  تیٚلہِ  یِیہِ  تَمِیُک  مقدار  یِمنٕے  چیزن  ہٕند  بازٕرۍ  قٍمتہٕ کہ  لحاظہٕ  مُقرر  کرنہٕ۔  مثلاً  نبی  صلی  اللہ  علیہ و سلمن  ہٕندِ  وقتہٕ  ٲسۍ  خون  بہا  دِنہٕ  والیٚن  خٲطرٕ  8  شتھ  دینار  یا  8  ساس  دِرہم  مقرر۔  ییٚلہِ  حضرت  عمر  رضی  اللہ  تعالیٰ  عنہ  ہن  ہُند  زمانہٕ  آو  تہٕ  تِمو  فرموو  زِ  اونٹن  ہُند  قٍمت  چُھ  وۅنۍ  ہُریومُت،  لہٰذا  یِن  وۅنۍ  سۅنہٕ  کیٚن  سِکن  ہٕندۍ  اکھ  ساس  دینار،  یا  رۅپہٕ  کیٚن  سکن  ہٕندۍ  12  ساس  دِرہم  خون  بہا  دِیاوناونہٕ۔  مگر  واضح  روٗزِن  زِ  خون  بہاہُک  یِہ  مقدار  یُس  مقرر  کرنہٕ  چُھ  آمُت  چُھنہٕ  زٲنِتھ  مٲنِتھ  کرنہٕ  آمتہِ  قتلہٕ  خٲطرٕ  کینہہ  بلکہ  چُھ  اَلہٕ گٲبہٕ  گٔمتہِ  قتل  خٲطرٕ۔﴾  اِلّا  یِہ  زِ  تِم  کرن  خون  بہا  معاف۔  البتہ  اگر  سُہ  مسلمان  مقتول  کُنہِ  تِتھہِ  قومُک  اوس  یس  سٍتۍ  تۅہیِہ  دشمنی  آسہِ  تیٚلہِ  چُھ  اَمِیُک  کفارٕہ  اکھ  مومن  غلام  آزاد  کرُن  تہٕ  ہرگاہ  سُہ  کُنہِ  تِتھہِ  غیر  مُسلم  قومُک  فرد  اوس  یس  سٍتۍ  تۅہیِہ  معاہدٕہ  آسہِ  تیٚلہِ  یِیہِ  تٔمۍ  سٕندیٚن  وٲرِثن  خون  بہا  دِنہٕ  تہٕ  اکھ  مومن  غلام  آسہِ  آزاد  کرُن۔  ﴿ییٚمہِ  آیت  کیٚن  احکامن  ہُند  خلاصہٕ  چُھ  یِہ،  ہرگاہ  مقتول  دارُ  الاسلامُک  روزن  وول  آسہِ  تیٚلہِ  چُھ  أمۍ  سٕندِس  قٲتِلس  خون  بہا  تہِ  دِیُن  تہٕ  خُدایس  معافی  منگنہٕ  باپت  چُھس  اکھ  غلام  تہِ  آزاد  کرُن۔  اگر  سُہ  دارُ  الحربُک  روزن  وول  آسہِ  تیٚلہِ  چُھ  قٲتِلس  صرف  غلام  آزاد  کرُن  خون  بہا  چُھس  نہٕ  کینہہ۔  اگر  سُہ  کُنہِ  تِتھہِ  دارُ  الکفرُک  روزن  وول  آسہِ  یس  سٍتۍ  اسلٲمی  حکومتس  معاہدٕہ  چُھ  تیٚلہِ  چُھ  قٲتِلس  اکھ  غلام  آزاد  کرُن  تہٕ  امہِ  علاوٕہ  چُھس  خون  بہا  تہِ  دِیُن،  البتہ  خون  بہاہُک  مقدار  آسہِ  تِیُتُے  یوٗتاہ  امہِ  معاہدٕہ  والہِ  قوم کِس  کٲنٛسہِ  غیر  مسلم  فرد  سٕندِس  قتل  کرنہٕ  کِس  صورتس  منٛز  معاہدٕہ  رٔنگۍ  دِیُن  پزِ﴾  پتہٕ  یس  غلام  دستیاب  سپدِ  نہٕ  سُہ  تھٲوِن  لگاتار  دۅن  ریٚتن  ہٕنز  روزٕہ۔  ﴿یعنی  روزٕہ  تھٲوِن  لگاتار  منٛزس  مہ  ترٲوِن  کانٛہہ  دۅہ۔  ہرگاہ  کانٛہہ  شخص  شرعی  عذرٕ  ورٲے  کانٛہہ  دۅہ  پُھٹراوِ  تس  چھےٚ  نَوِ  سرٕ  بیٚیہِ  گۅڈٕ  پیٚٹھے  روزٕہ  شروع  کرنہِ۔﴾  یِہ  چُھ  اتھ  گناہس  پیٚٹھ  خُدایس  برونٛہہ  کنہِ  توبہٕ  کرنُک  طریقہٕ۔  ﴿یعنی  یِہ  چُھنہٕ  جُرمانہٕ  بلکہ  چُھ  توبہٕ  تہٕ  کفارٕہ۔  جُرمانس  منٛز  چُھنہٕ  ندامت،  شرمساری  تہٕ  اصلاحِ  نفسُک  کانٛہہ  رُوح  آسان  بلکہ  چُھ  سُہ  عموماً  سخت  ناگوٲری  سان  مجبوراً  دِنہٕ  یِوان  تہٕ  پتھ  کُن  چُھ  تراوان  بیزٲری  تہٕ  تلخی۔  اتھ  برعکس  چُھ  اللہ  تعالیٰ  یژھان  زِ  یس  بندس  خطا  سپُد  سُہ  چھٔلِن  عبادت  سٍتۍ،  کارِ  خیر  سٍتۍ  تہٕ  حقوق  ادا  کرنہٕ  سٍتۍ  پننہِ  روح  پیٚٹھہٕ  اَمِیُک  اثر  تہٕ  شرمسٲری  تہٕ  ندامت  سان  کٔرِن  خُدایس  کُن  رجوع  تاکہ  یِہ  گناہ  تہِ  سپدِ  معاف  تہٕ  آئندٕہ  خٲطرٕ  روزِ  أمۍ  سُند  نفس  یِژٕھہ  غلطیِہ  دۅہراونہٕ  نِشہِ  تہِ  محفوظ۔﴾  تہٕ  اللہ  تعالیٰ  چُھ  زانن  وول  تہٕ  دانا۔"
  },
  {
    "verse_id": 93,
    "translation": "روٗد  سُہ  شخص  یُس  کٲنٛسہِ  مومنس  زٲنِتھ  مٲنِتھ  قتل  کرِ  تیٚلہِ  چُھ  تٔمۍ  سُند  جزا  جہنم  یتھ  منٛز  سُہ  ہمیشہٕ  روزِ  تس  پیٚٹھ  چُھ  اللہ  تعالیٰ  سُند  غضب  تہٕ  تٔمۍ  سٕنز  لعنت  تہٕ  خُداین  چُھ  تٔمۍ  سٕندِ  خٲطرٕ  سخت  عذاب  تیار  تھوومُت۔"
  },
  {
    "verse_id": 94,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  توٚہۍ  اللہ  تعالیٰ  سٕنزِ  وَتہِ  منٛز  جہادٕ  خٲطرٕ  نیٖرِو  تیٚلہِ  کٔرِو  دوستس  دُشمنس  منٛز  فرق،  تہٕ  یُس  تۅہیِہ  کُن  سلامہِ  سٍتۍ  پیش  قدمی  کرِ  تس  مَہ  ؤنِو  فوراً  زِ  ژٕ  چُھکھ  نہٕ  مومن،  ہرگاہ  توٚہۍ  دنیٲوی  فٲیدٕہ  یژھان  چِھو  تیٚلہِ  چِھ  خُدایس  نِشہِ  تُہندِ  خٲطرٕ  واریاہ  مالِ  غنیمت،  ٲخر ہے  چِھو  توٚہۍ  پانہٕ  تہِ  أتھۍ  حالتس  منٛز  مبتلا  روٗدِمٕتۍ،  پتہٕ  کوٚر  خُداین  تۅہیِہ  پیٚٹھ  احسان،  لہٰذا  ہیٚیو  تحقیقس  کٲم  ﴿اسلام  کِس  ابتدا  ہس  منٛز  اوس  لفظ  السلام  علیکم  مُسلمانن  اندر  شعارٕچ  تہٕ  علامتچٕ  حیثیت  تھاوان  تہٕ  اکھ  مُسلمان  اوس  دوٚیِمِس  مُسلمانس  وُچِھتھ  یِہ  لفظ  اتھ  معنیس  منٛز  وَرتاوان  زِ  بٕہ  چُھس  چانی  جماعتُک  نفر،  دوست  تہٕ  خیر  خواہ،  دشمن  چُھس  نہٕ  کینہہ،  خصوصیت  سان  ٲس  تتھ  زمانس  اندر  امہِ  شعارٕچ  ﴿طریقٕچ﴾  اہمیت  امہِ  وجہ  کِنۍ  تہِ  زیادٕہ  زِ  تمہِ  وقتہٕ  ٲس  نہٕ  عربہٕ کیٚن  نَو  مُسلمن  تہٕ  کٲفرن  درمیان  پۅشاکھس،  زبٲنۍ  تہٕ  بیٚیہِ  کُنہِ  چیزس  منٛز  نٔنۍ  فرق  ییٚمہِ  سٍتۍ  اکھ  مُسلمان  سرسری  نظر  ترٲوِتھ  دوٚیِمس  مسلمان  بٲیِس  پرٛزٕنٲوِتھ  ہیکہِ ہے۔  البتہ  لڑایِہ  ہٕندیٚن  موقعن  پیٚٹھ  ٲس  اکھ  پیچیدگی  یِہ  درپیش  یِوان  زِ  مُسلمان  ییٚلہِ  کُنہِ  دشمن  سٕنزِ  چھۅکہِ  پیٚٹھ  حملہٕ  کران  ٲسۍ،  کُنہِ  وِزِ  اوس  اَتھ  زدس  منٛز  کانٛہہ  مُسلمان  تہِ  یِوان،  سُہ  اوس  حملہٕ  کرن  والیٚن  مُسلمانن  یِہ  وَننہٕ  خٲطرٕ  زِ  بٕتہِ  چُھس  تُہندُے  دینی  بوے  السلام  علیکم  یا  لَا  اِلٰہ  اِلّا  اللہ  بَڈِ  بَڈِ  ونان  مگر  مسلمانن  اوس  تس  پیٚٹھ  یِہ  شک  گژھان  زِ  یِہ  چُھ  کٲفر  یُس  محض  زُو  بچاونہٕ  خٲطرٕ  حیلہٕ  چُھ  کران،  امہِ  موجوب  ٲسۍ  بسا  اوقات  تِم  تس  قتل  نِوان  کٔرِتھ۔  آیتُک  مَنشہِ  چُھ  یِہ  زِ  یُس  شخص  پنُن  پان  مسلمان  سٕندِ  حیثیت  پیش  کران  چُھ،  تس  متعلق  چُھو  نہٕ  تۅہیِہ  سرسری  طور  یِہ  فٲصلہٕ  کرنُک  حق  زِ  سُہ  چُھ  محض  زُو  بچاونہٕ  خٲطرٕ  اَپُز  ونان۔  بنان  چُھ  سُہ  آسہِ  پوٚز  ونان  تہٕ  بنان  چُھ  سُہ  آسہِ  اَپُز  ونان،  حقیقت  سپدِ  تحقیق  سٍتی  معلوم،  تحقیق  ورٲے  یلہٕ  تراونس  منٛز  اگر  یِہ  اِمکان  چُھ  زِ  اکھ  کٲفر  بچاوِ  اَپُز  ؤنِتھ  پنُن  زُو،  مگر  قتل  کرنس  منٛز  چُھ  اَمہِ  کتھہِ  ہُند  تہِ  اِمکان  زِ  اکھ  بے گناہ  مومن  سپدِ  تُہندِ  اتھہٕ  مارٕ﴾  یِکینژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر۔"
  },
  {
    "verse_id": 95,
    "translation": "مسلمانَو  منٛزٕ  یِم  لُکھ  کُنہِ  عذرٕ  وَرٲے  گرن  منٛز  چِھ  بِہِتھ  روزان،  تہٕ  تِم  یِم  اللہ  تعالیٰ  سٕنزِ  وَتہِ  منٛز  جان  و  مال  سٍتۍ  جہاد  چِھ  کران،  دۅشوٕنۍ  ہٕنز  حیثیت  چَھنہٕ  ہِشی،  خُداین  چُھ  بِہِتھ  روزن  والیٚن  بہ  نسبت  جان  و  مال  سٍتۍ  جہاد  کرن  والیٚن  ہُند  درجہ  بڈوومُت  اگرچہِ  پرٛتھ  کٲنٛسہِ  ہٕندِ  خٲطرٕ  خُداین  رٕژرُکُے  وعدٕہ  چُھ  کوٚرمُت۔  مگر  خُدایس  نِشہِ  چُھ  مجٲہدن  ہٕندیٚن  خدماتن  ہُند  معاوضہٕ  بِہِتھ  روزن  والیٚن  ہٕندِ  کھۅتہٕ  زیادٕہ۔"
  },
  {
    "verse_id": 96,
    "translation": "تِہٕندِ  خٲطرٕ  چِھ  اللہ  تعالیٰ  سٕندِ  طرفہٕ  بٔڈۍ  درجہ  بیٚیہِ  چھےٚ  مغفرت  تہٕ  رحمت،  تہٕ  اللہ  تعالیٰ  چُھ  بوڈ  معاف  کرن  وول  تہٕ  رحم  کرن  وول۔"
  },
  {
    "verse_id": 97,
    "translation": "یِم  لُکھ  پننِس  نفسس  پیٚٹھ  ظلم  کران  ٲسۍ،  تِہِندۍ  رُوح  ییٚلہِ  فرشتو  قبض  کٔرۍ  تہٕ  پُرٛژھہَکھ  زِ  یِہ  کتھ  حالتس  منٛز  ٲسِو  توٚہۍ  مبتلا؟  ﴿مُراد  چِھ  تِم  لُکھ  یِم  اسلام  قبول  کرنہٕ  پتہٕ  تہِ  کُنہِ  مجبوری  تہٕ  عذرٕ  وَرٲے  پننِس  کٲفر  قومس  درمیان  قیام  کٔرِتھ  ٲسۍ  تہٕ  نیم  مسلمان  تہٕ  نیم  کٲفرانہٕ  زندگی  بسر  کرنس  پیٚٹھ  ٲسۍ  رٲضۍ۔  حالانکہ  اکھ  دارُ  الاسلام  اوس  بدس  آمُت  یَتھ  کُن  یِم  ہجرت  ہیٚکہَن  کٔرِتھ  تہٕ  یِہندِ  خٲطرٕ  اوس  پننہِ  دین  و  اعتقادٕ  مُطٲبق  پوٗرٕ  اسلٲمی  زندگی  بسر  کرٕنۍ  ممکن  سپُدمُت  تہٕ  دارُ  الاسلام  طرفہٕ  ٲس  یِمن  یِہ  دعوت  تہِ  دِنہٕ  آمٕژ  زِ  پنُن  ایمان  بچاونہٕ  خٲطرٕ  وٲتِن  ہجرت  کٔرِتھ  اور﴾  تِمو  دِیُت  جواب  زِ  أسۍ  ٲسۍ  زمینس  اندر  کمزور  تہٕ  مجبور۔  فرشتو  ووٚنہکھ،  کیا  اللہ  تعالیٰ  سٕنز  زمین  ٲس نا  وسیع  تاکہ  توٚہۍ  کٔرِہِو  تَتھ  اندر  ہجرت؟  یِم  چِھ  تِم  لُکھ  یُہُند  ٹھکانہٕ  جہنم  چُھ  تہٕ  سُہ  چُھ  سیٚٹھٕہے  بُرٕ  ٹھکانہٕ۔"
  },
  {
    "verse_id": 98,
    "translation": "آ،  یِم  مرد،  مستوراتہٕ  تہٕ  شُرۍ  پزی  بے بس  چِھ  تہٕ  نیرنٕچ  کانٛہہ  وَتھ  یا  ذریعہ  چِھنہٕ  لبان،"
  },
  {
    "verse_id": 99,
    "translation": "﴿یِہ  کتھ  چَھنہٕ﴾  دور  زِ  اللہ  تعالیٰ  کرِ  تِمن  معاف،  اللہ  تعالیٰ  چُھ  بوٚڈ  معاف  کرن  وول  تہٕ  درگُزر  کرن  وول۔"
  },
  {
    "verse_id": 100,
    "translation": "یُس  اکھاہ  اللہ  تعالیٰ  سٕنزِ  وَتہِ  منٛز  ہجرت  کرِ  سُہ  لبہِ  زمینس  اندر  پناہ  نِنہٕ  خٲطرٕ  واریاہ  جاے  تہٕ  روزنہٕ  خٲطرٕ  سیٚٹھاہ  گُنجٲیش  تہٕ  یُس  اکھاہ  پننہِ  گر  خُدایس  تہٕ  رسول  صلی  اللہ  علیہ و سلمس  کُن  ہجرت  خٲطرٕ  نیرِ  پتہٕ  یِیہِ  تس  وَتہِ  منٛزٕے  موت  تٔمۍ  سُند  اجر  سپُد  اللہ  تعالیٰ  سٕندِ  ذمہٕ  وٲجب،  اللہ  تعالیٰ  چُھ  سیٚٹھاہ  مغفرت  کرن  وول  تہٕ  رحیم۔  ﴿یتھ  جایِہ  گژِھہ  یِہ  کتھ  سمجھنۍ  زِ  ییٚمۍ  شخصن  اللہ  تعالیٰ  سٕندِس  دینس  پیٚٹھ  ایمان  آسہِ  اوٚنمُت،  تس  خٲطرٕ  چھےٚ  کُفرٕکِس  نظامس  تحت  زندگی  گُزارٕنۍ  صرف  دۅن  صوٗرتن  منٛز  جٲیز،  اکھ  یِہ  زِ  سُہ  روزِ  تَتھ  سر  زمینس  منٛز  اسلام  غٲلب  کرنٕچ  تہٕ  کُفرک  نظام  اسلام  کِس  نظامس  منٛز  تبدیل  کرنٕچ  جد  و  جہد  کران  یِتھہٕ  پٲٹھۍ  انبیاء  علیھم  السلام  تہٕ  تِہِندۍ  ابتدٲیی  پیروکار  کران  چِھ  روٗدِمٕتۍ۔  دوٚییُم  یِہ  زِ  تس  آسہِ  نہٕ  پٔزۍ  پٲٹھۍ  تَتہِ  نیرنٕچ  کانٛہہ  وَتھ  اَتھہِ  یِوان  تہٕ  سُہ  آسہِ  سخت  نفرت  تہٕ  بے  زٲری  سان  مجبوراً  تَتہِ  قیام  کٔرِتھ۔﴾"
  },
  {
    "verse_id": 101,
    "translation": "تہٕ  ییٚلہِ  توٚہۍ  سفرٕ  خٲطرٕ  نیٖرِو  کانٛہہ  پرواے  چُھنہٕ  اگر  توٚہۍ  نمازِ  منٛز  اِختصار  کٔرِو  ﴿اَمنہٕ  کہ  وقتہٕ  کہ  سفرُک  قصر  چُھ  یِہ  زِ  یِمن  وقتن  ژور  رکٲژ  فرض  چھےٚ  تِمن  منٛز  گژھن  زٕہ  رکٲژ  پرنہِ  تہٕ  جنگ کِس  حالتس  منٛز  چُھنہٕ  قصرٕ  خٲطرٕ  کانٛہہ  حد  مُقرر۔  جنگی  حالات  ییٚمہِ  طریقہٕ  تہِ  اجازت  دِن  نماز  گژِھہ  پرنہٕ  یِنۍ۔﴾  ییٚلہِ  زن  تۅہیِہ  اندیشہٕ  آسہِ  زِ  کٲفر  ستاونَو  تۅہیِہ  تِکیازِ  تِم  چِھ  نَنہِ  وانہٕ  تۅہیِہ  سٍتۍ  دشمنی  پیٚٹھ  ڈٔٹِتھ۔"
  },
  {
    "verse_id": 102,
    "translation": "تہٕ  اے  نبیؐ،  ییٚلہِ  توٚہۍ  مسلمانن  درمیان  ٲسِو  تہٕ  ﴿جنگ  کِس  حالتس  منٛز﴾  سپدِو  تِم  نماز  پرناونہٕ  خٲطرٕ  کھڑا  تیٚلہِ  گژِھہ  تِمو  منٛزٕ  اکھ  جماعت  تۅہیِہ  سٍتۍ  کھڑا  سپدٕنۍ  تہٕ  پنُن  سامانہٕ  تھٲوِن  پانس  سٍتۍ،  پتہٕ  ییٚلہِ  سۅ  سجدٕہ  کرِ  تیٚلہِ  نیٖرِن  پتھ  کُن  تہٕ  بیاکھ  جماعت  ییٚمۍ  نہٕ  وُنہِ  نمازِ  آسہِ  پٔرمٕژ  یِیِن  تہٕ  پٔرِن  تۅہیِہ  سٍتۍ  نماز  تہٕ  سۅ تہِ  روٗزِن  ہُشیار  تہٕ  پنُن  سامانہٕ  تھٲوِن  سٍتۍ۔  ﴿صلوٰۃِ  خوفُک  یِہ  حکم  چُھ  تتھ  صورتس  منٛز  ییٚلہِ  زَن  دشمن  سٕندِ  حملُک  خطرٕ  آسہِ  مگر  عملاً  آسہِ  نہٕ  قِتالُک  معرکہ  گرم  کینہہ۔﴾  تِکیازِ  کُفار  چِھ  زاگہِ  روٗزِتھ  زِ  توٚہۍ  گٔژِھو  پننیو  ہتھیارَو  تہٕ  پننہِ  سامانہٕ  نِشہِ  ہنا  غٲفل  تہِٕ  تِم  کرن  تۅہیِہ  پیٚٹھ  اکی  ساعتہٕ  حملہ  البتہٕ  اگر  توٚہۍ  روٗدٕ کہ  وجہ  کِنۍ  تکلیف  محسوس  کٔرِو  یا  بیمار  ٲسِو  تیٚلہِ  چُھنہٕ  سامانہٕ  کٔڑِتھ  تھاونس  منٛز  کانٛہہ  حرج  مگر  توتہِ  روٗزِو  حیٚسہٕ،  یقین  تھٲوِو  زِ  خُداین  چُھ  کٲفرن  خٲطرٕ  رُسوا  کرن  وول  عذاب  تھوومُت۔"
  },
  {
    "verse_id": 103,
    "translation": "پتہٕ  ییٚلہِ  نمازِ  نِشہِ  فارغ  سپدِو  تیٚلہِ  روٗزِیوٗن  وۅدٕنۍ  تہٕ  بِہِتھ  تہٕ  لر  ترٲوِتھ،  پرتھ  حالس  منٛز  اللہ  تعالیٰ  یاد  کران  پتہٕ  ییٚلہِ  اطمینان  سپدیو  تیٚلہِ  پٔرِو  پوٗرٕ  نماز،  درحقیقت  چھےٚ  نماز  تِیُتھ  فرض  یُس  وقتہٕ چِہ  پابندی  سان  با ایمانن  پیٚٹھ  لازم  چُھ  آمُت  کرنہٕ۔"
  },
  {
    "verse_id": 104,
    "translation": "مَہ  ہٲوِو  کمزوری  اَتھ  جماعتس  پتہٕ  دورنس  منٛز  اگر  توٚہۍ  تکلیف  چِھو  تُلان،  تِم  تہِ  چِھ  تُہندی  پٲٹھۍ  تکلیف  تُلان  تہٕ  توٚہۍ  چِھو  خُدایس  نِشہِ  تمہِ  چیزٕکۍ  اُمیدوار  ییٚمکۍ  اُمیدوار  تِم  چِھنہٕ،  اللہ  تعالیٰ  چُھ  سورُے  کینہہ  زانان  تہٕ  سُہ  چُھ  زانن  وول  تہٕ  حکمت  وول۔"
  },
  {
    "verse_id": 105,
    "translation": "اے  نبیؐ،  اسہِ  چھےٚ  یِہ  کتاب  حق  ہیٚتھ  تۅہیِہ  کُن  نٲزِل  کٔرمٕژ  تاکہ  یوسہٕ  سِیٔز  وَتھ  خُداین  تۅہیِہ  ہٲومٕژ  چھےٚ  تتھ  مطٲبق  کٔرِو  لُکن  درمیان  فٲصلہٕ،  توٚہۍ  مَہ  بٔنِو  بد  دیانت  لُکن  ہٕندِ  طرفہٕ  ژُوَن  وٲلۍ۔"
  },
  {
    "verse_id": 106,
    "translation": "تہٕ  خُدایس  کٔرِو  درگُزر  کرنُک  درخواست  سُہ  چُھ  سیٚٹھاہ  درگُزر  کرن  وول  تہٕ  رحیم۔"
  },
  {
    "verse_id": 107,
    "translation": "یِم  لُکھ  پننِس  نفسس  سٍتۍ  خیانت  چِھ  کران،  توٚہۍ  مہ  کٔرِو  تِمن  حمایت  ﴿یُس  شخص  دوٚیِمِس  سٍتۍ  خیانت  چُھ  کران  سُہ  چُھ  دراصل  گۅڈٕہ  پننِس  پانس  سٍتۍ  خیانت  کران﴾  خُدایس  چُھنہٕ  تِیُتھ  شخص  پسند  یُس  خیانت  کار  تہٕ  بدکار  آسہِ۔"
  },
  {
    "verse_id": 108,
    "translation": "یِم  لُکھ  ہیٚکن  انسانن  نِشہِ  پنٕنۍ  حرکات  چُھپٲوتھ  مگر  خُدایس  نِشہِ  ہیٚکن  نہٕ  چُھپٲوِتھ،  سُہ  چُھ  تمہِ  ساعتہٕ  تہِ  یِمن  سٍتۍ  آسان  ییٚلہِ  یِم  رٲژن  اندر  ژوٗرِ  روٗزِتھ  تٔمۍ  سٕنزِ  مرضی  خلاف  مشورٕہ  چِھ  کران،  یِہنزن  سارِنٕے  عملن  پیٚٹھ  چُھ  اللہ  تعالیٰ  اِحاطہٕ  کٔرِتھ۔"
  },
  {
    "verse_id": 109,
    "translation": "آ،  تۅہیِہ  لُکو  کٔرٕو  یِمن  مُجرمن  ہٕند  طرفہٕ  دنیا چِہ  زندگی  منٛز  لڑٲے  مگر  قیامت کہ  دۅہ  کُس  کرِ  تِہندِ  مۅکھہٕ  خُدایس  سٍتۍ  لڑٲے؟  ٲخر  کُس  آسہِ  تَتہِ  یُہُند  وکیل؟"
  },
  {
    "verse_id": 110,
    "translation": "اگر  کانٛہہ  شخص  غلط  کٲم  کرِ  یا  کرِ  پننِس  نفسس  پیٚٹھ  ظلم  تہٕ  امہِ  پتہٕ  کرِ  خُدایس  درگزر  کرنُک  درخواست  سُہ  لبہِ  خُدایس  درگُزر  کرن  وول  تہٕ  رحیم۔"
  },
  {
    "verse_id": 111,
    "translation": "مگر  یُس  بُرٲیی  کماوِ  تٔمۍ  سٕنز  یِہ  کمٲے  آسہِ  تٔمۍ  سٕندِ  خٲطرٕ  وبال۔  خُدایس  چھےٚ  تمام  کتھن  ہٕنز  خبر  تہٕ  سُہ  چُھ  زانن  وول  تہٕ  حکمت  وول۔"
  },
  {
    "verse_id": 112,
    "translation": "پتہٕ  ییٚمۍ  کٲنٛسہِ  أکۍ  کانٛہہ  خطا  یا  گناہ  کوٚر  پتہٕ  کھولُن  تَمِیُک  الزام  کٲنٛسہِ  بے گناہس  پیٚٹھ  تٔمۍ  کوٚر  سیٚٹھاہ  بَڈِ  بہتانُک  تہٕ  ٹاکارٕہ  گناہُک  بار  جمع۔"
  },
  {
    "verse_id": 113,
    "translation": "اے  نبیؐ،  اگر  اللہ  تعالیٰ  سُند  فضل  تۅہیِہ  پیٚٹھ  آسِہے  نہٕ  تہٕ  تٔمۍ  سٕنز  رحمت  آسہے  نہٕ  تۅہیِہ  شٲملِ  حال  تیٚلہِ  اوس  یِمو  منٛزٕ  أکۍ  دٔرۍ  توٚہۍ  غلط  فہمی  منٛز  مبتلا  کرنُک  فٲصلے  کوٚرمُت،  حالانکہ  پزر  چُھ  یِہ  زِ  تِم  ٲسۍ  نہٕ  پانس  ورٲے  بیٚیہِ  کٲنسہِ  غلط  فہمی  منٛز  مبتلا  کران  تہٕ  تۅہیِہ  ہیٚکہَن  نہٕ  کانٛہہ  نقصان  کٔرِتھ۔  ﴿یعنی  اگر  تِم  غلط  تفصیل  تہٕ  شہادتہٕ  پیش  کٔرِتھ  تۅہیِہ  غلط  فہمی  منٛز  مبتلا  کرنس  منٛز  کامیاب  تہِ  گژھہَن  تہٕ  پننِس  حقس  منٛز  کرہن  انصافس  خلاف  فٲصلہٕ  تہِ  حٲصل،  تیٚلہِ  تہِ  اوس  نقصان  تِہُندُے،  تۅہیِہ  واتِہَو  نہٕ  کانٛہہ  نقصان۔  تِکیازِ  خُدایس  نزدیک  آسہن  مُجرِم  تِم  نَہ  زِ  توٚہۍ۔  یُس  شخص  حٲکِمس  دوکھہٕ  دِتھ  پننِس  حقس  منٛز  غلط  فٲصلہٕ  چُھ  حٲصل  کران  سُہ  چُھ  خۅد  پننِس  پانس  اَتھ  غلط  فہمی  منٛز  ترٛاوان  زِ  یِمَو  تدبیرو  سٍتۍ  سپُد  حق  تٔمۍ  سُند  حالانکہ  پزر  چُھ  یِہ  زِ  خُدایس  نزدیک  ییٚمۍسُند  حق  چُھ  سُہ  چُھ  تٔمۍ  سُندُے  روزان  تہٕ  کُنہِ  غلط  فہمی  ہٕندِس  بُنیادس  پیٚٹھ  حاکمِ  عدالت  سُند  فٲصلہٕ  کرنہٕ  سٍتۍ  چَھنہٕ  حقیقتس  پیٚٹھ  کانٛہہ  فرق  پیٚوان۔﴾  خُداین  چھےٚ  تۅہیِہ  پیٚٹھ  کتاب  تہٕ  حکمت  نٲزِل  کٔرمٕژ  تہٕ  تۅہیِہ  چُھنَو  تِکینژھاہ  وونمُت  یِنہٕ  تۅہیِہ  پے  ٲس  تہٕ  تٔمۍ  سُند  فضل  چُھ  تۅہیِہ  پیٚٹھ  سیٚٹھاہ  بوٚڈ۔"
  },
  {
    "verse_id": 114,
    "translation": "لُکن  ہٕنزن  خُفیہ  سِرٕ  کتھن  منٛز  چُھنہٕ  اکثر  و  بیشتر  کانٛہہ  رٕژر  آسان۔  آ،  اگر  کانٛہہ  ژھایِہ  پٲٹھۍ  صدقُک  تہٕ  خیراتُک  تلقین  کرِ  یا  کُنہِ  نیک  کامہِ  خٲطرٕ  یا  وَنہِ  لُکن  ہٕندیٚن  معاملاتن  منٛز  اصلاح  کرنہٕ  مۅکھہٕ  کٲنٛسہِ  کینہہ،  تیٚلہِ  چھےٚ  یِہ  رٕژ  کتھ  تہٕ  یُس  اکھاہ  اللہ  تعالیٰ  سٕنزِ  رضا  مندی  خٲطرٕ  یِہ  کرِ  تس  کرو  عنقریب  أسۍ  بوٚڈٕ  اجر  عطا۔"
  },
  {
    "verse_id": 115,
    "translation": "مگر  یُس  شخص  رسول  صلی  اللہ  علیہ و سلمن  ہٕندِس  مخالفتس  پیٚٹھ  ہوٚل  گٔنڈِتھ  آسہِ  تہٕ  اہلِ  ایمانن  ہٕنزِ  رٔوِشہِ  ورٲے  پکہِ  بیٚیہِ  کُنہِ  رٔوِشہِ  پیٚٹھ،  حالانکہ  آسہِ  تس  پیٚٹھ  سیٚز  وَتھ  واضح  سپزمٕژ  تیٚلہِ  پکناوون  سُہ  أسۍ  توٗرۍکُن  یورکُن  سُہ  پانہٕ  پِھیوٗر  تہٕ  سُہ  چھکون  جہنمس  منٛز  یۅسہٕ  بدترین  روزن  جاے  چھےٚ۔"
  },
  {
    "verse_id": 116,
    "translation": "اللہ  تعالیٰ  کرِ  نہٕ  بس  شِرکسٕے  یوت  معاف،  امہِ  ورٲے  ہیٚکہِ  سورُے  کینہہ  معاف  سپدِتھ  یَس  سُہ  معاف  ییٚژِھہ  کرُن،  ییٚمۍ  خُدایس  سٍتۍ  کانٛہہ  شریک  زون  سُہ  دراو  گمرٲہی  منٛز  سیٚٹھاہ  دوٗر۔"
  },
  {
    "verse_id": 117,
    "translation": "تِم  چِھ  خُدایس  ترٲوِتھ  دیوی یَن  معبود  بناوان،  تِم  چِھ  تس  بٲغی  شیطانس  معبود  بناوان۔"
  },
  {
    "verse_id": 118,
    "translation": "یس  خُداین  لعنت  کٔر  ﴿شیطانس  چُھنہٕ  اتھ  معنیس  منٛز  کانٛہہ  تہِ  معبود  بناوان  زِ  تس  برونٛٹھہٕ  کنہِ  آسہِ  بندگی  ہٕندی  رسم  ادا  کران  تہٕ  تس  آسہِ  الوہیتُک  درجہِ  دِوان۔  البتہ  چھےٚ  تس  معبود  بناوٕنٕچ  صورت  یِہ  زِ  انسان  چُھ  پننہِ  نفسٕچ  لاکم  شیطان  سٕندِس  اتھس  منٛز  دِوان  تہٕ  یپٲرۍ  سُہ  پِھروان  چُھس  تپٲرۍ  چُھ  پھیران،  گویا  کہ  یِہ  چُھ  تٔمۍ  سُند  بندٕہ  تہٕ  سُہ  چُھ  أمۍ  سُند  خُداے۔  امہِ  نِشہِ  لوٚگ  پے  زِ  ژھۅپہٕ دم  کٔرِتھ  تہٕ  أچھ  ٹُوِتھ  اطاعت  تہٕ  پیروی  کرنُک  ناو  تہِ  چُھ  عبادت،  تہٕ  یُس  شخص  امہِ  قسمٕچ  اطاعت  کران  چُھ  سُہ  چُھ  دراصل  تس  شخصہٕ  سٕنز  عبادت  کران  یُس  تٔمۍ  خُداے  ترٲوِتھ  پنُن  مُطاع  آسہِ  بنوومُت۔  تِم  چِھ  تس  شیطان  سٕنز  اطاعت  کران۔﴾  ییٚمۍ  خُدایس  اوس  ووٚنمُت  زِ،  بٕہ  ہیٚمہٕ  چانیٚن  بندن  اکھ  مقرر  حصہٕ  ضرور۔  ﴿یعنی  یِہندیٚن  اوقاتن  منٛز،  یِہنزن  محنتن  تہٕ  کوٗششن  منٛز،  یِہنزن  قُوّتن  تہٕ  قٲبلیتن  منٛز،  یِہندِس  مالس  تہٕ  یِہندیٚن  اولادن  منٛز  لگاوٕ  بٕہ  پَنُن  حصہٕ  تہٕ  تِتھہٕ  پٲٹھی  پھساوکھ  زِ  یِم  کرن  یِمن  سارِنٕے  چیزن  ہُند  اکھ  بوٚڈ  حصہٕ  میانہِ  وَتہِ  منٛز  خرچ۔﴾"
  },
  {
    "verse_id": 119,
    "translation": "بہٕ  ڈالکھ  یِم،  بٕہ  پھساوَکھ  یِم  طمع ہن  منٛز،  بٕہ  دِمہٕ  یِمن  حکم  تہٕ  میانہِ  حُکمہٕ  دِن  یِم  جانورن  کنَن  تٕرٛتھ۔  ﴿اہلِ  عربن  ہٕندیو  توہماتو  منٛزٕ  چُھ  أکِس  کُن  اِشارٕہ۔  تِہُند  اکھ  قٲعدٕہ  اوس  زِ  ییٚلہِ  اونٹِنہِ  پانٛژھہ  یا  داہ  بچہِ  زیوٕہَن،  تس  ٲسۍ  کنن  تٕرٛتھ  دِتھ  پننِس  دیوتا  سٕندِس  ناوس  پیٚٹھ  یلہٕ  تراوان  تہٕ  تس  کٲم  ہیٚنۍ  اوس  حرام  یِوان  زاننہٕ۔  یِتھے  پٲٹھۍ  ییٚمِس  اونٹہٕ  سٕندِ  نطفہٕ  سٍتۍ  داہ  بچہِ  زیوہَن  سُتہِ  اوس  دیوتا  سٕندِس  ناوس  پیٚٹھ  صدقہٕ  رٔنگۍ  یلہٕ  تراونہٕ  یِوان  تہٕ  کنس  تٕرتھ  دِیُن  ٲس  امہِ  کتھہِ  ہٕنٛز  علامت  زِ  یِہ  چُھ  خیرات  رٔنگۍ  یلہٕ  تروانہٕ  آمُت  جانور۔﴾  تہٕ  بٕہ  دِمہٕ  یِمن  حکم  تہٕ  یِم  کرن  میانہِ  حُکمہ  خُدایی  ساختس  منٛز  رد  و  بدل۔  ﴿خُدایی  ساختس  منٛز  رد  و  بدل  کرنُک  مطلب  چُھنہٕ  چیزن  ہٕندِس  پیدٲیشی  بناوٹس  منٛز  رد  و  بدل  کرُن  کینہہ  بلکہ  یتھ  جایِہ  یَتھ  رد  و  بدلس  شیطٲنی  کٲم  چھےٚ  وَننہٕ  آمٕژ  سۅ  چھےٚ  یِہ  زِ  انسان  ہیٚیِہ  کُنہِ  چیزس  سۅ  کٲم  ییٚمہِ  خٲطرٕ  خداین  سُہ  پٲدٕ  چُھنہٕ  کوٚرمُت،  تہٕ  کُنہِ  چیزس  ہیٚیِہ  نہٕ  سۅ  کٲم  ییٚمہِ  خٲطرٕ  سُہ  خُداین  پٲدٕ  چُھ  کوٚرمُت۔  دوٚیِمیٚن  لفظن  منٛز  وَنَو  تِمہٕ  سارے  کامہِ  یِمہٕ  انسان  پننِس  تہٕ  باقی  چیزن  ہٕندِس  فطرتس  خلاف  چُھ  کران،  تہٕ  تِمہٕ  تمام  صوٗرتہٕ  یِمہٕ  سُہ  فطرت کہِ  منشہِ  نِشہِ  ژَلنہٕ  خٲطرٕ  اختیار  چُھ  کران۔  ییٚمہِ  آیت  موجوٗب  چِھ  شیطان  سٕنٛدۍ  گمراہ  کُن  تحریکات  یِم،  قومِ  لوطٕچ  عمل،  ضبِط  ولادت،  رہبٲنیت،  نیترٕ  ورٲے  روزُن،  مرد  تہٕ  زنانہٕ  ہانٛٹھ  بناونہِ،  مرد  بناوُن  نامرد،  زنانہٕ  تِمو  کامیو  نِشہِ  مُچھہِ  تھاونہِ  یِمہٕ  فطرتَن  تِمن  حوالہٕ  چھےٚ  کرِمژٕ  تہٕ  تِمہٕ  تمدُن  کیٚن  تِمن  شعبن  منٛز  کھکھرِ  اَننہٕ  یِمن  خٲطرٕ  مرد  چُھ  پٲدٕ  آمُت  کرنہٕ۔﴾  یِہ  شیطان  ییٚمۍ  کٲنٛسہِ  أکۍ  خُدایس  بجاے  یِہ  پنُن  ولی  تہٕ  سرپرست  بنوو  سُہ  پیٚو  نَنہِ  وانہٕ  خسارس  منٛز۔"
  },
  {
    "verse_id": 120,
    "translation": "سُہ  چُھ  یِمن  لُکن  سٍتۍ  وعدٕہ  کران  تہٕ  یِمن  چُھ  امید  دِوان  مگر  شیطان  سٕندۍ  سٲری  وعدٕہ  چِھنہٕ  فریب  ورٲے  بیٚیہِ  کِہِنۍ۔"
  },
  {
    "verse_id": 121,
    "translation": "یِمن  لُکن  ہُند  ٹھکانہٕ  چُھ  جہنم  ییٚمہِ  نِشہِ  یِم  مۅکلنٕچ  کانٛہہ  صورت  لبن  نہٕ۔"
  },
  {
    "verse_id": 122,
    "translation": "روٗدۍ  تِم  لُکھ  یِم  ایمان  اَنن  تہٕ  نیک  عملہٕ  کرن  تِم  کروکھ  أسۍ  تِتھیٚن  باغن  منٛز  دٲخل  یِمن  بٔنۍ  کِنۍ  کۅلہٕ  آسن  پکان،  تِم  روزن  تَتہِ  ہمیشہٕ  ہمیشہٕ  خٲطرٕ،  یِہ  چُھ  اللہ  تعالیٰ  سُند  پوٚز  وعدٕہ  تہٕ  خُدایس  کھۅتہٕ  کُس  آسہِ  پننہِ  کتھہِ  منٛز  پٔزِیور۔"
  },
  {
    "verse_id": 123,
    "translation": "انجام  کار  ﴿عذاب  تہٕ  ثواب﴾  نَہ  چُھ  تُہندیٚن  آرِزُوَن  پیٚٹھ  موقوف  نہ  اہلِ  کتابن  ہٕندیٚن  آرزُوَن  پیٚٹھ،  یُس  اکھا  بُرٲیی  کرِ  تَمیُک  پھل  لبہِ  سُہ  تہٕ  خُدایس  مقابلہٕ  لبہِ  نہٕ  پننہِ  خٲطرٕ  کانٛہہ  حٲمی  تہٕ  مددگار۔"
  },
  {
    "verse_id": 124,
    "translation": "تہٕ  یُس  اکھا  نیک  عمل  کرِ،  خواہ  سُہ  مرد  ٲسِتن  یا  زنانہٕ،  بشرطیکہِ  آسہِ  مومن  تیٚلہِ  گژھن  یِتھی  لُکھ  جنتس  منٛز  دٲخل  تہٕ  تِمن  سپدِ  نہٕ  زَرس  سُمب  حق  تلفی۔"
  },
  {
    "verse_id": 125,
    "translation": "تس  شخصہٕ  سٕندِ  کھۅتہٕ  بہتر  کٔمۍ  سُند  طریقِ  زندگی  ہیٚکہِ  بہتر  ٲسِتھ  ییٚمۍ  خُدایس  برونٛٹھہٕ  کنہِ  پنُن  کلہٕ  نوٚمروو،  تہٕ  پنُن  رٔوِیِہ  تھووُن  نیک  تہٕ  یک  سُو  سپدِتھ  کٔرٕن  ابراہیمؑ  سٕندِ  طریقٕچ  پیروی،  تَس  ابراہیمؑ  سٕندِ  طریقٕچ  پیروی  یُس  خُداین  پنُن  دوست  اوس  بنوومُت۔"
  },
  {
    "verse_id": 126,
    "translation": "آسمانن  تہٕ  زمینس  منٛز  یِکینژھاہ  چُھ،  سُہ  چُھ  اللہ  تعالیٰ  سُند،  تہٕ  اللہ  تعالیٰ  چُھ  پرٛتھ  چیزس  پیٚٹھ  احاطہٕ  کٔرِتھ۔"
  },
  {
    "verse_id": 127,
    "translation": "لُکھ  چِھو  تۅہیِہ  مستوراتن  ہٕندِس  معاملس  منٛز  فتویٰ  پرٛژھان۔  ﴿یِہ  چُھنہٕ  آمُت  وَننہٕ  زِ  کیا  فتویٰ  ٲسۍ  پرٛژھان۔  البتہٕ  آیت  128  پیٚٹھہٕ  130  ہَس  منٛز  یُس  فتویٰ  دِنہٕ  آمُت  چُھ  تمہِ  سٍتۍ  چھےٚ  سوالٕچ  نوعیت  فِکرِ  تران۔﴾  ؤنِو،  اللہ  تعالیٰ  چُھو  تۅہیِہ  تِہِندِس  معاملس  منٛز  فتویٰ  دِوان۔  تہٕ  سٍتی  چُھو  تِم  احکام  تہِ  یاد  پاوان  یِم  گۅڈٕہ  پیٚٹھے  تۅہیِہ  یتھ  کتابہِ  منٛز  چِھ  بوزناونہٕ  یِوان،  یعنی  تِم  احکام  یِم  تِمن  یتیم  کوریٚن  متعلق  چِھ  یِہندۍ  حق  توٚہۍ  ادا  چِھو  نہٕ  کران  تہٕ  یِہندۍ  نکاح  کرنس  منٛز  توٚہۍ  باز  چِھو  روزان۔  ﴿یا  چِھو  لالچہِ  ہٕندِس  بنیادس  پیٚٹھ  پانہٕ  یژھان  توٚہۍ  تِمن  سٍتۍ  نکاح  کرُن۔﴾  ﴿تَرغَبُونَ  ان  تَنکِحُوھُنّ،  اَمیُک  مطلب  ہیٚکہِ  یِتہِ  ٲسِتھ  زِ  تۅہیِہ  چَھو  یِمن  سٍتۍ  نکاح  کرنٕچ  رغبت  تہٕ  یِتہِ  ہیٚکہِ  ٲسِتھ  زِ  تۅہیِہ  چُھو  نہٕ  یِمن  سٍتۍ  نکاح  پسند۔﴾  تہٕ  تِم  احکام  یِم  تِمن  شُریٚن  متعلق  چِھ  یِمن  بے چارن  کانٛہہ  طاقت  چُھنہٕ،  اللہ  تعالیٰ  چُھو  تۅہیِہ  ہدایت  دِوان  زِ  یتیمن  سٍتۍ  روٗزِو  انصافس  پیٚٹھ  قٲیِم،  تہٕ  یُس  رٕژَر  توٚہۍ  کٔرِو  سُہ  روزِ  نہٕ  اللہ  تعالیٰ  سٕندِ  علمہٕ  نِشہِ  کھٔٹِتھ۔"
  },
  {
    "verse_id": 128,
    "translation": "اگر  کٲنٛسہِ  زنانہِ  پننِس  خاندارس  نِشہِ  بدسلوکی  یا  بے رُخی  ہُند  خطرٕہ  آسہِ،  ﴿ییٚتہِ  پیٚٹھ  چُھ  لُکن  ہٕندِ  سوالُک  جواب  شروع  سپدان،  سوال  اوس  یِہ  زِ  اکہِ  کھۅتہٕ  زٲیِد  خاندارنہِ  آسنٕکِس  صورتس  منٛز  یُس  عدلُک  حُکم  چُھ  دِنہٕ  آمُت  تَتھ  پیٚٹھ  کِتھہٕ  پٲٹھۍ  یِیہِ  عمل  کرنہٕ  ییٚلہِ  زن  اکھ  خاندارنۍ  چھےٚ  ہمیشہٕ  بیمار  ﴿دایمُ  المرض﴾  یا  جسمٲنی  رٲبطس  قٲبل  چَھنہٕ  روٗزمٕژ۔  کیا  اتھ  صورتس  منٛز  تہِ  چھا  أمِس  پیٚٹھ  لٲزِم  زِ  دۅشونۍ  سٍتۍ  تھاوِ  یکساں  محبت؟  جسمٲنی  تعلقس  منٛز  تہِ  وَرتاوِ  ہِشر؟  تہٕ  ہرگاہ  سُہ  یِہ  کرِ  نہٕ  تیٚلہِ  چھا  عدلہٕ کہ  شرطُک  تقاضہٕ  یِہ  زِ  دوٚیِم  خاندر  کرنہٕ  مۅکھہٕ  تراوِ  سُہ  گۅڈٕنچہِ  خاندارِنہِ؟  بیٚیہِ  اگر  گۅڈنِچ  خاندارنۍ  پانہٕ  ییٚژِھہ  نہٕ  جُدا  سپدُن،  کیا  تیٚلہِ  ہیٚکِیا  دۅن  بٲژن  منٛز  امہِ  قٔسمُک  معاملہٕ  سپدِتھ  زِ  یۅسہٕ  خاندارِنۍ  غیر  مرغوب  سپزمٕژ  چھےٚ  سۅ  کرِ  پننیو  کینژھو  حقوقَو  نِشہِ  پنُن  پان  دست بردار  تہٕ  خاندارس  کرِ  طلاق  نِشہِ  باز  روزنس  پیٚٹھ  رٲضۍ؟  کیا  یِہ  کٲم  کرٕنۍ  ما  چھےٚ  عدلہٕ کِس  شرطس  خلاف؟﴾  کانٛہہ  پرواے  چُھنہٕ  زِ  خاندار  تہٕ  خاندارِنۍ  کَرن  ﴿کینٛژھن  حقوقن  ہٕنزِ  کمی  بیشی  پیٚٹھ﴾  پانہٕ  وٲنۍ  صلح۔  ﴿یعنی  طلاق  تہٕ  جُدٲیی  نِشہِ  چُھ  بہتر  زِ  پانہٕ وٲنۍ  مصٲلحت  کٔرِتھ  روٗزِن  اکھ  خاندارِنۍ  تٔسۍ  خاندارس  سٍتۍ  یَس  سٍتۍ  تَمہِ  وٲنٛسہِ  ہُند  اکھ  حصہ  گُزورمُت  چُھ۔﴾  صلح  چُھ  بہرحال  بہتر۔  نفس  چِھ  تنگ  دِلی  کُن  جلدی  مٲیل  سپدان  البتہٕ  اگر  توٚہۍ  لُکھ  احسان  سان  پیش  یِیِو  تہٕ  خُدٲے  خوفس  ہیٚیِو  کٲم  تیٚلہِ  تھٲوِو  پژھ  زِ  اللہ  تعالیٰ  آسہِ  نہٕ  تُہٕندِ  اَمہِ  طرزِ  عملہٕ  نِشہِ  بے  خبر۔"
  },
  {
    "verse_id": 129,
    "translation": "خاندارِنیٚن  درمیان  پوٗرٕ  پوٗرٕ  عدل  کرُن  چُھنہٕ  تۅہیِہ  تام  ہرگاہ  توٚہۍ  ییٚژِھو  تہِ  توتہِ  ہیٚکِو  نہٕ  کٔرِتھ۔  لہٰذا  ﴿چُھ  قانونِ  الہٰی یُک  منشہِ  پوٗرٕ  کرنہٕ  خٲطرٕ  یِہ  سیٚٹھاہ  زِ﴾  أکِس  خاندارنہِ  کُن  مَہ  نٔمِو  تِتھہٕ  پٲٹھۍ  زِ  دوٚیِم  تھٲوِیون  آویزان۔  ﴿ییٚمہِ  آیتہٕ  نِشہِ  چُھ  کینژھو  یِہ  نتیجہِ  کوٚڈمُت  زِ  قرآن  چُھ  اکہِ  پاسہٕ  عدلہٕ کہ  شرطہٕ  سان  تعدادِ  ازواجُک  اجازت  دِوان  تہٕ  دوٚیمہِ  پاسہٕ  چُھ  عدلس  ناممکن  قرار  دِتھ  یِہ  اجازت  عملاً  منسوخ  کران۔  درحقیقت  چَھنہٕ  اَتھ  آیتس  منٛز  یُتھ  نتیجہِ  کڑنہٕ  خٲطرٕ  کانٛہہ  گُنجٲیش۔  اگر  صرف  یُتُے  وَننس  پیٚٹھ  اکتفا  کرنہٕ  آسہِے  آمُت  زِ،  توٚہۍ  ہیکِو  نہٕ  خاندارِنیٚن  درمیان  عدل  کٔرِتھ۔  تیٚلہِ  یِیہِ  ہے  یِہ  نتیجہِ  کڑنہٕ  مگر  امہِ  پتے  چُھ  یِہ  فرماونہٕ  آمُت  زِ،  لہٰذا  نٔمۍزیو  نہٕ  بالکلٕے  أکۍسٕے  خانادرِنہِ  کُن۔  اَمہِ  کتھہِ  تھوو  نہٕ  کانٛہہ  موقع  امہِ  مطلبہٕ  خٲطرٕ  پتھ  کُن  یُس  مسیحی  یوٗرپس  تقلید  کرن  وٲلۍ  حضرات  اَمہِ  نِشہِ  کڑُن  چِھ  یژھان۔﴾  اگر  توٚہۍ  پنُن  طرزِ  عمل  دُرست  تھٲوِو  تہٕ  خُدایس  روٗزِو  کھۅژان  اللہ  تعالیٰ  چُھ  چشم  پوٗشی  کرن  وول  تہٕ  رحم  کرن  وول۔"
  },
  {
    "verse_id": 130,
    "translation": "البتہ  اگر  زٕہ  بٲژ  اکھ  أکِس  نِشہِ  بیٚونٕے  سپدن،  اللہ  تعالیٰ  کرِ  پننہِ  وسیع  قدرت  سٍتۍ  دۅشوٕنۍ  اکھ  أکۍ  سٕنزِ  محتاجی  نِشہِ  بے  نیاز،  اللہ  تعالیٰ  سُند  دامن  چُھ  واریاہ  کُشادٕہ  تہٕ  سُہ  چُھ  دانا  و  بینا۔"
  },
  {
    "verse_id": 131,
    "translation": "آسمانن  تہٕ  زمینس  منٛز  یِکینژھاہ  چُھ  سورُے  چُھ  اللہ  تعالیٰ  سُندُے،  تۅہیِہ  برونٛہہ  یِمن  اسہِ  کتاب  دِژمٕژ  ٲس،  تِمن  تہِ  اوس  یۅہے  ہدایت  دِیتمُت  تہٕ  وۅنۍ  چِھو  تۅہیِہ  تہِ  یۅہے  ہدایت  دِوان  زِ  خُدایس  کھوٗژۍ  کھوٗژۍ  روٗزِو  کٲم  کران۔  البتہ  اگر  توٚہۍ  مانان  چِھو  نہٕ  مَہ  مٲنِو،  آسمان  تہٕ  زمین  کیٚن  تمام  چیزن  ہُند  مٲلِک  چُھ  بس  خداے  تہٕ  سُہ  چُھ  بے نیاز،  پرٛتھ  تعریفُک  حقدار۔"
  },
  {
    "verse_id": 132,
    "translation": "آ،  بس  خداے  چُھ  مٲلک  تِمن  سارِنٕے  چیزن  ہُند  یِم  آسمانن  منٛز  چِھ  تہٕ  یِم  زمینس  اندر  چِھ  تہٕ  کارسٲزی  خٲطرٕ  چُھ  بس  سُے  کٲفی۔"
  },
  {
    "verse_id": 133,
    "translation": "ہرگاہ  سُہ  ییٚژِھہ  تۅہیِہ  ہٹٲوِتھ  اَنہِ  سُہ  باقین  تُہنزِ  جایِہ  تہٕ  سُہ  چُھ  اَمِچ  پوٗرٕ  قدرت  تھاوان۔"
  },
  {
    "verse_id": 134,
    "translation": "یُس  شخص  محض  دُنیا کہ  ثوابُک  طٲلب  آسہِ  تَس  گژِھہ  پے  آسٕنۍ  زِ  خُدایس  نِشہِ  چُھ  ثوابِ  دنیا  تہٕ  ثوابِ  ٲخرت  تہِ،  تہٕ  اللہ  تعالیٰ  چُھ  سمیع  و  بصیر  ﴿بوزن  وول  تہِ  تہٕ  وُچھن  وول  تہِ﴾۔"
  },
  {
    "verse_id": 135,
    "translation": "اے  لوٗکو  یِمو  ایمان  چُھو  اوٚنمُت،  انصافٕکۍ  عَلمبردار  تہٕ  اللہ  تعالیٰ  سٕندِ  موجوٗب  بٔنِو  گواہ  اگرچہِ  تُہنٛدِ  انصافُک  تہٕ  تُہنزِ  گوٲہی  ہُند  دَب  خۅد  تُہٕندِس  پننِس  ذاتس  پیٚٹھ  یا  تُہندِس  مٲلِس  ماجہِ  تہٕ  رشتہٕ  دارن  پیٚٹھ  کیازِ  آسہِ  نہٕ  وَسان،  معاملُک  فریق  خواہ  مالدار  ٲسِتن  یا  غریب،  اللہ  تعالیٰ  چُھ  تُہٕندِ  کھۅتہٕ  زیادٕہ  تِہُند  خیر  خواہ،  لہٰذا  مَہ  روٗزِو  پننہِ  نفسہٕ چِہ  خوٲہشہِ  ہٕنزِ  پیروی  منٛز  عدلہٕ  نِشہِ  پَتھ  تہٕ  اگر  تۅہیِہ  وُٹِھتھ  کتھ  ؤنِو  یا  پزرٕ  نِشہِ  بچووُو  دامن۔  تیٚلہِ  زٲنِو  زِ  یِکینژھاہ  توٚہۍ  کران  چِھو  خُدایس  چھےٚ  تمِچ  خبر۔"
  },
  {
    "verse_id": 136,
    "translation": "اے  لوٗکو  یِمو  ایمان  چُھو  اوٚنمُت،  ایمان  أنِو  خُدایس  پیٚٹھ  تہٕ  تٔمۍ  سٕندِس  رسول  صلی  اللہ  علیہ و سلمس  پیٚٹھ،  تہٕ  تتھ  کتابہِ  پیٚٹھ  یۅسہٕ  خُداین  پننِس  رسول  صلی  اللہ  علیہ و سلمس  پیٚٹھ  نٲزِل  چھےٚ  کٔرمٕژ،  تہٕ  پرٛتھ  تتھ  کتابہِ  پیٚٹھ  یِمہٕ  ییٚمہِ  برونٛہہ  تٔمۍ  نٲزِل  چھےٚ  کرِمژٕ۔  ﴿ایمان  اَنن  والیٚن  وَنُن  زِ  ایمان  أنِو  چُھ  بظٲہر  عجیب  باسان۔  مگر  یتھ  جایِہ  چُھ  لفظ  ایمان  دۅن  الگ  معنیِن  منٛز  وَرتاونہٕ  آمُت۔  ایمان  اَننُک  اکھ  مطلب  چُھ  یِہ  زِ  انسان  کٔرِن  انکارٕ  بجایِہ  اقرارٕچ  وَتھ  اختیار،  نہ  مانَن  والیٚن  نِشہِ  الگ  سپدِتھ  گٔژِھن  مانن  والیٚن  منٛز  شٲمل۔  تہٕ  اَمِیُک  دوٚیُم  مطلب  چُھ  یِہ  زِ  انسان  یتھ  چیزس  مانہِ  تتھ  مٲنِن  پزِ  دِلہٕ  سان،  پوٗرٕ  سنجیدگی  سان  تہٕ  خلوص  سان۔  آیتس  منٛز  چُھ  خطاب  تِمن  تمام  مسلمانن  یِم  گۅڈنِکہِ  معنی کہ  لحاظہٕ  مانن  والیٚن  منٛز  شُمار  چِھ  سپدان  تہٕ  تِمن  چُھ  مطالبہٕ  آمُت  کرنہٕ  زِ  دوٚیِمہِ  معنی کہ  لحاظہٕ  بٔنِن  پٔزۍ  مومن۔﴾  ییٚمۍ  خُدایس  تہٕ  تٔمۍ  سٕندیٚن  ملٲیکن  تہٕ  تٔمۍ  سٕنزن  کتابن  تہٕ  تٔمۍ  سٕندیٚن  رسولن  تہٕ  قیامت کِس  دۅہَس  سٍتۍ  کُفر  کوٚر  سُہ  پھوٚٹ  گمرٲہی  منٛز  تہٕ  ڈوٚل  وَتہِ۔  ﴿کُفر  کرنس  تہِ  چِھ  زٕہ  مطلب،  اکھ  یِہ  زِ  انسان  کرِ  صاف  انکار۔  دوٚیُم  یِہ  زِ  زبٲنۍ  سٍتۍ  مانہِ  مگر  دِلہٕ  سٍتۍ  مانہِ  نہٕ  یا  پننہِ  رٔوِیِہ  سٍتۍ  کرِ  ثٲبت  زِ  یتھ  چیزس  سُہ  ماننُک  دعویٰ  کران  چُھ  فی  الواقع  چُھنہٕ  تتھ  مانان۔﴾"
  },
  {
    "verse_id": 137,
    "translation": "روٗدۍ  تِم  لُکھ  یِمو  ایمان  اوٚن،  پتہٕ  کوٚرُکھ  کُفر،  پتہٕ  اوٚنُکھ  بیٚیہِ  ایمان،  پتہٕ  کوٚرُکھ  بیٚیہِ  کُفر،  پتہٕ  روٗدۍ  پننِس  کُفرس  منٛز  برونٛہہ  پکان،  اللہ  تعالیٰ  کرِ  نہٕ  ہرگز  تِمن  معاف  تہٕ  نہ  ہاوِ  تِمن  سِیٔز  وَتھ۔"
  },
  {
    "verse_id": 138,
    "translation": "مُنافقن  دِیِو  خۅش  خبر  تِہندِ  خٲطرٕ  چُھ  دگ  تُلوُن  عذاب  تیار۔"
  },
  {
    "verse_id": 139,
    "translation": "﴿تِکیازِ﴾  یِم  چِھ  اہلِ  ایمانن  ترٲوِتھ  کٲفرن  پنٕنۍ  رفیق  بناوان۔  کیا  یِم  لُکھ  چھا  عزت  ژھانڈنہِ  تِمن  نِشہِ  گژھان؟  حالانکہ  عزت  چُھ  اندہیٚتھ  اللہ  تعالیٰ  سٕے  خٲطرٕ۔"
  },
  {
    "verse_id": 140,
    "translation": "خُداین  چُھ  یتھ  کتابہِ  منٛز  گۅڈے  یِہ  حکم  دِیتمُت  زِ  یتھ  جایِہ  توٚہۍ  بوٗزِو  زِ  اللہ  تعالیٰ  سٕندیٚن  آیاتن  خلاف  چُھ  کُفر  یِوان  بکنہٕ  تہٕ  یِمن  چُھ  ہزٕل  یِوان  کرنہٕ  تَتہِ  مَہ  روٗزِو  تِمن  نِشہِ  بِہِتھ  یوٚت  تام  نہٕ  لُکھ  بیٚیہِ  کُنہِ  کَتھہِ  کُن  لگن،  وۅنۍ  ہرگاہ  توٚہۍ  یِہ  کران  چِھو  تیٚلہِ  چِھو  توٚہۍ  تہِ  تِمنٕے  ہِوۍ،  پژھ  کٔرِو  زِ  اللہ  تعالیٰ  چُھ  منافقن  تہٕ  کٲفرن  جہمنس  منٛز  أکِسٕے  جایِہ  جمع  کرن  وول۔"
  },
  {
    "verse_id": 141,
    "translation": "یِم  مُنافق  چِھ  تُہندِس  معاملس  منٛز  پرٛاران،  ﴿مطلب  واو  وُچِھتھ  چِھ  ناو  تراوان﴾  اگر  اللہ  تعالیٰ  سٕندِ  طرفہٕ  فتح  تُہٕنز  سپٕز  پتہٕ  یِن  تہٕ  ونَن  زِ  کیا  أسۍ  ٲسۍ  نا  تۅہیِہ  سٍتۍ؟  ہرگاہ  کٲفرن  ہُنٛد  پوتُر  گوٚب  روٗد  پَتہٕ  ونَن  تِمن  زِ  کیا  اَسہِ  اوس نا  تۅہیِہ  خلاف  لڑنُک  طاقت  مگر  تَمہِ  پتہٕ  تہِ  بچٲوِو  اَسہِ  توٚہۍ  مُسلمانَو  نِشہِ؟  بس  کرِ  اللہ  تعالیٰ  ہٕے  تُہٕندِ  تہٕ  تِہندِ  معاملُک  فٲصلہٕ  قیامت کہ  دۅہ  تہٕ  ﴿اَتھ  فٲصلس  منٛز﴾  چَھنہٕ  خُداین  کٲفرن  خٲطرٕ  مُسلمانن  پیٚٹھ  غٲلب  ینٕچ  ہرگز  تہِ  کانٛہہ  سبیل  تھٲومٕژ۔"
  },
  {
    "verse_id": 142,
    "translation": "یِم  مُنافق  چِھ  خدایس  سٍتۍ  دوکھہٕ  بٲزی  کران  حالانکہ  چِھ  درحقیقت  اللہ  تعالیٰ  نٕے  یم  دوکھس  منٛز  ترٲوِمٕتۍ  ییٚلہِ  نمازِ  خٲطرٕ  وۅتھان  چِھ  تیٚلہِ  چِھ  کٔش  کٔش  محض  لُکن  ہاونہٕ  خٲطرٕ  وۅتھان  تہٕ  خُدایس  چِھ  کمٕے  پہن  یاد  کران۔"
  },
  {
    "verse_id": 143,
    "translation": "کُفرس  تہٕ  ایمانس  درمیان  چُھکھ  تذبذب،  نَہ  چِھ  پوٗرٕ  یورکن  نَہ  چِھ  پوٗرٕ  ہور  کن،  یُس  خُداین  ڈولمُت  آسہِ  تس  خٲطرٕ  ہیٚکِو  نہٕ  توٚہۍ  کانٛہہ  وَتھ  لٔبِتھ۔  ﴿یعنی  ییٚمۍ  اللہ  تعالیٰ  سٕندِ  کلامہٕ  نِشہِ  تہٕ  تٔمۍ  سٕندِس  رسول  صلی  اللہ  علیہ و سلمن  ہٕندِ  سیرت  نِشہِ  ہدایت  آسہِ  نہٕ  لوٚبمُت،  یُس  پزرٕ  نِشہِ  ڈٔلِتھ  تہٕ  بٲطل  پرستی  کُن  رٲغب  وُچِھتھ  خُداین  تہِ  آسہِ  توٗرۍ  کُن  پِھیُرمُت  یور  کُن  سُہ  پانہٕ  پھیرُن  یژھان  اوس  تہٕ  ییٚمۍ  سٕندِ  ضلالت  ژھانڈنہٕ کہ  وجہِ  کِنۍ  خُداین  آسن  تس  پیٚٹھ  ہدایتٕکۍ  دروازٕہ  بند  کٔرِمٕتۍ  تہٕ  صرف  آسنس  گُمرٲہی  ہٕندی  یٲتۍ  دروازٕہ  یلہٕ  ترٲوِمٕتۍ،  یِتھِس  شخصس  سِیٔز  وَتھ  ہاوٕنۍ  چُھنہٕ  دراصل  کٲنٛسہِ  انسانس  تام۔﴾"
  },
  {
    "verse_id": 144,
    "translation": "اے  لوٗکو  یِمو  ایمان  چُھو  اوٚنمُت،  مومن  ترٲوِتھ  مَہ  بنٲوِیوٗکھ  کٲفر  پنٕنۍ  رفیق،  کیا  توٚہۍ  چِھوٕہ  یژھان  زِ  خُدایس  دِیِو  پانس  خلاف  ٹاکارٕ  حُجت؟"
  },
  {
    "verse_id": 145,
    "translation": "پژھ  کٔرِو  زِ  منافق  گژھن  جہنم  کِس  سارِوٕے  کھۅتہٕ  بٔنِمِس  طبقس  منٛز  تہٕ  توٚہۍ  وُچھوُن  نہٕ  کانٛہہ  تِہُند  مددگار۔"
  },
  {
    "verse_id": 146,
    "translation": "البتہ  یِم  تِمو  منٛزٕ  توبہٕ  کرن  تہٕ  پننِس  طرزِ  عملس  کرن  اصلاح  بیٚیہِ  رَٹن  اللہ  تعالیٰ  سُند  دامن  تہٕ  پنُن  دین  کرن  اللہ  تعالیٰ  سٕندِ  خٲطرٕ  خٲلص  یِتھۍ  لُکھ  چِھ  مومنن  سٍتۍ  تہٕ  اللہ  تعالیٰ  کرِ  ضرور  مومنن  اجرِ  عظیم  عطا۔"
  },
  {
    "verse_id": 147,
    "translation": "ٲخر  کیا  ضرورت  چھےٚ  خُدایس  زِ  خواہ  مخواہ  دِیَو  تۅہیِہ  سزا  ہرگاہ  توٚہۍ  شکر  گُزار  بندٕہ  بٔنِتھ  روٗزِو  تہٕ  ایمان چِہ  رٔوِشہِ  پیٚٹھ  پٔکِو۔  اللہ  تعالیٰ  چُھ  بوٚڈ  قدردان  تہٕ  سارِنٕے  ہٕندِ  حالہٕ  نِشہِ  چُھ  وٲقف۔  ﴿شُکر  ییٚلہِ  بندٕہ  سٕندِ  طرفہٕ  آسہِ،  تیٚلہِ  چُھ  احسان  مندی  ہٕندِس  معنیَس  منٛز  آسان  تہٕ  ییٚلہِ  اللہ  تعالیٰ  سٕندِ  طرفہٕ  آسہِ  تیٚلہِ  چُھ  قدردٲنی  ہٕندِس  معنیس  منٛز  آسان﴾"
  },
  {
    "verse_id": 148,
    "translation": "اللہ  تعالیٰ  چُھنہٕ  اَتھ  پسند  کران  زِ  انسان  مٕژراوِ  بدگویی  پیٚٹھ  زبان  اِلّا  یِہ  زِ  کٲنٛسہِ  پیٚٹھ  آسہِ  ظلم  کرنہٕ  آمُت۔  ﴿یعنی  مظلومَس  چُھ  حق  واتان  ظٲلِمس  خلاف  کرِ  آواز  بلند﴾  تہٕ  اللہ  تعالیٰ  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 149,
    "translation": "﴿مظلوم  آسنہٕ  کِس  صورتس  منٛز  ہرگاہ  تۅہیِہ  بدگویی  ہُند  حق  چُھ۔﴾  البتہ  اگر  توٚہۍ  نَنہِ  وانہٕ  تہٕ  پوشیدٕہ  پٲٹھۍ  رٕژرٕے  کران  روٗزِو  یا  کٔرِو  کم  از  کم  بُرٲیی  نِشہِ  درگُزر  تیٚلہِ  چُھ  اللہ  تعالیٰ  ﴿سُند  صفت  تہِ  یۅہے  زِ  سُہ  چُھ﴾  سیٚٹھاہ  معاف  کرن  وول،  ﴿حالانکہ  سزا  دِنس  پیٚٹھ  چُھ﴾  پوٗرٕ  قدرت  تھاوان۔"
  },
  {
    "verse_id": 150,
    "translation": "یِم  لُکھ  خُدایس  تہٕ  تٔمۍ  سٕندیٚن  رسولن  سٍتۍ  کُفر  چِھ  کران  بیٚیہِ  چِھ  یژھان  خُدایس  تہٕ  تٔمۍ  سٕندیٚن  رسولن  درمیان  فرق  کرٕنۍ  تہٕ  وَنان  چِھ  زِ  کانٛہہ  مانون  أسۍ  تہٕ  کانٛہہ  مانون  نہٕ  بیٚیہِ  چِھ  یژھان  کُفرس  تہٕ  ایمانس  منزباگ  اکھ  وَتھ  کڑٕنۍ۔"
  },
  {
    "verse_id": 151,
    "translation": "تِم  سٲری  چِھ  پۅختہٕ  کٲفر  تہٕ  یِتھیٚن  کٲفرن  خٲطرٕ  چُھ  اَسہِ  سُہ  سزا  دستیاب  تھوومُت  یُس  تِمن  ذلیل  و  خوار  کرن  وول  آسہِ۔"
  },
  {
    "verse_id": 152,
    "translation": "اَتھ  برعکس  یِم  لُکھ  خُدایس  تہٕ  تٔمۍ  سٕندیٚن  رسولن  مانن  تہٕ  تِمن  درمیان  کرن  نہٕ  فرق  تِمن  کرو  أسۍ  ضرور  تِہِندۍ  اجر  عطا،  تہٕ  اللہ  تعالیٰ  چُھ  سیٚٹھاہ  درگُزر  کرن  وول  تہٕ  رحم  کرن  وول۔"
  },
  {
    "verse_id": 153,
    "translation": "اے  نبیؐ،  یِم  اہلِ  کتاب  اگر  اَز  تۅہیِہ  مُطالبہٕ  چِھو  کران  زِ  توٚہۍ  کرنٲوِو  آسمانہٕ  پیٚٹھہٕ  تِمن  پیٚٹھ  کانٛہہ  تحریر  نٲزِل،  اَمہِ  کھۅتہٕ  کھٔسِتھ  مجرمانہٕ  مُطالبہٕ  چِھ  یِمو  گۅڈٕہ  موسیٰ  علیہ  السلامس  کٔرِمٕتۍ  تَس  اوس  یِمو  ووٚنمُت  زِ  اَسہِ  ہاوُن  نَنہِ  وانہٕ  خُداے  تہٕ  اَمی  سرکشی  ہٕندِ  وَجہ  کِنۍ  ٲس  اچانک  یِمن  پیٚٹھ  ترٛٹھ  پیمٕژ،  پتہٕ  بنوو  یِمو  ووٚژھ  پنُن  معبود  حالانکہ  یِمو  آسہٕ  ٹاکارٕ  نشٲنیِہ  وُچِھمژٕ  اَتھ  پیٚٹھ  تہِ  کوٚر  اَسہِ  یِمن  درگُزر،  اَسہِ  کوٚر  موسیٰ  علیہ  السلامس  ٹاکارٕہ  فرمان  عطا۔"
  },
  {
    "verse_id": 154,
    "translation": "تہٕ  یِمن  لُکن  پیٚٹھ  طوٗر  ﴿پہاڑ﴾  تھوٚد  تُلِتھ  ہیوٚت  اَسہِ  یِمن  ﴿تمہِ  فرمان کہ  اطاعتُک﴾  عہد،  اَسہِ  دِیُت  یِمن  حُکم  زِ  دروازس  أژۍزیٚو  نٔمۍ  نٔمۍ،  ﴿اَمِچ  ذکر  چھےٚ  سورۂ  بقرہ  آیت  نمبر  58  تہٕ  59  منٛز  سپزمٕژ﴾  اَسہِ  ووٚن  یِمن  زِ  سَبتُک  قانون  مَہ  پُھٹرٲوِو  تہٕ  اَتھ  پیٚٹھ  ہیوٚت  یِمن  پختہٕ  عہد۔"
  },
  {
    "verse_id": 155,
    "translation": "ٲخر  کار  تِہندِ  عہد  شکنی  ہٕندِ  وجہ  کِنۍ  تہٕ  امہِ  وجہ  کِنۍ  زِ  یِمو  زٲنۍ  اللہ  تعالیٰ  سٕندۍ  آیات  اَپٕزۍ  تہٕ  واریاہ  پیغمبر  کٔرِکھ  ناحق  قتل  تہٕ  اتھ  حدس  تام  ووٚنُکھ  زِ  سٲنۍ  دِل  چِھ  غِلافن  منٛز  محفوظ۔  ﴿یعنی  توٚہۍ  کٔرۍتَو  کینہہ  تہِ  سانیٚن  دِلن  پیٚٹھ  پیٚیِہ  نہٕ  اَمِیُک  کانٛہہ  اثر﴾  درحقیقت  چُھ  خُداین  یِہٕنزِ  بٲطل  پرستی  ہٕندِ  وجہ  کِنۍ  یِہندیٚن  دِلن  پیٚٹھ  ٹُھپہِ  لگوومُت  تہٕ  اَمی  وجہ  کِنۍ  چِھ  یِم  سیٚٹھاہ  کم  ایمان  اَنان۔"
  },
  {
    "verse_id": 156,
    "translation": "اَمہِ  پتہٕ  درٛاے  یِم  پننِس  کُفرس  منٛز  تیوٗتاہ  حدٕ  زِ  مریم  علیھا  السلامس  پیٚٹھ  لگووُکھ  سخت  بہتان۔"
  },
  {
    "verse_id": 157,
    "translation": "تہٕ  پانہٕ  ووٚنُکھ  زِ  اَسہِ  چُھ  مسیح،  عیسیٰ  ابن  مریم،  اللہ  تعالیٰ  سُند  رسول  قتل  کوٚرمُت  ﴿یِہ  مُجرِمانہٕ  جُرات  اوس  تیوٗتاہ  ہُریومُت  زِ  رسولس  ٲسۍ  رسول  زانان  تہٕ  پتہٕ  کوٚرُکھ  تٔمۍ  سٕندِ  قتلُک  اقدام  تہٕ  فخرٕ  سان  ووٚنُکھ  زِ  اَسہِ  کوٚر  اللہ  تعالیٰ  سُند  رسول  قتل۔  یتھ  موقعس  پیٚٹھ  اگر  سورۂ  مریم  رکوع  2  تفسیر  سان  پرنہٕ  یِیہِ  تیٚلہِ  لگہِ  پے  زِ  بنی  اسرائیل  ٲسۍ  درحقیقت  حضرت  عیسیٰ  علیہ  السلامس  رسول  زانان  تہٕ  امہِ  باوجود  کھٲلۍ  تِم  تِمو  تِہندۍ  کِنۍ  صلیبہِ  پیٚٹھ۔﴾  حالانکہ  نَہ  کوٚر  سُہ  تِمو  درحقیقت  قتل  تہٕ  نہ  کھولُکھ  صلیبہِ  پیٚٹھ  بلکہ  آو  معاملہٕ  تِہندِ  خٲطرِٕ  شکہٕ لد  بناونہٕ۔  ﴿یِہ  آیت  چھےٚ  واضح  کران  زِ  حضرت  مسیحؑ  ٲسۍ  صلیبہِ  پیٚٹھ  کھالنہٕ  برونٛٹُھے  تُلنہٕ  آمٕتۍ،  عیساین  تہٕ  یہوٗدۍ  دۅشونۍ  ہنٛد  یِہ  خیال  زِ  مسیح  علیہ  السلامن  دِیت  صلیبہِ  پیٚٹھ  جان  چُھ  محض  غلط  فہمی  پیٚٹھ  مبنی۔  امہِ  برونٛہہزِ  یہودۍ  کھالَہن  تِمن  صلیبہِ  پیٚٹھ،  خُداین  ٲسۍ  تِم  کمہِ  تام  ساعتہٕ  تُلِمٕتۍ  تہٕ  پتہٕ  یُس  شخص  یہوٗدیو  صلبیِہ  کھول،  سُہ  اوس  بیاکھ  کُستام  یُس  خبر  کتھ  وجہَس  پیٚٹھ  تِمو  لُکو  عیسیٰ  ابن  مریمؑ  سمُجھ۔﴾  تہٕ  یِمو  لُکو  اَتھ  متعلق  اختلاف  کوٚرمُت  چُھ  تِم  چِھ  دراصل  شکس  منٛز  مبتلا۔  تِمن  نِشہِ  چُھنہٕ  اتھ  معاملس  منٛز  کٕہٕنۍ  علم،  محض  چِھ  گُمانٕچ  پیروی  کران،  تِمو  کوٚر  نہٕ  مسیحؑ  پٔزۍ  پٲٹھۍ  قتل۔"
  },
  {
    "verse_id": 158,
    "translation": "بلکہ  تُل  سُہ  خُداین  پانس  کُن،  اللہ  تعالیٰ  چُھ  زبردست  طاقت  تھاون  وول  تہٕ  حکمت  وول۔"
  },
  {
    "verse_id": 159,
    "translation": "تہٕ  اہلِ  کتابو  منٛزٕ  آسہِ  نہٕ  سُہ  کانٛہہ  یُس  نہٕ  تٔمۍ  سٕندِ  موتہٕ  برونٛہہ  تس  پیٚٹھ  ایمان  اَنہِ۔  ﴿یتھ  کتھ  چِھ  زٕہ  معنے  بیان  کرنہٕ  آمٕتۍ  تہٕ  لفظن  منٛز  چُھ  دۅشوٕنۍ  ہُند  ہیوُے  احتمال۔  اکھ  معنی  چُھس  یُس  ترجمس  منٛز  چُھ  وَرتاونہٕ  آمُت،  دوٚیُم  چُھس  یِہ  زِ  اہلِ  کتابو  منٛزٕ  چُھنہٕ  کانٛہہ  تِیُتھ  یُس  پننہِ  موت  برونٛہہ  تس  پیٚٹھ  ایمان  اَنہِ  نہٕ۔﴾  تہٕ  قیامت  کہ  دۅہ  دِیِہ  سُہ  تِمن  پیٚٹھ  گوٲہی۔"
  },
  {
    "verse_id": 160,
    "translation": "غرض  یِمن  یہودیٚن  ہٕندِس  أتھۍ  ظٲلمانہٕ  رٔوِیِہ  کِس  بُنیادس  پیٚٹھ  کٔرۍ  اَسہِ  واریاہ  تِم  پاک  چیز  تِہٕندِ  خٲطرٕ  حرام،  یِم  گۅڈٕہ  تِہندِ  خٲطرٕ  حلال  ٲسۍ  تہٕ  اَتھ  بُنیادس  پیٚٹھ  زِ  یِم  چِھ  حدٕ  کھۅتہٕ  زیادہ  اللہ  تعالیٰ  سٕنزِ  وَتہِ  نِشہِ  رُکاوان۔"
  },
  {
    "verse_id": 161,
    "translation": "بیٚیہِ  چِھ  سوٗد  رَٹان  ییٚمہِ  نِشہِ  یِمن  ٹھاکھ  اوس  کرنہٕ  آمُت  تہٕ  لُکن  ہٕندۍ  مال  چِھ  ناجٲیز  طریقہٕ  کھیوان۔  ﴿غالباً  چُھ  یِہ  تٔتھۍ  مضمونس  کُن  اشارٕہ  یُس  برونٛٹھ  کُن  آیت  نمبر  146  سورۂ  انعامس  منٛز  یِنہٕ  وول  چُھ۔  یعنی  یِہ  زِ  بنی  اسرٲئیلس  پیٚٹھ  آے  تِم  سٲری  جانور  حرام  کرنہٕ  یِمن  نَم  چِھ  آسان،  تہٕ  یِمن  پیٚٹھ  آو  گٲو  ہُند  تہٕ  ژھاوجہِ  ہُند  چرب  تہِ  حرام  کرنہٕ۔  امہِ  علاوہ  چُھ  ممکن  زِ  اشارٕہ  آسہِ  دوٚیِمیٚن  پابندین  تہٕ  سختین  کُن  تہِ  یِمہٕ  یہوٗدۍ  فِقس  منٛز  درٛینٹھۍ  چھےٚ  گژھان۔  کٲنٛسہِ  دٔرۍ  سٕندِ  خٲطرٕ  زندگی  ہُنٛد  دٲیرٕہ  تنگ  کرنہٕ  یُن  چُھ  درحقیقت  تٔمۍ  سٕندِس  حقس  منٛز  سزا  تہٕ  بیٚیہِ  نہٕ  کینہہ۔﴾  تہٕ  یِم  لُکھ  یِمو  منٛزٕ  کٲفر  چِھ،  تِہندِ  خٲطرٕ  چُھ  اَسہِ  دگ  تُلہٕ  وُن  عذاب  تیار  تھوومُت۔"
  },
  {
    "verse_id": 162,
    "translation": "مگر  یِمن  منٛز  یِم  لُکھ  پختہٕ  علم  تھاون  وٲلۍ  چِھ  تہٕ  بیٚیہِ  چِھ  ایماندار  تِم  سٲری  چِھ  تٔتھۍ  تعلیمہِ  پیٚٹھ  ایمان  انان  یۅسہٕ  اے  نبیؐ  تۅہیِہ  کُن  نٲزِل  چھےٚ  کرنہٕ  آمٕژ  تہٕ  یۅسہٕ  تۅہیِہ  برونٛٹھ  نٲزِل  ٲس  کرنہٕ  آمٕژ،  امہِ  قسمہٕ کیٚن  ایمان  اَنن  والیٚن  تہٕ  نماز  زکوٰتچٕ  پابندی  کرن  والیٚن  بیٚیہِ  خُدایس  تہٕ  ٲخرت  کِس  دۅہس  پیٚٹھ  پوٚز  عقیدٕہ  تھاون  والیٚن  لُکن  کرَو  أسۍ  ضرور  اجرِ  عظیم  عطا۔"
  },
  {
    "verse_id": 163,
    "translation": "اے  نبیؐ،  اسہِ  چھےٚ  تۅہیِہ  کُن  تِتھے  پٲٹھۍ  وحی  سوٗزمٕژ،  یِتھہٕ  پٲٹھۍ  نوحؑ  تہٕ  تس  پتہٕ  یِم  پیغمبر  آے  تِمن  پیٚٹھ  سوٗزمٕژ  ٲس،  اَسہِ  سوٗز  وحی  ابراہیم،  اسماعیل،  اسحاق،  یعقوب  تہٕ  یعقوب  سٕندیٚن  اولادن  بیٚیہِ  عیسی،  ایوب،  یونُس،  ہارون  تہٕ  سلیمان  علیھم  السلامن  کُن،  اَسہِ  دِژ  داوٗد  علیہ  السلامس  زبور۔"
  },
  {
    "verse_id": 164,
    "translation": "اَسہِ  کٔر  تِمن  رسولن  پیٚٹھ  تہِ  وحی  نٲزِل  یِہٕنز  ذِکر  اَسہِ  ییٚمہِ  برونٛہہ  تۅہیِہ  نِشہِ  کٔرمٕژ  چھےٚ  تہٕ  تِمن  رسولن  پیٚٹھ  تہِ  یِہنز  ذِکر  اَسہِ  تۅہیِہ  نِشہِ  کٔر  نہٕ،  اَسہِ  کٔر  موسیٰ  علیہ  السلامس  سٍتۍ  تِتھہٕ  پٲٹھۍ  کتھ  باتھ  یِتھہٕ  پٲٹھۍ  کران  چِھ۔"
  },
  {
    "verse_id": 165,
    "translation": "یِم  سٲری  رسول  ٲسۍ  خۅش  خبر  دِنہٕ  وٲلۍ  تہٕ  کھۅژناون  وٲلۍ  بنٲوِتھ  سوزنہٕ  آمٕتۍ  تاکہ  تِم  مبعوث  کرنہٕ  پتہٕ  روزِ  نہٕ  لُکن  نِشہِ  خُدایس  مقابلہٕ  کانٛہہ  حُجت۔  ﴿یعنی  یِمن  تمام  پیغمبرن  ہٕندِ  سوزنُک  اوس  اَکوے  غرض  تہٕ  سُہ  اوس  یِہ  زِ  اللہ  تعالیٰ  چُھ  انسٲنۍ  زُرِیاتس  پیٚٹھ  اِتمام  حُجت  کرٕنۍ  یژھان  تاکہ  ٲخری  عدالت  کِس  موقعس  پیٚٹھ  گژھِہ  نہٕ  کانٛہہ  گمراہ  مُجرم،  تس  برونٛٹھہٕ  کنہِ  ہیٚکُن  یِہ  عذر  پیش  کٔرِتھ  زِ  أسۍ  ٲسۍ  ناوٲقف  تہٕ  تۅہیِہ  اوسُو  نہٕ  حقیقتِ  حالہٕ  نِشہِ  باخبر  کرنہٕ  مۅکھہٕ  سانہِ  خٲطرٕ  انتظام  کوٚرمُت۔﴾  تہٕ  اللہ  تعالیٰ  چُھ  بہر  حال  غٲلب  روزن  وول  بیٚیہِ  حکمت  وول  تہٕ  دانا۔"
  },
  {
    "verse_id": 166,
    "translation": "﴿لُکھ  چِھنہٕ  مانان  متہٕ  مٲنۍ  تن﴾  مگر  اللہ  تعالیٰ  چُھ  گوٲہی  دِوان  زِ،  اے  نبیؐ،  یِکینژھاہ  تٔمۍ  تۅہیِہ  پیٚٹھ  نٲزِل  چُھ  کوٚرمُت  سُہ  چُھن  پننہِ  علمہٕ  سٍتۍ  نٲزِل  کوٚرمُت،  تہٕ  اَتھ  پیٚٹھ  چِھ  فرشتہٕ  تہِ  گواہ،  اگرچہِ  اللہ  تعالیٰ  سُند  گواہ  آسُن  بالکل  کٲفی  چُھ۔"
  },
  {
    "verse_id": 167,
    "translation": "یِم  لُکھ  اَتھ  ماننہٕ  نِشہِ  خۅد  انکار  کران  چِھ  تہٕ  باقین  چِھ  اللہ  تعالیٕ  سٕنزِ  وَتہِ  نِشہِ  رُکاوان  تِم  چِھ  پٔزۍ پٲٹھۍ  گمرٲہی  منٛز  حقہٕ  نِشہِ  سیٚٹھاہ  دوٗر  درٛامٕتۍ۔"
  },
  {
    "verse_id": 168,
    "translation": "یتھہٕ  پٲٹھۍ  تِمو  لُکو  کفرُک  تہٕ  بغاوتُک  طریقہٕ  اختیار  کوٚر  تہٕ  ظُلمس  تہٕ  سِتمس  پیٚٹھ  ؤتھۍ،  اللہ  تعالیٰ  کرِ  نہٕ  ہرگز  تِمن  معاف  تہٕ  تِمن  ہاوِ  نہٕ  سِیٔز  وَتھ۔"
  },
  {
    "verse_id": 169,
    "translation": "مگر  ہاویٚکھ  جہنمس  کُن  وَتھ  یتھ  منٛز  تِم  ہمیشہ  روزن،  خُدایس  خٲطرٕ  چَھنہٕ  یِہ  کانٛہہ  مُشکل  کٲم۔"
  },
  {
    "verse_id": 170,
    "translation": "لوٗکو،  یِہ  رسول  چُھ  تۅہیِہ  نِشہِ  اللہ  تعالیٰ  سٕندِ  طرفہٕ  حق  ہیٚتھ  آمُت،  ایمان  أنِو  تُہٕندی  خٲطرٕ  چُھ  بہتر،  تہٕ  اگر  انکار  چِھو  کران  تیٚلہِ  زٲنِو  زِ  یِکینژھاہ  آسمانن  تہٕ  زمینس  منٛز  چُھ  سورُے  چُھ  اللہ  تعالیٰ  سُندُے،  تہٕ  اللہ  تعالیٰ  چُھ  زانن  وول  تہِ  تہٕ  حکمت  وول  تہِ۔  ﴿یعنی  نَہ  چُھ  تُہُند  اللہ  تعالیٰ  بے خبر  زِ  تٔمۍ  سٕندِس  سلطنتس  منٛز  روٗزِتھ  کٔرِو  توٚہۍ  یَچھ  کامہِ  تہٕ  تس  آسہِ  نہٕ  خبرٕے  تہٕ  نَہ  چُھ  سُہ  نادان  زِ  تس  آسہِ  نہٕ  تگان  پننیٚن  فرمانن  ہٕنز  خلاف  ورزی  کرن  والیٚن  سٍتۍ  أنزراوُن۔﴾"
  },
  {
    "verse_id": 171,
    "translation": "اے  اہلِ  کتاب،  پننِس  دینس  منٛز  مَہ  کٔرِو  غُلو  تہٕ  خُدایس  کُن  مَہ  کٔرِو  حق  ورٲے  بیٚیہِ  کانٛہہ  کتھ  منسوب۔  ﴿یتھ  جایِہ  چُھ  اہلِ  کتاب  مُراد  عیسٲے  تہٕ  غُلووُک  معنی  چُھ  کُنہِ  چیز  کِس  تٲییدس  تہٕ  حمایتس  منٛز  حدٕ  نیرُن۔  یہوٗدیٚن  ہُند  جُرم  اوس  یِہ  زِ  تِم  درٛاے  مسیحؑ  سٕندِس  انکارس  تہٕ  مخالفتس  منٛز  حدٕ،  تہٕ  عیساین  ہُند  جُرم  چُھ  یِہ  زِ  تِم  درٛاے  مسیحؑ  سٕندِس  عقیدتس  تہٕ  محبتس  منٛز  حدٕ،  تہٕ  سُہ  دِیتُک  خداے  سُند  نیٚچو  بلکہ  خۅد  خداے  قرار۔﴾  مسیح  عیسیٰ  ابن  مریمؑ  اوس  نہٕ  اَمہِ  ورٲے  کِہنۍ  زِ  سُہ  اوس  اللہ  تعالیٰ  سُند  اکھ  رسول۔  تہٕ  سُہ  اوس  اکھ  فرمان  یُس  خُداین  مریم  علیھا  السلامس  کُن  سوٗز۔  ﴿دراصل  چُھ  لفظ  کلمہ  وَرتاونہٕ  آمُت۔  مریم  علیھا  السلامس  کُن  کلمہٕ  سوزنُک  مطلب  چُھ  یِہ  زِ  خداین  کوٚر  حضرت  مریم  علیھا  السلامن  ہٕنزِ  بچہِ  دانہِ  حُکم  زِ  کٲنٛسہِ  مردٕ  سٕندِ  نطفہٕ  نِشہِ  سٲراب  سپدنہٕ  ورٲے  کٔرِن  حمل  ٹھہراوُن  قبول۔  عیسایو  سمُجھ  گۅڈٕہ  لفظ  کلمہ  کلام  یا  نُطق  کتھہِ  ہُند  ہم  معنی،  پتہٕ  نیوٗکھ  امہِ  کلام  و  نطق  نِشہِ  مُراد  خداے  سٕندِ  ذٲتی  کلامُک  صفت۔  پتہٕ  کوٚرکُھ  یِہ  قیاس  قٲیِم  زِ  خُداے  سٕندۍ  أمۍ  ذٲتی  صِفتن  کٔر  مریمؑ  سٕندِس  شکمس  منٛز  دٲخل  سپدِتھ  سۅ  جسمٲنی  صورت  اختیار،  یۅسہٕ  مسیحؑ  سٕنزِ  شکلہِ  منز  ظٲہر  سپٕز،  یِتھہٕ  پٲٹھۍ  گوٚو  عیساین  منٛز  مسیحؑ  سٕنزِ  فٲسد  الوہیتُک  عقیدٕہ  پٲدٕ۔  تہٕ  أمۍ  غلط  تصوّرن  دِتۍ  موٗل  زِ  خُداین  چُھ  خۅد  پنُن  پان  یا  پننیو  اَزلی  صفاتو  منٛزٕ  نطق  و  کلامُک  صفت  مسیحؑ  سٕنزِ  شکلہِ  منٛز  ظٲہر  کوٚرمُت۔﴾  تہٕ  اکھ  روح  اوس  خُداے  سٕندِ  طرفہٕ  ﴿ییٚمۍ  مریم  علیھا  السلامن  ہٕنزِ  بچہِ  دانہِ  منٛز  شُرۍ  سٕنز  شکل  اختیار  کٔر۔  یتھ  جایِہ  چُھ  خۅد  مسیح  علیہ  السلامس  رُوحُ  مِّنہُ  یعنی  خداے  سٕندِ  طرفہٕ  اکھ  روح  وَننہٕ  آمُت  تہٕ  سورۂ  بقرہ  آیت  نمبر  87  منٛز  چُھ  یِہ  مضمون  یِتھہٕ  پٲٹھۍ  بیان  سپُدمُت  زِ،  اَسہِ  کوٚر  پاک  رُوح  سٍتۍ  مسیح  علیہ  السلامس  مدد۔  دۅشوٕنۍ  عبارتن  ہُند  مطلب  چُھ  یِہ  زِ  خداین  اوس  مسیح  علیہ  السلامس  سُہ  پٲکیزٕہ  روح  عطا  کوٚرمُت  یُس  بدی  نِشہِ  بے خبر  اوس،  یُس  سراسر  حقانیت  تہٕ  راست  باز  اوس،  تہٕ  از  سر  تا  پا  اوس  فضیلتِ  اخلاق۔  عیسایو  کوٚر  اَتھ  منٛز  یِہ  غلو  رُوح  مِّنَ  اللہِ  دِیتُکھ  خۅد  خداے  سُند  روح  قرار،  تہٕ  رُوحُ  القُدسُک  مطلب  کوٚڈکھ  یِہ  زِ  سُہ  اوس  خداے  سُند  پنُن  روحِ  مُقدس  یُس  مسیح  السلامس  اندر  رَلاونہٕ  اوس  آمُت۔  یِتھہٕ  پٲٹھۍ  آو  خدایس  تہٕ  مسیح  علیہ  السلامس  سٍتۍ  اکھ  ترییم  خدا  روحُ  القُدس  بناونہٕ﴾  لہٰذا،  أنِو  توٚہۍ  خدایس  تہٕ  تٔمۍ  سٕندیٚن  رسولن  پیٚٹھ  ایمان  تہٕ  نہ  مَہ  ؤنِو  زِ  ترےٚ  چِھ۔  ﴿یعنی  تریٚن  خُداین  ہُند  عقیدٕہ  ترٲوِو  خواہ  سُہ  ٲسِتن  کُنہِ  تہِ  شکلہِ  منٛز  تۅہیِہ  منٛز  موجود۔  حقیقت  چھےٚ  یِہ  زِ  عیسٲے  چِھ  بیک  وقت  توحید  تہِ  مانان  تہٕ  تثلیت  تہِ۔  مسیح  علیہ  السلامن  ہٕندۍ  ٹاکارٕ  قول  یِم  انجیلن  منٛز  میلان  چِھ  تِہندِس  بنیادس  پٮٹھ  ہیٚکہِ  نہٕ  کانٛہہ  عیسٲے  اتھ  انکار  کٔرِتھ  زِ  خُداے  چُھ  بس  اَکوے  خُداے،  تہٕ  تس  ورٲے  چُھنہٕ  بیٚیہِ  کانٛہہ  خُداے۔  تِہندِ  خٲطرٕ  چُھنہٕ  یِہ  تسلیم  کرنہٕ  ورٲے  چارے  کانٛہہ  زِ  توحید  چُھ  اصلی  دین  مگر  امہِ  باوجود  چِھ  تِم  مسیح  علیہ  السلامن  ہٕندِس  ذاتس  اندر  غُلو کہ  بٲعثٕ  تثلیثٕکۍ  قٲیل  تہِ،  تہٕ  از  تام  ہیٚکۍ  نہٕ  یِہ  فٲصلہٕ  کٔرِتھ  زِ  یِمن  دۅن  مُتضاد  عقیدن  کِتھہٕ  پٲٹھۍ  پکناون  یِکہٕ  وٹہٕ۔﴾  باز  یِیِو،  یِہ  چُھ  تُہٕندی  خٲطرٕ  بہتر،  خُداے  چُھ  بس  اَکوے  خُداے،  سُہ  چُھ  پاک  امہِ  نِشہِ  زِ  کانٛہہ  آسہِ  تس  نیٚچُو۔  ﴿یِہ  چھےٚ  عیساین  ہٕندِ  ژوٗرِمہِ  غُلووٕچ  تردید۔  عیسٲے  روایات  اگر  صحیح  تہِ  آسن  توتہِ  چُھ  تِمو  منٛزٕ  ﴿خصوصاً  گۅڈنِچو  ترییو  انجیلَو  نِشہِ﴾  زیادہ  کھۅتہٕ  زیادٕہ  بس  یُتُے  ثٲبت  سپدان  زِ  مسیح  علیہ  السلامَو  اوس  خُدایس  تہٕ  بندن  ہٕندِس  تعلُقس  مٲلِس  تہٕ  اولاد  سٕندِس  تعلُقس  سٍتۍ  ہِشر  دِیتمُت  تہٕ  مول  لفظ  ٲسۍ  تِم  خُدایس  خٲطرٕ  محض  مجٲزی  طور  تہٕ  استعارہ  رٔنگۍ  ورتاوان۔  یِہ  چَھنہٕ  صرف  مسیح  علیہ  السلامن  ہٕنزٕے  یٲژ  خصوصیت  بلکہ  ٲسۍ  پرٛانہِ  زمانہٕ  پیٚٹھہٕ  بنی  اسرٲئیل  خُدایس  خٲطرٕ  مول  لفظ  وَرتاوان  پکان،  تہٕ  امِچہِ  واریاہ  مِثالہٕ  چھےٚ  بائیبل کِس  پرٛٲنِس  عہد  نامس  منٛز  موجود۔  مسیح  علیہ  السلامن  اوس  یِہ  لفظ  پننہِ  قوم کہ  محاورٕہ  مطابقٕے  وَرتوومُت،  تہٕ  تِم  ٲسۍ  نہٕ  صرف  خُدایس  پنُنے  یوت  بلکہ  ٲسۍ  تس  تمام  انسانن  ہُند  مول  ونان۔  مگر  عیسایو  کوٚر  یتھ  جایِہ  بیٚیہِ  غلُو  تہٕ  مسیحؑ  دِیتُکھ  خُداے  سُند  نیچُو  قرار۔﴾  زمین  و  آسمانن  ہٕندۍ  سٲری  چیز  چِھ  تٔمۍ  سٕنز  مِلکیت،  تہٕ  تِہِندِ  کفالت  تہٕ  خبر  گیری  خٲطرٕ  چُھ  بس  سُے  سیٚٹھاہ۔"
  },
  {
    "verse_id": 172,
    "translation": "مسیح  علیہ  السلامن  سمٕجھ  نہٕ  زانٛہہ  یِہ  کتھ  عٲب  زِ  سُہ  آسہِ  اللہ  تعالیٰ  سُند  اکھ  بندٕہ،  تہٕ  نَہ  چِھ  مُقرّب  ترین  فرشتہٕ  پننہِ  خٲطرٕ  اَتھ  عٲب  زانان،  اگر  کانٛہہ  اللہ  تعالیٰ  سٕنزِ  بندگی  پننہِ  خٲطرٕ  عٲب  چُھ  سمجھان  تہٕ  تکبُر  چُھ  کران،  تیٚلہِ  یِیہِ  اکھ  وقت  ییٚلہِ  اللہ  تعالیٰ  سارِنٕے  ؤٹِتھ  پانس  برونٛہہ  کنہِ  جمع  کرِ۔"
  },
  {
    "verse_id": 173,
    "translation": "تمہِ  وقتہٕ  کرن  تِم  لُکھ  یِمو  ایمان  أنِتھ  نیک  طرزِ  عمل  اختیار  چُھ  کوٚرمُت  پنٕنۍ  اجر  پوٗرٕ  پوٗرٕ  حٲصل  تہٕ  اللہ  تعالیٰ  کرِ  پننہِ  فضلہٕ  سٍتۍ  تِمن  ہُریمانہٕ  اجر  عطا،  تہٕ  یِمو  لُکو  بندگی  عٲب  سمجھ  تہٕ  بیٚیہِ  کوٚرکھ  تکبُر  تِمن  دِیِہ  اللہ  تعالیٰ  دگ  تُلوُن  سزا،  تہٕ  خُدایس  ورٲے  یِمن  یِمن  ہٕنزِ  سرپرستی  تہٕ  مددگٲری  پیٚٹھ  تِم  بھروسہٕ  ٲسۍ  تھاوان  تِمو  منٛزٕ  لبن  نہٕ  کانٛہہ  اکھا  تَتہِ۔"
  },
  {
    "verse_id": 174,
    "translation": "لوٗکو،  تُہندِس  ربّ  سٕندِ  طرفہٕ  چھےٚ  تۅہیِہ  نِشہِ  روشن  دلیل  آمٕژ،  تہٕ  اَسہِ  چھےٚ  تۅہیِہ  کُن  تِژھ  روشنی  سوٗزمٕژ  یۅسہٕ  تۅہیِہ  صاف  صاف  وَتھ  ہاوَن  واجِنۍ  چھےٚ۔"
  },
  {
    "verse_id": 175,
    "translation": "وۅنۍ  یِم  لُکھ  اللہ  تعالیٰ  سٕنز  کتھ  مانَن  تہٕ  تٔمۍ  سُند  پناہ  ژھانڈن،  تِمن  رَٹہِ  اللہ  تعالیٰ  پننِس  رحمت  کِس  تہٕ  پننِس  فضل  و  کرم  کِس  دامنس  تَل،  بیٚیہِ  ہاویٚکھ  پانس  کُن  ینٕچ  سِیوٚد  وَتھ۔"
  },
  {
    "verse_id": 176,
    "translation": "اے  نبیؐ،  لوٗکھ  چِھو  تۅہیِہ  ﴿کَلَالہ کِس  معاملس  منٛز  فَتویٰ﴾  پرٛژھان۔  ﴿کَلالہ کِس  معنیس  منٛز  چُھ  اختلاف۔  کینژھن  ہٕنز  راے  چھےٚ  زِ  کلالہ  چُھ  سُہ  شخص  یُس  لا  ولد  آسہِ  تہٕ  یس  مول  بُڈِبب  زندٕہ  آسہِ  نہٕ۔  تہٕ  کینژھن  ہٕنز  راے  چھےٚ  سُہ  شخص  یُس  لا  ولد  مرِ  تس  چِھ  کَلالہ  ونان۔  البتہ  عام  فقہاہو  چھےٚ  حضرت  ابو  بکر  رضی  اللہ  تعالیٰ  عنہ  ہَن  ہٕنٛز  یِہ  راے  تسلیم  کٔرمٕژ  زِ  اَمِیُک  اطلاق  چُھ  گۅڈنِکسٕے  صورتس  پیٚٹھ  سپدان  تہٕ  خۅد  بذات  چُھ  قرآن  نِشہِ  تہِ  امِیُک  تٲیید  سپدان  تِکیازِ  یتھ  جایِہ  چھےٚ  کَلالہ  سٕنز  بیٚنہِ  نصف  ترکٕچ  وٲرث  قرار  دِنہٕ  آمٕژ۔  حالانکہ  اگر  کَلالہ  سُند  مول  زندٕہ  آسہِ  تیٚلہِ  چُھنہٕ  بیٚنہِ  موٗلۍ  کانٛہہ  حصہ  واتان۔﴾  ؤنِو،  اللہ  تعالیٰ  چُھو  تۅہیِہ  کلالس  متعلق  فتویٰ  دِوان۔  اگر  کانٛہہ  شخص  بے اولاد  مَرِ،  تہٕ  تس  آسہِ  اکھ  بیٚنہِ،  تیٚلہِ  میلہِ  تس  امہِ  ترکہٕ  منٛزٕ  نصف،  ﴿یتھ  جایِہ  چُھ  تِمن  باین  بیٚنیٚن  ہُند  ذکر  سپدان  یِم  میتس  سٍتۍ  ماجہِ  تہٕ  مٲلِس  دۅشوٕنۍ  منٛز  یا  آسن  صرف  مٲلۍ  سٕندۍ  کِنۍ  مشترکہٕ۔  حضرت  ابو  بکر  صدیق  رضی  اللہ  تعالیٰ  عنہ  چِھ  اکہِ  ساعتہٕ  أکِس  خطبس  منٛز  امہِ  معنے یِچ  وضاحت  کران  تہٕ  صحابو  منٛزٕ  کوٚر  نہٕ  کٲنٛسہِ  اتھ  سٍتۍ  اختلاف،  أتھۍ  بنیادس  پیٚٹھ  چُھ  سارِنٕے  اَتھ  مسلس  پیٚٹھ  اتفاق﴾  تہٕ  اگر  بیٚنہِ  بے  اولاد  مرِ  تیٚلہِ  آسہِ  بوے  تٔمۍ  سُند  وٲرث،  ﴿یعنی  بوے  آسہِ  تٔمۍ  سٕندِ  پوٗرٕ  مالُک  وٲرث  اگر  بیٚیہِ  کانٛہہ  صاحب  فریضہ  آسہِ  نہٕ۔  تہٕ  اگر  کانٛہہ  صاحبِ  فریضہ  موجود  آسہِ  مثلاً  خاندار،  تیٚلہِ  میلہِ  تٔمۍ  سُند  حصہ  نکھہٕ  والنہٕ  پتہٕ  باقی  تمام  ترکہٕ  بٲیِس۔﴾  اگر  میتہٕ  سٕنزٕ  وٲرث  زٕہ  بیٚنہِ  آسن،  تیٚلہِ  آسن  تِمہٕ  ترکہٕ  ﴿پتھ  کُن  تراونہٕ  آمتہِ﴾  منٛزٕ  زٕہ  تہٲیی  ہٕنز  حقدار  ﴿یۅہے  حُکم  چُھ  دۅیو  کھۅتہٕ  زیادہ  بیٚنیٚن  خٲطرٕ  تہِ﴾،  تہٕ  اگر  واریاہ  بٲے  بیٚنہِ  آسن،  تیٚلہِ  میلہِ  مستوراتن  اکھ  حصہ  تہٕ  مردن  زٕہ  حصہ،  اللہ  تعالیٰ  چُھ  تُہندِ  خٲطرٕ  احکامن  وضاحت  کران،  تاکہ  توٚہۍ  روٗزِو  نہٕ  وَتہِ  ڈٔلِتھ  پکان،  تہٕ  اللہ  تعالیٰ  چُھ  پرٛتھ  چیزُک  علم  تھاوان۔"
  }
]