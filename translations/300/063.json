[
  {
    "verse_id": 1,
    "translation": "اے  نبیؐ،  ییٚلہِ  یِم  مُنافق  تۅہیِہ  نِش  یِوان  چِھ  تیٚلہِ  چِھ  ونان،  أسۍ  چِھ  گوٲہی  دِوان  زِ  توٚہۍ  چِھو  پٔزۍ پٲٹھۍ  اللہ  تعالیٰ  سٕندۍ  رسول۔  آ،  اللہ  تعالیٰ  چُھ  زانان  زِ  توٚہۍ  چِھو  ضرور  تٔمۍ  سٕندۍ  رسول۔  مگر  اللہ  تعالیٰ  چُھ  گوٲہی  دِوان  زِ  یِم  منافق  چِھ  بالکل  اَپزِیٲرۍ۔  ﴿یعنی  یۅسہٕ  کتھ  تِم  زیٚوِ  سٍتۍ  چِھ  ونان  سۅ  چھےٚ  بجاے  خۅد  پٔز،  چونکہ  یِمن  چُھنہٕ  پنُن  عقیدٕہ  سُہ  یُس  تِم  زیٚوِ  سٍتۍ  چِھ  ظٲہر  کران،  امہِ  موجوب  چِھ  تِم  پننِس  اَتھ  قولَس  منٛز  اَپزِیٲرۍ  زِ  تِم  چِھ  تُہندِ  رسول  آسنٕچ  شہادت  دِوان۔﴾"
  },
  {
    "verse_id": 2,
    "translation": "یِمَو  چِھ  پنٕنۍ  قسم  سِپر  بنٲومٕتۍ،  تہٕ  یِتھہٕ  پٲٹھۍ  چِھ  یِم  اللہ  تعالیٰ  سٕنزِ  وتہِ  نِشہِ  پانہٕ  تہِ  رُکان  بیٚیہِ  چِھ  دُنیاہس  رُکاوان۔  کِژٕھہ  بُرٕہ  حرکتہٕ  چھےٚ  تِمہٕ  یِمہٕ  یِم  لُکھ  کران  چِھ۔"
  },
  {
    "verse_id": 3,
    "translation": "یِہ  سورُے  کینہہ  چُھ  اَمہِ  وجہ  کِنۍ  زِ  ایمان  أنِتھ  کوٚر  یِمو  لُکو  بیٚیہِ  کُفر،  امہِ  موجوب  آیِہ  یِہٕندیٚن  دِلن  پیٚٹھ  مۅہر  لگاونہٕ،  وۅنۍ  چِھنہٕ  یِم  کِہِنۍ  سمجھان۔  ﴿یتھ  آیتس  منٛز  چُھ  ایمان  اننہٕ  نِشہِ  مُراد  ایمانُک  اقرار  کٔرِتھ  مُسلمانن  منٛز  شٲمِل  سپدُن۔  تہٕ  کُفر  کرنہٕ  نِشہِ  چُھ  مُراد  دِلہٕ  سٍتۍ  ایمان  نَہ  اَنُن،  تہٕ  تٔتھۍ  کُفرس  پیٚٹھ  قٲیِم  روزُن  یتھ  پیٚٹھ  تِم  پننہِ  ظٲہری  ایمان  کہ  اقرارٕ  برونٛہہ  قٲیِم  ٲسۍ۔  یِہ  آیت  چھےٚ  مِن  جُملہٕ  تِمو  آیاتو  منٛزٕ  یِمن  اللہ  تعالیٰ  سٕندِ  طرفہٕ  کٲنٛسہِ  ہٕندِس  دِلس  پیٚٹھ  مۅہر  لگاونُک  مطلب  بالکل  واضح  طریقہٕ  بیان  چُھ  آمُت  کرنہٕ۔  یِمن  مُنافقن  گٔیِہ  نہٕ  یِہ  حالت  امہِ  موجوب  زِ  خُداین  ٲس  یِہندیٚن  دِلن  پیٚٹھ  مۅہر  لگٲومٕژ  امہِ  موجوب  ووٚتُھے  نہٕ  یِہندیٚن  دِلن  منٛز  ایمان  تہٕ  یِم  روٗدۍ  مجبوراً  منافق  بٔنِتھ۔  بلکہ  لگٲو  تٔمۍ  یِہندیٚن  دِلن  پیٚٹھ  تمہِ  وقتہٕ  مۅہر  ییٚلہِ  یِمَو  ایمانُک  اظہٲر  کرنہٕ  باوجود  کُفرس  پیٚٹھ  قٲیِم  روزنُک  فٲصلہٕ  کوٚر۔  ادٕہ  آو  یِمن  نِشہِ  مُخلصانہٕ  ایمانُک  توفیق  سلب  کرنہٕ،  تہٕ  تمی  منافقتُک  توفیق  آو  یِمن  دِنہٕ  یُس  یِمَو  پانہٕ  اختیار  اوس  کوٚرمُت۔﴾"
  },
  {
    "verse_id": 4,
    "translation": "ییٚلہِ  یِم  توٚہۍ  وُچھوٗکھ  یِہندۍ  جسم  یِن  تۅہیِہ  بڑٕ  شوٗبدار  اَتھہِ۔  ییٚلہِ  کینہہ  وَنن،  توٚہۍ  روٗزِو  تِہنزٕ  کتھہٕ  ﴿ضرور﴾  بوزان۔  مگر  دراصل  چِھ  یِم  لٔکرِ  موٚنڈۍ،  یِم  دیوارن  سٍتۍ  چِھ  ٹھاکنہٕ  آمٕتۍ۔  ﴿یعنی  یِم  یُس  دیوارن  سٍتۍ  چِھ  تکیِہ  لگٲوِتھ  بیہوان،  یِم  چِھنہٕ  انسان  بلکہ  چِھ  لٔکرِ  موٚنڈۍ۔  یِمن  لٔکرِ  سٍتۍ  ہِشر  دِتھ  چُھ  یِہ  وَننہٕ  آمُت  زِ  یِم  چِھ  اخلاق  رٔنگۍ  ژٔھری  یُس  انسٲنیتُک  اصل  جوہر  چُھ،  پتہٕ  چُھ  لٔکرِ  موٚنڈیٚن  سٍتۍ  ہِشر  دِتھ  یِتہِ  وننہٕ  آمُت  زِ  یِم  چِھ  بالکل  ناکارٕہ۔  تِکیازِ  لٔکٕر  اگر  کانٛہہ  فٲیدٕ  چھےٚ  دِوان  تیٚلہِ  چھےٚ  سۅ  تمہِ  ساعتہٕ  فٲیدٕ  دِوان  ییٚلہِ  سۅ  کُنہِ  چھتس  یا  کُنہِ  دروازس  یا  کُنہِ  فرنیچرس  منٛز  لٔگِتھ  استعمال  سپدان  آسہِ۔  ییٚلہِ  سۅ  موٚنڈیٚن  ہٕندۍ  پٲٹھۍ  لوٚب  کُن  آسہِ  تیٚلہِ  چَھنہٕ  فٲیدٕہ  دِوان۔﴾  پرٛتھ  کانٛہہ  زور  دار  آواز  چِھ  یِم  پانس  خلاف  سمجھان۔  یِم  چِھ  پکہٕ  دشمن،  یِمن  نِشہِ  روٗزِو  بٔچِتھ،  اللہ  تعالیٰ  گٲلِن  یِمن،  یِم  کور  کُن  چِھ  کھوٚش  پھِرِتھ  پکناونہٕ  یِوان۔  ﴿یِہ  چُھنہٕ  وَننہٕ  آمُت  زِ  یِمن  کُس  چُھ  ایمان  نِشہِ  نِفاقس  کُن  کھوٚش  پھِرِتھ  پکناوَن  وول۔  اَمِچ  وضاحت  نَہ  کرنہٕ  نِشہِ  چُھ  پٲنۍ  پانَے  یِہ  مطلب  نیران  زِ  یِہندِس  اتھ  کھوٚش  پھِرِتھ  پکنس  چُھنہٕ  کانٛہہ  اکھ  مُحرِک  کینہہ،  بلکہ  چِھ  واریاہ  مُحرکات  اَتھ  منٛز  کٲم  کران۔  شیطان  چُھ،  خراب  دوست  چِھ،  یِہندیٚن  پننیٚن  نفسن  ہٕندۍ  اغراض  چِھ،  کٲنٛسہِ  ہٕنز  خاندارِنۍ  چھےٚ  تس  مُحرِک،  کٲنٛسہِ  ہُندۍ  شُرۍ  چِھ  تس  مُحرِک،  کٲنٛسہِ  ہٕنزِ  برادری  ہٕندۍ  خراب  لُکھ  چِھ  تس  مُحرِک،  کانٛہہ  چُھ  حسدَن،  بُغضن  تہٕ  تکبّرن  اَتھ  وَتہِ  پیٚٹھ  پکنوومُت۔﴾"
  },
  {
    "verse_id": 5,
    "translation": "تہٕ  ییٚلہِ  تِمن  وَننہٕ  چُھ  یِوان  زِ  ؤلِو،  تاکہ  اللہ  تعالیٰ  سُند  رسولؐ  کرِ  تُہندِ  خٲطرٕ  مغفرتُک  دُعا،  تیٚلہِ  چِھ  کلس  ہیٚٹھ  دِوان،  تہٕ  توٚہۍ  چِھو  وُچھان  زِ  تِم  چِھ  بڑٕ  تکبُر  سان  یِنہٕ  نِشہِ  رُکان۔"
  },
  {
    "verse_id": 6,
    "translation": "اے  نبیؐ،  توٚہۍ  کٔرۍ  تو  یِہندِ  خٲطرٕ  مغفرتُک  دُعا  یا  متہٕ  کٔرِتو،  یِہندِ  خٲطرٕ  چھےٚ  ہِشی  کتھاہ،  اللہ  تعالیٰ  کرِنہٕ  ہرگز  یِمن  معاف،  اللہ  تعالیٰ  چُھنہٕ  فاسق  لُکن  ہرگز  ہدایت  دِوان۔"
  },
  {
    "verse_id": 7,
    "translation": "یِم  چِھ  تِمے  لُکھ  یِم  وَنان  چِھ  زِ  رسولؐ  سٕندیٚن  سٲتھین  پیٚٹھ  خرچاوُن  کٔرِو  بند،  تاکہِ  یِم  گژھن  مُنتشر۔  حالانکہ  زمین  تہٕ  آسمانن  ہٕندیٚن  خزانن  ہُند  مٲلِک  چُھ  اللہ  تعالیٰ،  مگر  یِم  مُنافق  چِھنہٕ  سمجھان۔"
  },
  {
    "verse_id": 8,
    "translation": "یِم  چِھ  وَنان  زِ  ییٚلہِ  أسۍ  مدینہٕ  واتَو  واپس،  پتہٕ  یُس  عزت  وول  چُھ  سُہ  کڑِ  ذلیل  شخصس  تَتہِ  نیٚبر۔  ﴿یعنی  صرف  چِھنہٕ  أتھۍ  پیٚٹھ  بَس  کران  زِ  رسولس  نِشہِ  یِن  نہٕ  استغفارٕ  خٲطرٕ،  بلکہِ  چِھ  یِہ  کتھ  بوٗزِتھ  غرور  تہٕ  تکبرٕ  سان  کلس  ہیٚٹھ  دِوان  تہٕ  رسول  صلی  اللہ  علیہ و سلمس  نِشہِ  یِنَس  معٲفی  طلب  کرنس  چِھ  پنُن  توہین  سمجھان۔  یِہ  چھےٚ  ٹاکارٕ  علامت  یِہندِ  مومن  نَہ  آسنٕچ۔﴾  حالانکہ  عزت  چُھ  اللہ  تعالیٰ  تہٕ  تٔمۍ  سٕندِس  رسول  صلی  اللہ  علیہ و سلمس  تہٕ  مومنن  خٲطرٕ،  مگر  یِم  منافق  چِھنہٕ  زانان۔"
  },
  {
    "verse_id": 9,
    "translation": "اے  لوٗکو  یِمو  ایمان  چُھو  اوٚنمُت،  تُہٕندۍ  مال  تہٕ  تُہٕندۍ  اولاد  یِنہٕ  تۅہیِہ  اللہ  تعالیٰ  سٕندِ  یادٕ  نِشہِ  غٲفل  کرن۔  یِم  لُکھ  یِہ  کرن  تِمے  چِھ  خسارس  منٛز  روزن  وٲلۍ۔"
  },
  {
    "verse_id": 10,
    "translation": "یُس  رِزق  اَسہِ  تۅہیِہ  دِیتمُت  چُھو،  تمہِ  منٛز  کٔرِو  خرٕچ  اَمہِ  برونٛہہ  زِ  تۅہیِہ  منٛزٕ  واتہِ  کٲنٛسہِ  موتُک  وقت،  تہٕ  سُہ  وَنہِ  تمہِ  ساعتہٕ  زِ،  اے  میانہِ  ربّہٕ،  کیازِ  دِژٕتھ  نہٕ  ژےٚ  مےٚ  رَژھ  کھنڈ  بیٚیہِ  مہلت،  تاکہِ  بٕہ  دِمہا  صدقہٕ  تہٕ  صالح  لُکن  منٛز  گژٕھہ  ہا  شٲمِل۔"
  },
  {
    "verse_id": 11,
    "translation": "حالانکہ  ییٚلہِ  کٲنٛسہِ  ہٕنزِ  عملہِ  ہٕنز  مہلت  پوٗرٕ  گژھنُک  وقت  چُھ  واتان  پتہٕ  چُھنہٕ  اللہ  تعالیٰ  ہرگز  کٲنٛسہِ  شخصس  مزید  مہلت  دِوان،  تہٕ  یِکینٛژھاہ  توٚہۍ  کران  چِھو،  اللہ  تعالیٰ  چُھ  تمہِ  نِشہِ  باخبر۔"
  }
]