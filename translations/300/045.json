[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ییٚمہِ  کتابہِ  ہُند  نزول  چُھ  اللہ  تعالیٰ  سٕندِ  طرفہٕ  یُس  زبردست  تہٕ  حکمت  وول  چُھ۔"
  },
  {
    "verse_id": 3,
    "translation": "حقیقت  چھےٚ  یِہ  زِ  آسمانن  تہٕ  زمینس  منٛز  چھےٚ  بے  شمار  نشٲنِیِہ  ایمان  انن  والیٚن  خٲطرٕ۔"
  },
  {
    "verse_id": 4,
    "translation": "تہٕ  تُہنزِ  پننہِ  پیدٲیشہِ  منٛز،  تہٕ  تِمن  حیوانن  منٛز  یِمن  اللہ  تعالیٰ  ﴿زمینس  منٛز﴾  پھٔہلاوان  چُھ،  بجہِ  نِشٲنیِہ  چھےٚ  تِمن  لُکن  خٲطرٕ  یِم  پژھ  کرن  وٲلۍ  چِھ۔"
  },
  {
    "verse_id": 5,
    "translation": "تہٕ  بیٚیہِ  رٲژ  ہٕنٛدِس  تہٕ  دۅہ  کِس  اختلافس  منٛز،  تہٕ  تتھ  رِزقس  منٛز  یُس  اللہ  تعالیٰ  آسمان  پیٚٹھہٕ  چُھ  نٲزِل  فرماوان،  پتہٕ  چُھ  تمی  سٍتۍ  مۅردٕہ  زمین  زندہ  کران،  تہٕ  ہواہَن  ہٕندِس  گردِشس  منٛز  چھےٚ  واریاہ  نشٲنیِہ،  تِمن  لُکن  خٲطرٕ  یِم  عقلہِ  چِھ  کٲم  ہیٚوان۔"
  },
  {
    "verse_id": 6,
    "translation": "یِمہٕ  چھےٚ  اللہ  تعالیٰ  سٕنزٕ  نشٲنیِہ،  یِمہٕ  أسۍ  تۅہیِہ  برونٛہہ  کنہِ  ٹھیک  ٹھیک  چِھ  بیان  کران۔  ٲخر  کوسہٕ  کتھ  چھےٚ  وۅنۍ  خدایس  تہٕ  تٔمۍ  سٕندیو  آیاتَو  پتہٕ  یتھ  پیٚٹھ  یِم  لُکھ  ایمان  اَنن۔"
  },
  {
    "verse_id": 7,
    "translation": "تبٲہی  چھےٚ  پرتھ  تَس  اَپزِیٲرِس  بداعمال  شخصس  خٲطرٕ،"
  },
  {
    "verse_id": 8,
    "translation": "یس  برونٛہہ  کنہِ  اللہ  تعالیٰ  سٕندۍ  آیات  چِھ  پرنہٕ  یِوان  تہٕ  سُہ  چُھ  تِمن  بوزان،  پتہٕ  چُھ  پوٗرٕ  غرور  سان  پننِس  کُفرس  پیٚٹھ  تِتھہٕ  پٲٹھۍ  ڈاڈ  کٔرِتھ  روزان  زَنتہٕ  تٔمۍ  تِم  بوٗزِمٕتی  ٲسۍ  نہٕ،  یِتھِس  شخصس  بوزنٲوِو  دگ  تُلوٕنہِ  عذابٕچ  خۅشخبر۔"
  },
  {
    "verse_id": 9,
    "translation": "سانیٚو  آیاتَو  منٛزٕ  ییٚلہِ  کانٛہہ  کتھ  تَس  پے  چھےٚ  لگان،  سُہ  چُھ  تِمن  مذاق  بناوان۔  یِتھیٚن  سارِنٕے  لُکن  خٲطرٕ  چُھ  رُسوا  کرن  وول  عذاب۔"
  },
  {
    "verse_id": 10,
    "translation": "تِمن  برونٛہہ  کنہِ  چُھ  جہنم،  یِکینٛژھاہ  تہِ  تِمو  دنیاہس  منٛز  کموومُت  چُھ  تمہِ  منٛزٕ  یِیہِ  نہٕ  کانٛہہ  چیز  تِمن  بکار،  نَہ  ہیٚکن  تِہندۍ  تِم  سرپرستے  تِمن  خٲطرٕ  کینہہ  کٔرِتھ،  یِم  تِمَو  خداے  ترٲوِتھ  پنٕنۍ  ولی  چِھ  بنٲوِمٕتۍ۔  تِہندِ  خٲطرٕ  چُھ  بوٚڈ  عذاب۔"
  },
  {
    "verse_id": 11,
    "translation": "یِہ  قرآن  چُھ  سراسر  ہدایت،  تہٕ  یِمو  پننِس  ربّ  سٕندۍ  آیات  ماننہٕ  نِشہِ  انکار  کوٚر،  تِمن  لُکن  خٲطرٕ  چُھ  سخت  دگ  تُلہٕ  وُن  عذاب۔"
  },
  {
    "verse_id": 12,
    "translation": "سُہ  چُھ  اللہ  تعالیٰ  ہٕے  ییٚمۍ  تُہندِ  خٲطرٕ  سمندر  کوٚر  مُسخّر،  تاکہ  تٔمۍ  سٕندِ  حُکمہٕ  پکن  ناوٕ  تتھ  منٛز،  تہٕ  توٚہۍ  کٔرِو  تٔمۍ  سُند  فضل  تلاش،  بیٚیہِ  بٔنِو  شُکر  گُزار۔"
  },
  {
    "verse_id": 13,
    "translation": "تٔمۍ  کٔرۍ  زمینٕکۍ  تہٕ  آسمانن  ہٕندۍ  سٲری  چیز  تُہندِ  خٲطرٕ  مُسخّر،  سُورے  کینہہ  پننہِ  طرفہٕ۔  ﴿اتھ  چِھ  زٕہ  مطلب۔  اکھ  یِہ  زِ  اللہ  تعالیٰ  سُند  یِہ  عطیہ  چُھنہٕ  دُنیا  کیٚن  بادشاہن  ہُند  ہیوٗ  عطیہ،  یُس  رعیّت  نِشہِ  حٲصل  کرنہٕ  آمُت  مال  تِم  پتہٕ  رعیّت  منٛزے  کینژھن  لُکن  چِھ  بخشان،  بلکہ  چھےٚ  کاینات  چِہ  یِمہٕ  سارے  نعمتہٕ  اللہ  تعالیٰ  سٕنزِ  پننہِ  پٲدٕ  کرنہٕ  آمژٕ،  تہٕ  تٔمۍ  چھےٚ  یِمہٕ  پننہِ  طرفہٕ  انسانس  عطا  کرِمژٕ۔  دوٚیم  یِہ  زِ،  نَہ  چُھ  یِمن  نعمتن  ہٕندِس  پٲدٕ  کرنس  منٛز  اللہ  تعالیٰ  سُند  کانٛہہ  شریک،  تہٕ  نہ  چُھ  انسانس  خٲطرٕ  مُسخّر  کرنس  منٛز  بیٚیہِ  کٲنٛسہِ  ہستی  ہُند  دخل۔  تنہا  چُھ  اللہ  تعالیٰ  ہٕے  یُہُند  خٲلِق  تہٕ  تٔمی  چھےٚ  یِمہٕ  پننہِ  طرفہٕ  انسانس  عطا  کرِمژٕ۔﴾  اَتھ  منٛز  چھےٚ  بجہِ  نِشٲنِیِہ  تِمن  لُکن  خٲطرٕ  یِم  غور  و  فکر  کرن  وٲلۍ  چِھ۔"
  },
  {
    "verse_id": 14,
    "translation": "اے  نبیؐ،  ایمان  انن  والیٚن  ؤنِو  زِ،  یِمن  لُکن  اللہ  تعالیٰ  سٕندِ  طرفہٕ  وُلٹہٕ  دۅہ  یِنُک  اندیشہِ  چُھنہٕ،  تِہٕنزن  حرکتن  پیٚٹھ  ہیٚیِن  درگُزرس  کٲم،  تاکہ  اللہ  تعالیٰ  دِیِہ  پانہٕ  أکِس  دٔرِس  تٔمۍ  سٕنزِ  کمایِہ  ہُند  بدلہٕ۔"
  },
  {
    "verse_id": 15,
    "translation": "یُس  کانٛہہ  اَکھا  نیک  عمل  کرِ  سُہ  کرِ  پننی  خٲطرٕ،  تہٕ  یُس  بُرٲیی  کرِ  سُہ  تُلہِ  پانے  تَمِیُک  خمیازٕہ۔  پتہٕ  چُھ  گژُھن  سارِنٕے  پننِس  ربّ  سٕے  کُن۔"
  },
  {
    "verse_id": 16,
    "translation": "ییٚمہِ  برونٛہہ  ٲس  اسہِ  بنی  اسرائیلس  کتاب  تہٕ  حُکم  تہٕ  نبوّت  عطا  کٔرمٕژ۔  تِمن  کوٚر  اسہِ  زندگی  ہُند  بہترین  سامانہٕ  عطا،  سارِنٕے  دُنیا  کیٚن  لُکن  پیٚٹھ  کٔر  تِمن  فضیلت  عطا۔"
  },
  {
    "verse_id": 17,
    "translation": "تہٕ  دین  کِس  معاملس  منٛز  دِتۍ  تِمن  واضح  ہدایات۔  پتہٕ  یُس  اختلاف  تِمن  درمیان  رُونما  سپُد،  سُہ  سپُد  ﴿نا  وٲقفیت  کہ  وجہ  کِنۍ  نہٕ  کینہہ،  بلکہ﴾  علِم  یِنہٕ  پتہٕ۔  تہٕ  سپُد  اَتھ  بِناہس  پیٚٹھ  زِ  تِم  ٲسۍ  پانہٕ  وٲنۍ  اکھ  أکِس  پیٚٹھ  زیادتی  کرٕنۍ  یژھان۔  اللہ  تعالیٰ  کرِ  قیامت  کہ  دۅہ  تِمن  معاملاتن  ہُند  فٲصلہٕ  یِمن  منٛز  تِم  اختلاف  چِھ  کران  روٗدِمٕتۍ۔"
  },
  {
    "verse_id": 18,
    "translation": "اے  نبیؐ،  وۅنۍ  چِھو  امہِ  پتہٕ،  اسہِ  توٚہۍ  دین  کِس  معاملس  منٛز  أکِس  صاف  شاہراہس  ﴿شریعتس﴾  پیٚٹھ  قایم  کٔرمٕتۍ،  لہٰذا  پٔکِو  توٚہۍ  تتھ  پیٚٹھ  تہٕ  تِمن  لُکن  ہٕنزن  خوٲہشاتن  ہٕنز  مَہ  کٔرِو  اِتباع  یِمن  علم  چُھنہٕ۔"
  },
  {
    "verse_id": 19,
    "translation": "اللہ  تعالیٰ  سٕندِس  مقابلس  منٛز  ہیکنَو  نہٕ  تِم  تۅہیِہ  کُنہِ  بکار  لٔگِتھ۔  ﴿یعنی  اگر  توٚہۍ  تِم  رٲضۍ  کرنہٕ  خٲطرٕ  اللہ  تعالیٰ  سٕندِس  دینس  منٛز  کُنہِ  قسمُک  ردّ  و  بدل  کٔرِو،  تِم  ہیکنَو  نہٕ  تۅہیِہ  اللہ  تعالیٰ  سٕندِ  مواخذٕہ  نِشہِ  بچٲوِتھ۔﴾  ظٲلِم  لُکھ  چِھ  اکھ  أکۍ  سٕندۍ  سٲتھی،  تہٕ  متقی  ین  ہُند  سٲتھی  چُھ  اللہ۔"
  },
  {
    "verse_id": 20,
    "translation": "یِمہٕ  چھےٚ  بصیرت  چِہ  روشِنیِہ  سارِنٕے  لُکن  خٲطرٕ،  بیٚیہِ  چھےٚ  ہدایت  تہٕ  رحمت  تِمن  لُکن  خٲطرٕ  یِم  پژھ  کرن۔"
  },
  {
    "verse_id": 21,
    "translation": "تِمو  لُکو  یِمَو  بُرٲیِیَن  ہُند  ارتکاب  چُھ  کوٚرمُت  چھا  یِہ  سمجھمُت،  زِ  أسۍ  کَرو  تِمن  تہٕ  ایمان  اَنن  والیٚن  تہٕ  نیک  عمل  کرن  والیٚن  کُنُے،  تاکہ  تِہُند  زیوٚن  تہٕ  مَرُن  سپدِ  یکسان؟  سیٚٹھاہ  بُرٕ  حُکم  چِھ،  یِم  یِم  لُکھ  چِھ  لگاوان۔"
  },
  {
    "verse_id": 22,
    "translation": "خداین  چِھ  آسمان  تہٕ  زمین  برحق  پٲدٕ  کٔرِمٕتۍ،  تہٕ  اَمی  خٲطرٕ  چِھن  کٔرِمٕتۍ  زِ  پرٛتھ  زُو  دارس  یِیہِ  تٔمۍ  سٕنزِ  کمایِہ  ہُند  بدلہٕ  دِنہٕ۔  لُکن  پیٚٹھ  یِیہِ  نہٕ  ہرگز  ظلم  کرنہٕ۔"
  },
  {
    "verse_id": 23,
    "translation": "پتہٕ  کیا  تۅہیِہ  کوٚروٕہ  زانٛہہ  تس  شخصہٕ  سٕندِس  حالس  پیٚٹھ  تہِ  غور  ییٚمۍ  پننہِ  نفسٕچ  خوٲہش  پنُن  خدا  بنٲو،  تہٕ  خداین  چھوٚک  سُہ  علِمہٕ  باوجود  سُہ  گُمرٲہی  منٛز۔  ﴿اصل  الفاظ  چِھ،  اَضَلہ  اللہُ  عَلیٰ  عِلم،  اکھ  مطلب  ہیٚکہِ  یِمن  لفظن  ہُند  یِہ  ٲسِتھ  زِ  سُہ  شخص  آو  عٲلم  آسنہٕ  باوجود  اللہ  تعالیٰ  سٕندِ  طرفہٕ  گُمرٲہی  منٛز  چھکنہٕ،  تِکیازِ  سُہ  اوس  نفس  چِہ  خوٲہِشہِ  ہُند  بندٕہ  بنیومُت۔  دوٚیم  مطلب  ہیکیٚس  یِتہِ  ٲسِتھ  زِ  خداین  چھوٚک  پننِس  اتھ  علم  کِس  بُنیادس  پیٚٹھ  زِ  تٔمۍ  چھےٚ  پننہِ  نفسٕچ  خوٲہش  پنُن  خداے  بنٲومٕژ،  سُہ  گُمرٲہی  منٛز۔﴾  تہٕ  تٔمۍ  سٕندِس  دِلس  تہٕ  کنَن  پیٚٹھ  لگٲوٕن  مۅہر،  تہٕ  تٔمۍ  سٕنزن  أچھن  پیٚٹھ  ترووُن  پردٕہ۔  خدایس  ورٲے  کُس  چُھ  سُہ  یُس  تس  ہدایت  دِیِہ؟  کیا  توٚہۍ  لُکھ  چِھو  نا  کانٛہہ  سبق  رٹان؟"
  },
  {
    "verse_id": 24,
    "translation": "یِم  لُکھ  چِھ  وَنان  زِ،  زندگی  چھےٚ  بس  یٔہے  سٲنۍ  دُنیاہٕچ  زندگی،  ییٚتی  چُھ  سون  مرُن  تہٕ  زندٕہ  روزُن  تہٕ  زمانہٕ  کہ  گردش  ورٲے  چُھنہٕ  کانٛہہ  چیز  یُس  اسہِ  ہلاک  آسہِ  کران۔  درحقیقت  چُھنہٕ  اتھ  معاملس  منٛز  یِمن  نِشہِ  کانٛہہ  علم۔  یِم  چِھ  محض  گُمان  کِس  بُنیادس  پیٚٹھ  یِمہٕ  کتھہٕ  کران۔"
  },
  {
    "verse_id": 25,
    "translation": "تہٕ  ییٚلہِ  سٲنۍ  واضح  آیات  یِمن  بوزناونہٕ  چِھ  یِوان،  تیٚلہِ  چَھنہٕ  یِمن  نِشہِ  کانٛہہ  حُجت  امہِ  ورٲے  آسان  زِ  أنیوٗکھ  تُلِتھ  سٲنۍ  مٲلۍ  بُڈِبب،  اگر  توٚہۍ  پٔزِیٲرۍ  چِھو۔"
  },
  {
    "verse_id": 26,
    "translation": "اے  نبیؐ،  یِمن  ؤنِو  اللہ  تعالیٰ  ہٕے  چُھو  تۅہیِہ  زندگی  بخشان،  پتہٕ  چُھو  سُے  تۅہیِہ  موت  دِوان،  پتہٕ  کریوٚ  سُے  تۅہیِہ  تمہِ  قیامت  کہ  دۅہ  جمع  ییٚمہِ  کِس  یِنَس  منٛز  کانٛہہ  شک  چُھنہٕ۔  مگر  اکثر  لُکھ  چِھنہٕ  زانان۔"
  },
  {
    "verse_id": 27,
    "translation": "زمین  و  آسمانن  ہٕنز  بادشٲہی  چھےٚ  اللہ  تعالیٰ  سٕندی  خٲطرٕ،  تہٕ  ییٚمہِ  دۅہ  قیامتچٕ  گٔر  یِیہِ  تمہِ  دۅہ  پیٚن  بٲطل  پرست  خسارس  منٛز۔"
  },
  {
    "verse_id": 28,
    "translation": "تمہِ  وقتہٕ  وُچھوٗن  توٚہۍ  پرٛتھ  کانٛہہ  دوٚر  کۅٹھیٚن  پیٚٹھ  نٔمِتھ  روٗزِتھ۔  پرٛتھ  دٔرِس  یِیہِ  آلَو  کرنہٕ  زِ  ؤلِو  تہٕ  وُچِھو  پنُن  اعمال  نامہٕ۔  تِمن  یِیہِ  وَننہٕ،  اَز  یِیَو  تۅہیِہ  لُکن  تِمن  اعمالن  ہُند  بدلہٕ  دِنہٕ  یِم  توٚہۍ  کران  ٲسِو  روٗدِمٕتۍ۔"
  },
  {
    "verse_id": 29,
    "translation": "یِہ  چُھ  سون  تیار  کرناونہٕ  آمُت  اعمال  نامہٕ  یُس  تۅہیِہ  پیٚٹھ  ٹھیک  ٹھیک  چُھ  شہادت  دِوان،  یِکینژھاہ  تہِ  توٚہۍ  کران  ٲسِو  سُہ  ٲسۍ  أسۍ  لیکھناوان  روزان۔"
  },
  {
    "verse_id": 30,
    "translation": "پتہٕ  یِمو  لُکو  ایمان  اوس  اوٚنمُت  تہٕ  نیک  عملہٕ  ٲسۍ  روٗدِمٕتۍ  کران،  تِمن  کرِ  تِہُند  ربّ  پننِس  رحمتس  منٛز  دٲخل،  تہٕ  یٔہے  چھےٚ  ٹاکارٕ  کامیٲبی۔"
  },
  {
    "verse_id": 31,
    "translation": "تہٕ  یِمو  لُکو  کُفر  اوس  کوٚرمُت  ﴿تِمن  یِیہِ  وَننہٕ﴾  کیا  میٲنۍ  آیات  ٲسِونا  تۅہیِہ  بوزناونہٕ  یِوان؟  مگر  تۅہیِہ  کوٚرُو  تکبُر  تہٕ  روٗدِو  مُجرم  بٔنِتھ۔"
  },
  {
    "verse_id": 32,
    "translation": "تہٕ  ییٚلہِ  وَننہٕ  اوس  یِوان  زِ  اللہ  تعالیٰ  سُند  وعدٕہ  چُھ  برحق،  تہٕ  قیامت  کِس  یِنَس  منٛز  چُھنہٕ  کانٛہہ  شک،  تیٚلہِ  ٲسِو  توٚہۍ  وَنان  زِ  اَسہِ  چَھنہٕ  پے  زِ  قیامت  کیا  چھےٚ  آسان،  اسہِ  چُھ  یۅہے  گُمان  ہیوٗ،  یقین  چُھنہٕ  اسہِ  کینہہ۔"
  },
  {
    "verse_id": 33,
    "translation": "تمہِ  وقتہٕ  کھُلن  تِمن  پیٚٹھ  تِہندیٚن  اعمالن  ہٕنزٕ  بُرٲیِیِہ،  تہٕ  تِم  یِن  تٔتھۍ  چیز  کِس  پھیرس  منٛز  یَتھ  تِم  ٹسنہٕ  ٲسۍ  کران۔"
  },
  {
    "verse_id": 34,
    "translation": "تہٕ  تِمن  یِیہِ  وَننہٕ  زِ،  اَز  مٔشراوَو  أسۍ  تہِ  توٚہۍ  تِتھے  پٲٹھۍ،  یِتھہٕ  پٲٹھۍ  تۅہیِہ  ییٚمہِ  دۅہُک  ملاقات  اوسُو  مٔشروومُت۔  تُہُند  ٹھکانہٕ  چُھ  وۅنۍ  جہنم  تہٕ  کانٛہہ  چُھنہٕ  تۅہیِہ  مدد  کرن  وول  کینہہ۔"
  },
  {
    "verse_id": 35,
    "translation": "یِہ  تُہُند  انجام  چُھ  امہِ  موجوب  سپُدمُت  زِ  تۅہیِہ  اوسُو  اللہ  تعالیٰ  سٕندیٚن  آیاتن  مذاق  بنوومُت،  تہٕ  توٚہۍ  ٲسِنَو  دُنیاچہِ  زندگی  ترٲوِمٕتۍ  دۅکھس  منٛز۔  لہٰذا  نَہ  یِن  از  یِم  لُکھ  جہنمہٕ  منٛزٕ  کڑنہٕ،  تہٕ  نہٕ  یِیہِ  یِمن  وَننہٕ  زِ  معٲفی  منِگتھ  کٔریوٗن  پنُن  ربّ  راضۍ۔  ﴿یِہ  ٲخری  فقرٕہ  چُھ  اَتھ  اندازس  منٛز  زنتہٕ  کانٛہہ  مٲلک  چُھ  پننیٚن  کینژھن  خٲدِمن  بے  ؤری  کرنہٕ  پتہٕ  باقین  کُن  ونَان  زِ،  آ،  وۅنۍ  چُھ  یِمن  نالایقن  یِہ  سزا۔﴾"
  },
  {
    "verse_id": 36,
    "translation": "لہٰذا  چِھ  تعریف  اللہ  تعالیٰ  سٕندی  خٲطرٕ  یُس  زمین  و  آسمانُک  مٲلِک  تہٕ  تمام  عالمن  ہُند  پروردگار  چُھ۔"
  },
  {
    "verse_id": 37,
    "translation": "زمین  و  آسمانن  اندر  چُھ  بجر  تٔمۍ  سٕندی  خٲطرٕ،  تہٕ  سُے  چُھ  غٲلب  تہٕ  حکمت  وول۔"
  }
]