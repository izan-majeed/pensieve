[
  {
    "verse_id": 1,
    "translation": "یاسین  (اصلی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان)۔"
  },
  {
    "verse_id": 2,
    "translation": "حکمت  بٔرۍتہِ  قرآنُک  قسم۔"
  },
  {
    "verse_id": 3,
    "translation": "بے  شک  چِھو  تۆہۍضروررسولَو  منٛزٕ۔"
  },
  {
    "verse_id": 4,
    "translation": "سیٚزِ  وَتہِ  پیٚٹھ  (چِھوقٲیِم)۔"
  },
  {
    "verse_id": 5,
    "translation": "(یہِ)  چُھ  بٔڑِس  عزت  وٲلِس،  بٔڑِس  رحم  وٲلِس  (ربّ)  سُنٛد  نٲزل  کرنہٕ  آمُت۔"
  },
  {
    "verse_id": 6,
    "translation": "تاکہ  تۆہۍ  کھوژنٲوِیوٗن  سُہ  قوم  یہِندۍ  مٲلۍ  بُڈِ  بب  (تہِ)  کھوژناونہٕ  آے  نہٕ،  لہٰذا  چِھ  تِم  غٲفل۔"
  },
  {
    "verse_id": 7,
    "translation": "درحقیقت  چُھ  تِہِندیٚن  اکثر  لُکن  پیٚٹھ  سون  فرمان  (پۆز)  ثٲبت  سپُدمُت  اَمہِ  موجوب  اَنن  نہٕ  تِم  ایمان۔  "
  },
  {
    "verse_id": 8,
    "translation": "بے  شک  چِھ  اَسہِ  تِہٕنزن  گردنن  منٛزطوق  تۯٲوِمٕتۍ  وۅنۍ  چِھ  تِم  تِہٕنزن  ہۅنگنیٚن  تام،  لہٰذا  چِھ  تِم  کلہٕ  تھۆد  رٔٹِتھ۔"
  },
  {
    "verse_id": 9,
    "translation": "تہٕ  اَسہِ  چُھ  تِمن  بروٗٹھۍ  کِنۍ  (تہِ)  اَکھ  دیوار  تہٕ  تِمن  پٔتۍ  کِنۍ  (تہِ)  اَکھ  دیوار  بنوومُت،  پتہٕ  چُھ  اَسہِ  تِمن  (ہٕنٛزن  أچھن)  پیٚٹھ  پردٕہ  تۯوومُت  اَمہِ  موجوب  چِھنہٕ  تِم  کِہِنۍ  وُچھان۔"
  },
  {
    "verse_id": 10,
    "translation": "تہٕ  تِہِندِ  خٲطرٕ  چھے٘  ہِشی  کتھا  خواہ  تۆہۍ  تِم  کھوژنٲوِتوکھ  یا  مَتہٕ  کھوژنٲوِتوکھ  تِم  اَنن  نہٕ  ایمان۔"
  },
  {
    "verse_id": 11,
    "translation": "تۆہۍ  چِھوون  صرف  سُے  شخص  کھوژناوان  یُس  نصیحتٕچ  پٲروی  چُھ  کران  تہٕ  خدائے  رحمانس  چُھ  وُچھنہٕ  وَرٲے  کھوژان،  لہٰذا  بوزنٲوِیوٗن  تۆہۍ  سُہ  مغفرت  والہِ  تہٕ  سیٚٹھاہ  عزت  والہِ  اَجرٕچ  خۅش  خبر۔"
  },
  {
    "verse_id": 12,
    "translation": "بے  شک  چِھکھ  أسی  کران  مۅردٕ  زندٕہ  تہٕ  أسۍ  چِھ  سُہ  سورُے  لیٚکھان  یِم  (اعمال)  تِمَو  برونٛٹھ  کُن  چِھ  سوٗزِمٕتۍ،  تہٕ  تِہِندۍ  اثرات  (یِم  پتھ  کُن  چِھ  روٗدِمٕتۍ)  تہٕ  پۯتھ  چیزس  چُھ  اَسہِ  روشن  کتابِہ  (لوحِ  محفوظس)  منٛز  احاطہٕ  کٔرِتھ  تھوومُت۔"
  },
  {
    "verse_id": 13,
    "translation": "تہٕ  تۆہۍ  کٔرِو  تِہِندِ  خٲطرٕ  اَکہ  بستی  (انطاکیہ)  کیٚن  باشندن  ہٕنز  مثال  (دٔلیٖلہِ  رٔنگۍ)  بیان،  ییٚلہِ  تِمن  نِشہِ  کینہہ  پیغمبر  آے۔"
  },
  {
    "verse_id": 14,
    "translation": "ییٚلہِ  اَسہِ  تِمن  کُن  (گۅڈٕنِکۍ)  زٕ  (پیغمبر)  سوٗزۍ  تِمَوکۆر  تِمن  دۅشوٕنۍانکار  پتہٕ  دِیُت  اَسہِ  (تِمن)  تریٚمِس  (پیغمبر)  سٕندِ  ذریعہ  طاقت،  پتہٕ  وۆن  تِمَو  تریٚشوٕیو  بے  شک  چِھ  أسۍ  تۅہیہِ  کُن  سوزنہٕ  آمٕتۍ۔"
  },
  {
    "verse_id": 15,
    "translation": "(بستی  ہٕندیٚو  لُکو)  وۆنکھ،  تۆہۍ  چِھو  صرف  سٲنی  پٲٹھۍ  بشر  تہٕ  خدائے  رحمانن  کۆر  نہٕ  کِہِنۍ  نٲزل،  تۆہۍ  چِھو  صرف  اَپُز  ونان۔"
  },
  {
    "verse_id": 16,
    "translation": "(پیغمبرو)  وۆنکھ،  سون  ربّ  چُھ  زانان  زِ  أسۍ  چِھ  پٔزۍپٲٹھۍ  تۅہیہِ  کُن  سوزنہٕ  آمٕتۍ۔"
  },
  {
    "verse_id": 17,
    "translation": "تہٕ  واضح  پٲٹھۍ  پیغام  واتناونہٕ  علاوٕہ  چُھنہٕ  اَسہِ  پیٚٹھ  کِہِنۍ  لٲزم۔"
  },
  {
    "verse_id": 18,
    "translation": "(بستی  ہٕندیو  لُکو)  وۆنکھ،  اَسہِ  چُھ  تُہٕندِ  سٍتۍ  بد  طالع  آمُت  اگر  تۆہۍ  یقینا  باز  پھیٖرِو  نہٕ  تیٚلہِ  کروو  أسۍ  تۆہۍ  پٔزۍپٲٹھۍ  کنہِ  کنہِ  تہٕ  سانہِ  طرفہٕ  واتیو  تۅہیہِ  ضرور  دگ  تُلوُن  عذاب۔"
  },
  {
    "verse_id": 19,
    "translation": "(پیغمبرو)  وۆنکھ،  تُہُنٛد  بد  طالع  چُھ  تۅہیہِ  سٍتۍ،  کیا  یہِ  چھا  بد  طالع  زِ  تۅہیہِ  آیو  نصیحت  کرنہٕ،  بلکہ  چِھو  تۆہۍ  لُکھ  حدٕ  نِشہِ  نیرن  وٲلۍ۔"
  },
  {
    "verse_id": 20,
    "translation": "تہٕ  شہرکہِ  دوٗردراز  اَندٕ  پیٚٹھہٕ  آو  اَکھ  شخص  دوران  دوران،  تٔمۍ  وۆن،  اے  میانہِ  قومہٕ!  تۆہۍ  کٔرِو  پیغمبرن  ہٕنز  پٲروی۔"
  },
  {
    "verse_id": 21,
    "translation": "تِتھِیٚن  لُکن  ہٕنز  پٲروی  کٔرِو  یِم  تۅہیہِ  کانٛہہ  معاوضہٕ  چِھنہٕ  منگان  بیٚیہِ  چِھ  تِم  ہدایت  یافتہٕ۔"
  },
  {
    "verse_id": 22,
    "translation": "تہٕ  مے٘  کیا  چُھ  زِ  بہٕ  کرٕ  نہٕ  تس  ذات  سٕنز  عبادت  ییٚمۍ  بہٕ  پٲدٕ  چُھس  کۆرمُت  تہٕ  تۆہۍ  (سٲری)  یِیِو  تٔسۍ  کُن  واپس  نِنہٕ۔"
  },
  {
    "verse_id": 23,
    "translation": "کیابہٕ  بناوکھہٕ  سُہ  (اللہ  تعالیٰ)  تۯٲوِتھ  تِتھِۍ  معبود  زِ  ہرگاہ  خدائے  رحمان  مے٘  کانٛہہ  تکلیف  واتناوُن  یژھِ  تیٚلہِ  نَہ  ہیٚکہِ  مے٘  تِہٕنزسفٲرش  کینہہ  نفع  دِتھ  تہٕ  نَہ  ہیٚکن  مے٘  تِم  یَلے  تۯاونٲوِتھ۔"
  },
  {
    "verse_id": 24,
    "translation": "بے  شک  آسہٕ  بہٕ  تیٚلہِ  ٹاکارٕہ  گمرٲہی  منٛز۔"
  },
  {
    "verse_id": 25,
    "translation": "بے  شک  چُھ  مے٘  تُہٕندِس  ربّس  پیٚٹھ  ایمان  اۆنمُت،  لہٰذا  بوٗزِو  مے٘  تۆہۍ  (غورٕ  سان)۔"
  },
  {
    "verse_id": 26,
    "translation": "(سُہ  کۆر  کٲفرو  شہید  پتہٕ)  آس  وَننہٕ،  (وَلہٕ)  اَژ  جنتس  منٛز،تٔمۍ  وۆن،  اے  کاش!میٲنِس  قومس  لگہِ  ہے  پَے۔"
  },
  {
    "verse_id": 27,
    "translation": "زِ  میٲنۍ  ربّن  چُھ  مے٘  مغفرت  کۆرمُت  تہٕ  بہٕ  چُھنَس  عزت  تہٕ  قربت  والیٚن  منٛز  شٲمل  کۆرمُت۔"
  },
  {
    "verse_id": 28,
    "translation": "تہٕ  اَسہِ  وول  نہٕ  اَمہِ  پتہٕ  تٔمۍ  سٕندِس  قومس  پیٚٹھ  آسمان  نِشہِ  (فرشتن  ہُنٛد)  کانٛہہ  لشکر  تہٕ  نَہ  ٲسۍ  أسۍ  (تِم  ہلاک  کرنہٕ  خٲطرٕ  فرشتہٕ)  نٲزل  کرن  وٲلۍ۔"
  },
  {
    "verse_id": 29,
    "translation": "(تِہُنٛد  عذاب)  اوسنہٕ  اکہِ  سخت  آوازِ  وَرٲے  کِہِنۍ،بس  تِم  گٔے  تَمی  ساعتہٕ  (مٔرِتھ  ژٕنیٚن  ہٕندۍ  پٲٹھۍ)  ژھیٚتہٕ۔"
  },
  {
    "verse_id": 30,
    "translation": "ہائے  (تِمن)  بندن  پیٚٹھ  افسوٗس!  تِمن  نِشہِ  اوسنہٕ  کانٛہہ  رسول  یِوان  مگر  یہِ  زِ  تِم  ٲسۍ  تٔمِس  ہزٕل  کران۔"
  },
  {
    "verse_id": 31,
    "translation": "کیا  یِمَو  وُچھنا  زِ  اَسہِ  کٲتیاوَے  قوم  کٔرۍ  یِمن  برونٛہہ  ہلاک،  زِ  وۅنۍ  یِن  نہٕ  تِم  لُکھ  یِمن  کُن  پۆت  پھیٖرِتھ۔"
  },
  {
    "verse_id": 32,
    "translation": "مگر  یہِ  زِ  تِم  یِن  اَند  ہیٚتھ  سٲری  سٲنِس  دربارس  منٛز  حٲضر  کرنہٕ۔"
  },
  {
    "verse_id": 33,
    "translation": "تہٕ  تِہِندِ  خٲطرٕ  چھے٘  اَکھ  نشٲنی  مۅردٕ  زمین،یۅسہٕ  اَسہِ  زندٕہ  کٔر  تہٕ  اَسہِ  کٔڑۍ  اَمہِ  منٛزٕ  (اناجِکۍ)  دانہٕ،  پتہٕ  چِھ  تِم  اَمہِ  منٛزٕ  کھیٚوان۔"
  },
  {
    "verse_id": 34,
    "translation": "تہٕ  اَسہِ  بنٲوۍ  اَتھ  منٛز  کٔھزٕر  باغ  تہٕ  دَچھہِ  باغ  تہٕ  اَمہِ  منٛزٕ  کٔرۍ  اَسہِ  کینہہ  ناگ  تہِ  جٲری۔"
  },
  {
    "verse_id": 35,
    "translation": "تاکہ  تِم  کھیٚن  اَمِکۍ  میٚوٕہ  تہٕ  یہِ  (سورُے)  بنوو  نہٕ  تِہِندیٚو  اَتھو  اَمہِ  پتہٕ  (تہِ)  چِھنا  تِم  شکرکران۔"
  },
  {
    "verse_id": 36,
    "translation": "پاک  چھے٘  سۅ  ذات  ییٚمۍ  سارِنٕے  چیزن  ہٕندۍ  جورٕکٔرۍ  پٲدٕ،  تِمَو  نِشہِ  (تہِ)  یِمن  زمین  چھے٘  وۅپداوان  تہٕ  پانہٕ  تِہٕندیٚو  نفسو  نِشہِ  تہِ  تہٕ  (بیٚیہِ)  تِمَو  چیزو  نِشہِ  تہِ  یِمن  نہٕ  تِم  زانان  چِھ۔"
  },
  {
    "verse_id": 37,
    "translation": "تہٕ  اَکھ  نشٲنی  چھے٘  تِمن  خٲطرٕ  رات  (تہِ)،  أسۍ  (کِتھہٕ  پٲٹھۍ)  چِھ  تَمہِ  منٛزٕدۅہ  کڑان  لٔمِتھ  پتہٕ  چِھ  تِم  تَمہِ  وقتہٕ  اَنہِ  گٔٹِس  منٛز  پیٚتھ  روزان۔"
  },
  {
    "verse_id": 38,
    "translation": "تہٕ  آفتاب  چُھ  ہمیشہ  پننہِ  مقرر  منٛزلہٕ  خٲطرٕ  (ٹٔھہرنہٕ  وَرٲے  پننس  مدارس  منٛز)  پکان  روزان،  یہِ  چِھ  بٔڑِس  غٲلب  سی٘ٹھاہ  علم  وٲلِس (ربّ)  سٕنز  (ریاضیٲتی)  منصوبہ  بندی۔"
  },
  {
    "verse_id": 39,
    "translation": "تہٕ  اَسہِ  چِھ  زوٗنہِ  ہٕندۍ  (حرکتٕکۍ  تہٕ  گردش  ہٕندۍ)  منٛزِل  (تہِ)  مقررکٔرِتھ  تھٲوِمٕتۍ  اۆت  تام  زِ  (زمین  کیٚن  روزن  والیٚن  چِھ  لۅکٕٹ  لۅکٕٹ  گژھان  بوزنہٕ  یوان  یۆت  تام)  کٔھزٕر  کُلۍ  چہِ  پۯانہِ  لنٛجہِ  ہٕندۍ  پٲٹھۍ  چِھ  سپدان۔"
  },
  {
    "verse_id": 40,
    "translation": "نَہ  چھے٘  آفتابس  یہِ  مجال  زِ  (پَنُن  مدارترٛٲوِتھ)  گژھِ  سہُ  زوٗنہ  سٍتۍ  ٹکراونہ  تہٕ  نَہ  ہی٘کہِ  راتٕے  دۅہ  برونٛٹھ  نٔنۍنیٖرِتھ،تہٕ  سٲری  (ستارٕہ  تہٕ  سیارٕہ)  چِھ  پننِس  (پننِس)  مدارس  منٛز  حرکت  کران۔"
  },
  {
    "verse_id": 41,
    "translation": "تہٕ  اَکھ  نِشٲنی  چھے٘  تِہِندِ  خٲطرٕ  یہِ  (تہِ)  زِ  اَسہِ  ٲسۍ  تِہِندۍ  آباء  و  اجداد  (یِم  آدم  سٕنز  ذُریّت  ٲسۍ،  نوح  سٕنزِ)  ناوِ  منٛز  سوارکٔرۍمتۍ  (تہٕ  بچٲوِ  مٕتۍ)۔"
  },
  {
    "verse_id": 42,
    "translation": "تہٕ  اَسہِ  بناوِ  تِہِندِ  خٲطرٕ  اَتھ  (ناوِ)  ہِشہِ  تِمہٕ  (واریاہ  سوارِ)  یِمن  پیٚٹھ  یِم  لُکھ  سوار  چِھ  سپدان۔"
  },
  {
    "verse_id": 43,
    "translation": "تہٕ  اگر  أسۍ  یَژھو  تیٚلہِ  کروکھ  تِم  غرق  پتہٕ  نَہ  آسہِ  تِہِندِ  خٲطرٕ  کانٛہہ  فریاد  بوزن  وول  تہٕ  نَہ  ہیٚکن  تِم  بچاونہٕ  یِتھ۔"
  },
  {
    "verse_id": 44,
    "translation": "سواے  سٲنۍ  رحمت  تہٕ  (یہِ)  فٲیدٕہ  چُھ  أکِس  مقررٕہ  وقتس  تام۔"
  },
  {
    "verse_id": 45,
    "translation": "تہٕ  ییٚلہِ  تِمن  وَننہٕ  چُھ  یِوان  زِتۆہۍ  کھوٗژِو  تَتھ  (عذابس)  یُس  تۅہیہِ  برونٛہہ  کنہِ  چُھ  تہٕ  یُس  تۅہیہِ  پٔتۍ  کِنۍ  چُھ  تاکہ  تۅہیہِ  پیٚٹھ  یِیہِ  رحم  کرنہٕ۔"
  },
  {
    "verse_id": 46,
    "translation": "تہٕ  تِہِندِس  ربّ  سٕنزو  نِشٲنیو  منٛزٕ  چھَنہٕ  کانٛہہ  (تہِ)  نشٲنی  تِمن  نِشہِ  یِوان  مگرتِم  چِھ  تَمہِ  نِشہِ  بُتھ  پھِران۔"
  },
  {
    "verse_id": 47,
    "translation": "تہٕ  ییٚلہِ  تِمن  وَننہٕ  چُھ  یِوان  زِ  تۆہۍ  کٔرِو  تَمہِ  منٛزٕ  (خداے  سٕنزِ  وَتہِ  منٛز)  خرچ  یہِ  تۅہیہِ  اللہ  تعالیٰ  ہن  عطا  چُھو  کۆرمُت  تیٚلہِ  چِھ  کٲفرلُکھ  ایمان  والیٚن  ونان  کیا  أسۍ  کھیاوونہٕ  سُہ  (غریب)  شخص  یس  ہرگاہ  اللہ  تعالیٰ  یژِھہ  ہے  تیٚلہِ  کھیاوِہیٚس  (پانے)۔  تۆہۍ  چِھو  ٹاکارٕہ  گمرٲہی  منٛز  (ہیٚنہٕ)  آمٕتۍ۔"
  },
  {
    "verse_id": 48,
    "translation": "تہٕ  تِم  چِھ  ونان  زِ  یہِ  (قیامتُک)  وعدٕہ  کرگژِھہ  پوٗرٕ  اگرژٕ  پٔزۍیور  چُھکھ۔"
  },
  {
    "verse_id": 49,
    "translation": "تِم  لُکھ  چِھ  صرف  أکِس  سخت  کۯیکہِ  پۯاران  یۅسہٕ  تِمن  (اچانک)  رَٹہِ  تہٕ  تِم  آسن  پانہٕ  وٲنۍژُوان۔"
  },
  {
    "verse_id": 50,
    "translation": "پتہٕ  نَہ  روزن  تِم  وصیت  کرنسٕے  قٲبل  تہٕ  نَہ  ہیٚکن  پننیٚن  بٲژن  کُن  پۆت  پھیٖرِتھ۔"
  },
  {
    "verse_id": 51,
    "translation": "تہٕ  (ییٚمہِ  ساعتہٕ  دۆیِمہِ  لٹہِ)  صوٗرس  یِیہِ  پھۅکھ  دِنہٕ  پتہٕ  دورن  تِم  فوراً  قبرو  منٛزٕنیٖرِتھ  پننِس  ربّس  کُن۔"
  },
  {
    "verse_id": 52,
    "translation": "(روزِ  محشرٕکۍ  بیٖم  ناک  منظر  وُچِھتھ)  وَنن،  ہاے  سٲنۍ  بدقسمتی  أسۍ  کٔمۍ  تُلۍ  پننیو  خواب  گاہو  منٛزٕ،  (یہِ  زندٕہ  سپدُن)  چُھ  سُے  ییٚمِیُک  خدائے  رحمانن  وعدٕہ  اوس  کۆرمُت  تہٕ  رسولو  اوس  پۆز  وۆنمُت۔"
  },
  {
    "verse_id": 53,
    "translation": "یہِ  آسہِ  بس  اَکھ  سخت  آواز  پتہٕ  یِن  تِم  سٲری  اَندہیٚتھ  سیٚٹھاہ  جل  سٲنِس  دربارس  منٛز  حٲضر  کرنہٕ۔"
  },
  {
    "verse_id": 54,
    "translation": "پتہٕ  یِیہِ  نہٕ  أزۍکہ  دۅہ  کٲنسہِ  نفسس  پیٚٹھ  کانٛہہ  ظلم  کرنہٕ  تہٕ  نَہ  یِیَو  تۅہیہِ  کانٛہہ  بدلہٕ  دِنہٕ  سواے  تمن  کامین  ہُنٛد  یِمہٕ  تۆہۍ  کران  روزان  ٲسۍوٕ۔"
  },
  {
    "verse_id": 55,
    "translation": "بے  شک  آسن  جنتٕکۍ  روزن  وٲلۍ  اَز  (پننیٚن)  دل  پسند  کامیٚن  (مثلاً  زیارتن،  ضیافتن،  رُت  کلام  بوزنس  تہٕ  باقی  نعمتن)  ہُنٛد  لطف  تلان۔"
  },
  {
    "verse_id": 56,
    "translation": "تِم  تہٕ  تِہٕنزٕ  خاندارِنہِ  آسن  گنیٚن  شِہلیٚن  منٛزتختن  پیٚٹھ  ڈ  ۆکھ  دتھ  بِہتھ۔"
  },
  {
    "verse_id": 57,
    "translation": "تِہِندِ  خٲطرٕ  آسہِ  تَتھ  منٛز  (پۯتھ  قٔسمُک)  میوٕہ  تہٕ  تِہِندِ  خٲطرٕ  آسہِ  پۯتھ  سُہ  چیز  (دستیاب)  یہِ  تِم  منگن۔"
  },
  {
    "verse_id": 58,
    "translation": "سلام  ٲسِن  (تۅہیہِ  پیٚٹھ)،  (یہِ)  یِیہِ  ربِّ  رحیم  سٕندِ  طرفہٕ  فرماونہٕ۔"
  },
  {
    "verse_id": 59,
    "translation": "تہٕ  اے  مجرمو!تۆہۍ  گٔژِھو  اَز  (نیکوکارو  نِشہِ)  الگ۔"
  },
  {
    "verse_id": 60,
    "translation": "اے  بنی  آدم!  کیا  مے٘  اوسمو  نا  تۅہیہِ  اَمہِ  کتھہِ  ہُنٛد  عہد  ہیۆتمُت  زِ  تۆہۍکٔرۍزیٚو  نہٕ  شیطان  سٕنز  عبادت،  بے  شک  چُھ  سُہ  تُہُنٛد  ٹاکارٕہ  دشمن۔"
  },
  {
    "verse_id": 61,
    "translation": "تہٕ  یہِ  زِ  میٲنۍ  عبادت  روٗزیٚو  کران،  یٔہے  چھے٘  سیٚز  وَتھ۔"
  },
  {
    "verse_id": 62,
    "translation": "تہٕ  بے  شک  کٔرتٔمۍ  تۅہیہِ  منٛز  واریاہ  خلقت  گمراہ،  پتہٕ  کیا  تۅہیہِ  ٲسٕو  نا  عقل۔"
  },
  {
    "verse_id": 63,
    "translation": "یہِ  چُھ  سُے  جہنم  ییٚمِیُک  تۅہیہِ  سٍتۍوعدٕہ  روٗد  یِوان  کرنہٕ۔"
  },
  {
    "verse_id": 64,
    "translation": "ازَ  گٔژِھو  یَتھ  جہنمس  منٛز  دٲخل  اَمہِ  وجہ  کِنۍ  زِ  تۆہۍ  ٲسۍوٕ  کفرکران  روٗدِمٕتۍ۔"
  },
  {
    "verse_id": 65,
    "translation": "اَز  لگاوَو  أسۍ  تِہِندیٚن  چانٛٹیٚن  پیٚٹھ  مۅہر  تہٕ  تِہِندۍ  اَتھہٕ  کرن  اَسہِ  سٍتۍ  کتھہٕ  تہٕ  تِہِندۍ  کھۅر  دِن  تِمن  عملن  ہٕنز  گوٲہی  یِمہٕ  تِم  کماوان  ٲسۍ۔"
  },
  {
    "verse_id": 66,
    "translation": "تہٕ  اگر  أسۍ  یژھہَو  تیٚلہِ  مِٹاوہَو  تِہٕنزن  أچھن  ہٕنٛدۍ  نِشانہٕ  تام،  پتہٕ  دوہن  تم  وَتہِ  پیٚٹھ  مگرسۅ  کپٲرۍ  یِیہِ  ہیٚکھ  اَتھہِ۔"
  },
  {
    "verse_id": 67,
    "translation": "تہٕ  اگر  أسۍ  یژھہو  تیٚلہِ  کرہَو  تِہٕنزن  روزن  جاین  پیٚٹھٕے  تِہٕنز  صورت  مسخ  پتہٕ  نَہ  آسِہے  تِمن  برونٛہہ  گژھنُک  طاقت  تہٕ  نَہ  ہیٚکہَن  پۆتُے  پھیٖرِتھ۔"
  },
  {
    "verse_id": 68,
    "translation": "تہٕ  یس  أسۍ  زیٖٹھ  وٲنٛس  چِھ  دِوان  سُہ  چِھن  طاقتس  تہٕ  طبعیتس  منٛز  (شُرۍپانس  یا  کمزوری  کُن)  پۆت  پھِران،  تیٚلہِ  کیا  تِمن  چھَنا  عقل۔"
  },
  {
    "verse_id": 69,
    "translation": "تہٕ  اَسہِ  ہیٚچِھنٲوۍ  نہٕ  تِم  (یعنی  عظمت  وول  نبی  صلی  اللہ  علیہ  وسلم)  شعر  وَنُن  کینہہ  تہٕ  نَہ  چُھ  یہِ  تِہِندِس  شانس  شوٗبان۔  یہِ  (کتاب)  چھے٘  صرف  نصیحت  تہٕ  ٹاکارٕہ  قرآن۔"
  },
  {
    "verse_id": 70,
    "translation": "تاکہ  تِم  کھوژناون  تس  شخصس  یُس  زندٕہ  آسہِ  تہٕ  کٲفرن  پیٚٹھ  گژِھہ  حُجتُک  فرمان  ثٲبت۔"
  },
  {
    "verse_id": 71,
    "translation": "کیا  تِمَو  وُچھنا  زِ  اَسہِ  کٔرۍ  پننہِ  دستِ  قدرت  سٍتۍ  بناونہٕ  آمتہِ  (مخلوق)  منٛزٕ  تِہِندِ  خٲطرٕ  چاروٲے  پٲدٕوۅنۍچِھ  تِم  تِہِندۍ  مٲلک۔"
  },
  {
    "verse_id": 72,
    "translation": "تہٕ  اَسہِ  کٔرۍ  تِم  (چاروٲے)  تِمن  تٲبع  وۅنۍ  چھے٘  تِمَو  منٛزٕ  کینہہ  تِہٕنزٕ  سوارِ  تہٕ  تِمَو  منٛزٕ  چِھ  تِم  کینٛژھن  کھیٚوان۔"
  },
  {
    "verse_id": 73,
    "translation": "تہٕ  تِمن  منٛز  چِھ  تِہِندِ  خٲطرٕ  بیٚیہِ  تہِ  (کینہہ)  فٲیدٕہ  تہٕ  چیٚنہٕ  چیز،  تیٚلہِ  کیازِ  چِھنہٕ  تِم  شکرکران۔"
  },
  {
    "verse_id": 74,
    "translation": "تہٕ  تِمَو  چِھ  اللہ  تعالیٰ  ہس  وَرٲے  پۅتٕلۍ  بنٲوِمٕتۍ  معبود  اَتھ  امیدس  پیٚٹھ  زِ  تِمن  یِیہِ  مدد  کرنہٕ۔"
  },
  {
    "verse_id": 75,
    "translation": "تِمن  پۅتلیٚن  چُھنہٕ  تِمن  مدد  کرنُک  طاقت  تہٕ  یِم  (کٲفر  تہٕ  مشرک)  آسن  تِمن  (پۅتلیٚن)  ہٕندۍ  لشکر  یِم  (یِکہٕ  وَٹہٕ  جہنمس  منٛز)  حٲضر  یِن  کرنہٕ۔"
  },
  {
    "verse_id": 76,
    "translation": "لہٰذا  مَہ  کٔرۍ  نَو  تۅہیہِ  تِہٕنزٕ  کتھہٕ  دِل  ملوٗل،  بے  شک  چِھ  أسۍ  زانان  یِکینٛژھاہ  تِم  کٔھٹِتھ  چِھ  تھاوان  تہٕ  یِکینٛژھاہ  تِم  نۆن  چِھ  کڑان۔"
  },
  {
    "verse_id": 77,
    "translation": "کیا  انسانن  وُچھنا  یہِ  زِ  اَسہِ  کۆر  سُہ  اَکہِ  تولیدی  قطرٕ  نِشہِ  پٲدٕ،  توتہِ  بنیاو  سُہ  نَنہِ  وانہٕ  پٲٹھۍ  سخت  لڑایہِ  گۆر۔"
  },
  {
    "verse_id": 78,
    "translation": "تہٕ  (پانہٕ)  لاجن  سانہِ  خٲطرٕ  مثالہٕ  بیان  کرنہِ  تہٕ  پننہِ  پیدٲیش  (ہٕنز  حقیقت)  گٔیس  مٔشِتھ۔وَننہِ  لۆگ،  أڈِجن  کُس  کرِ  زندٕہ  ییٚلہِ  زن  تِمہٕ  دۅدریمژٕ  آسن؟"
  },
  {
    "verse_id": 79,
    "translation": "فرمٲوِو،  تِمن  کرِ  سُے  زندٕہ  ییٚمۍ  تِمہٕ  گۅڈنِچہِ  لٹہِ  پٲدٕ  آسہٕ  کرِمَژٕ،  تہٕ  سُہ  چُھ  پۯتھ  مخلوقس  وارٕ  پٲٹھۍ  زانن  وول۔"
  },
  {
    "verse_id": 80,
    "translation": "ییٚمۍ  تُہٕندِ  خٲطرٕ  سرسبز  کُلہِ  نِشہِ  نار  پٲدٕ  کۆر  وۅنۍ  چِھو  تۆہۍ  تَمی  سٍتۍ  نارزالان۔"
  },
  {
    "verse_id": 81,
    "translation": "تہٕ  کیا  سُہ  ییٚمۍ  (سٲری)  آسمان  تہٕ  زمین  پٲدٕ  چھے٘  کٔرمٕژ  چُھنا  اَتھ  کتھہِ  پیٚٹھ  قدرت  تھاوان  زِ  یِمن  ہیوٗ  تخلیق  کرِ  (نَوِ  سرٕ)،  کیازِ  نہٕ،  تہٕ  سُہ  چُھ  بۆڈ  پٲدٕ  کرن  وول  وارٕ  پٲٹھۍ  زانن  وول۔"
  },
  {
    "verse_id": 82,
    "translation": "تٔمۍ  سُند  (تخلیقُک)  حکم  چُھ  صرف  یہِ  زِ  ییٚلہِ  سُہ  کُنہِ  چیزس  (پٲدٕکرُن)  یژھان  چُھ  تیٚلہِ  چُھ  تس  فرماوان  سَپَد،  پتہٕ  چُھ  سُہ  فوراً  (موجود  یا  ظٲہر)  سپدان  (بیٚیہِ  چُھ  سپدان  روزان)۔"
  },
  {
    "verse_id": 83,
    "translation": "لہٰذا  چھے٘  سۅ  ذات  پاک  ییٚمۍ  سٕندِس  (قدرت  کِس)  اتھس  منٛز  پۯتھ  چیزٕچ  بادشاہت  چھے٘  تہٕ  تۆہۍ  یِیِو  تٔسۍ  کُن  واپس  نِنہٕ۔"
  }
]