[
  {
    "verse_id": 1,
    "translation": "ا۔  ل۔  ر۔  اے  محمدؐ،  یِہ  چھےٚ  اکھ  کتاب  یۅسہٕ  اسہِ  تۅہیِہ  کُن  چھےٚ  نٲزل  کٔرمٕژ،  تاکہ  توٚہۍ  أنیوٗکھ  لُکھ  اَنہِ گٹو  منٛز  کٔڑِتھ  گاشس  منٛز،  تِہندِس  رب  سٕندِ  توفیق  سٍتۍ،  تس  اللہ  تعالیٰ  سٕنزِ  وَتہِ  پیٚٹھ  یُس  زبردست  تہٕ  پننِس  ذاتس  منٛز  پانہٕ  محمود  چُھ۔  ﴿حمید  لفظ  اگر  چہ  محمود  کُے  ہم  معنی  چُھ،  مگر  دۅشوٕنۍ  لفظن  منٛز  چھےٚ  اکھ  لطیف  فرق۔  کٲنٛسہِ  شخصس  وَنو  محمود  تَمی  وقتہٕ  ییٚلہِ  زن  تٔمۍ  سُند  تعریف  آسہِ  کرنہٕ  آمُت،  نَتہٕ  آسہِ  کرنہٕ  یِوان،  مگر  حمید  چُھ  پٲنۍ  پانے  حمدُک  حقدار،  خواہ  کانٛہہ  تٔمۍ  سُند  حمد  کٔرِتن  یا  متہٕ  کٔرِتن﴾"
  },
  {
    "verse_id": 2,
    "translation": "بیٚیہِ  چُھ  زمین  تہٕ  آسمان  کیٚن  تمام  موجوداتن  ہُند  مٲلِک۔  تہٕ  سخت  تباہ  کرن  وول  سزا  چُھ  حق  نَہ  مانن  والیٚن  خٲطرٕ۔"
  },
  {
    "verse_id": 3,
    "translation": "یِم  دُنیا چِہ  زندگی  چِھ  ٲخرتس  پیٚٹھ  ترجیح  دِوان،  یِم  اللہ  تعالیٰ  سٕنزِ  وَتہِ  نِشہِ  چِھ  لُکن  رُکاوان،  بیٚیہِ  چِھ  یژھان  زِ  یِہ  وَتھ  گٔژھ  ﴿تِہندیو  خوٲہشاتو  مطابق﴾  ہج  گٔژٕھنۍ،  یِم  لُکھ  چِھ  گمرٲہی  منٛز  سیٚٹھاہ  دوٗر  درٛامٕتۍ۔"
  },
  {
    "verse_id": 4,
    "translation": "اسہِ  ییٚلہِ  تہِ  پنُن  پیغام  دِنہٕ  خٲطرٕ  کانٛہہ  رسول  سوٗز،  تٔمۍ  دِیُت  پننہِ  قوم  چی  زبٲنۍ  منٛز  پیغام۔  تاکہ  سُہ  سمجھاوِ  تِمن  کتھ  ٹھیک  پٲٹھۍ  ویٚژھنٲوِتھ،  پتہٕ  یَس  اللہ  تعالیٰ  چُھ  یژھان  تَس  چُھ  گمراہ  کران  تہٕ  یَس  یژھان  چُھ  تَس  چُھ  ہدایت  بخشان،  سُہ  چُھ  بالا  دَست  تہٕ  حکمت  وول۔"
  },
  {
    "verse_id": 5,
    "translation": "اسہِ  چُھ  ییٚمہِ  برونٛہہ  موسیٰ  علیہ  السلام  تہِ  پننہِ  نشٲنِیِہ  ہیٚتھ  سوٗزمُت۔  تس  تہِ  اوس  اسہِ  حکم  دیتمُت  زِ  پنُن  قوم  اَنُن  اَنہِ گٹو  منٛزٕ  کٔڑِتھ  گاشس  منٛز،  تہٕ  تِمن  کر  تاریخِ  الہٰی ہکۍ  سبق  آموز  واقعات  بوزنٲوِتھ  نصیحت۔  ﴿ایّام  لفظ  چُھ  عربی  زبٲنۍ  منٛز  اصطلاحاً  تواریخی  یاد  گار  کیٚن  واقعاتن  خٲطرٕ  وَننہٕ  یِوان۔  ایّامِ  اللہ  نِشہِ  چُھ  مُراد  انسٲنی  تورایخٕکۍ  تِم  اہم  باب،  یِمن  منٛز  خُداین  پٔتِمیٚن  زمانہٕ  کیٚن  قومن  تہٕ  بجن  بجن  شخصِیتن  تِہندِیٚو  اعمالو  لحاظہٕ  جزا  یا  سزا  چُھ  دِیتمُت﴾  یِمن  واقعاتن  منٛز  چھےٚ  بجہِ  بجہِ  نشٲنِیِہ  پرٛتھ  تس  شخصس  خٲطرٕ  یُس  صبر  تہٕ  شکر  کرن  وول  آسہِ۔  ﴿یعنی  یِم  نِشٲنِیِہ  چھےٚ  پننہِ  جایِہ  موجود  مگر  یِمو  نِشہِ  فٲیدٕہ  تُلُن  چھےٚ  صرف  تِمن  لُکن  ہٕنز  کٲم،  یِم  اللہ  تعالیٰ  سٕنزو  آزمٲیشو  نِشہِ  صبرٕ  سان  تہٕ  بامردی  سان  گُزرن  وٲلۍ  چِھ،  تہٕ  بیٚیہِ  آسن  اللہ  تعالیٰ  سٕنزن  نعمتن  جان  پٲٹھۍ  محسوس  کٔرِتھ  تِہُند  صحیح  شکریِہ  کرن  وٲلۍ۔﴾"
  },
  {
    "verse_id": 6,
    "translation": "یاد  کٔرِو  ییٚلہِ  موسیٰ  علیہ  السلامن  پننِس  قومس  ووٚن،  اللہ  تعالیٰ  سُند  سُہ  احسان  تھٲوِو  یاد،  یُس  تٔمۍ  تۅہیِہ  پیٚٹھ  چُھ  کوٚرمُت،  تٔمۍ  تراونٲوِنَو  توٚہۍ  فرعون  والیٚن  نِشہِ  یلہٕ،  یِم  تۅہیِہ  سخت  تکلیف  ٲسِو  دِوان،  تہٕ  تُہٕندیٚن  لڑکن  ٲسۍ  قتل  کران،  تہٕ  تُہٕنزن  کوریٚن  ٲسۍ  زندٕہ  تھٲوِتھ  بچاوان،  اتھ  منٛز  ٲس  تُہندِس  ربّ  سٕندِ  طرفہٕ  تۅہیِہ  بٔڈ  آزمٲیش۔"
  },
  {
    "verse_id": 7,
    "translation": "تہٕ  یاد  تھٲوِو  تُہٕندۍ  ربّن  ٲسۍ  خبردار  کٔرِمٕتۍ  زِ،  اگر  شُکر  گُزار  بٔنِو،  تیٚلہِ  کرو  بٕہ  تۅہیِہ  بیٚیہِ  زیادہ  عطا،  تہٕ  اگر  کُفرانِ  نعمت  ﴿نا  شکری﴾  کٔرِو،  تیٚلہِ  چُھ  میون  سزا  سیٚٹھاہ  سخت۔"
  },
  {
    "verse_id": 8,
    "translation": "تہٕ  موسیٰ  علیہ  السلامن  ووٚن  زِ  اگر  توٚہۍ  کُفر  کٔرِو،  تہٕ  زمینس  پیٚٹھ  تمام  روزن  وٲلۍ  تہِ  سپدن  کٲفر،  اللہ  تعالیٰ  چُھ  بے  نیاز  تہٕ  پننِس  ذاتس  منٛز  چُھ  پانہٕ  محمود۔"
  },
  {
    "verse_id": 9,
    "translation": "کیا  تۅہیِہ  نِشہِ  وٲتۍ  نا  تِمن  قومن  ہٕندۍ  حالات،  یِم  تۅہیِہ  برونٛہہ  چِھ  گُزریمٕتۍ۔؟  ﴿حضرت  موسیٰ  علیہ  السلامن  ہُند  تقریر  سپُد  پیٚٹھہٕ  کَنہِ  ختم،  وۅنۍ  چُھ  براہِ  راست  مکہٕ  کیٚن  کُفارن  خطاب  شروع  سپدان۔﴾  قومِ  نوح،  عاد،  ثمود،  تہٕ  تِمن  پتہٕ  یِنہٕ  وٲلۍ  واریاہ  قوم،  یُہُند  تعداد  اللہ  تعالیٰ سٕے  معلوم  چُھ؟  تِہندۍ  رسول  ییٚلہِ  تِمن  نِشہِ  صاف  صاف  کتھہٕ  تہٕ  ٹاکارٕ  نشٲنیِہ  ہیٚتھ  آے،  تِمو  ہیٚتۍ  پننیٚن  اَتھن  ٲسن  منٛز  ژٔپۍ۔  ﴿یِہ  چِھ  تِیتُھے  اندازِ  بیان  یِتھہٕ  پٲٹھۍ  أسۍ  کٲشرۍ  پٲٹھۍ  چِھ  وَنان  کنن  تھوٚپ  دِیُن  یا  دندن  تل  اوٚنگٕج  ژٕھنٕنۍ۔﴾  تہٕ  ووٚنُکھ  زِ،  یُس  پیغام  ہیٚتھ  توٚہۍ  سوزنہٕ  چِھو  آمٕتۍ،  أسۍ  چِھنہٕ  سُہ  مانان،  تہٕ  ییٚمہِ  چیزٕچ  توٚہۍ  اسہِ  دعوت  چِھو  دِوان،  تمہِ  طرفہٕ  چِھ  أسۍ  تَتھ  سخت  شکس  منٛز  ہیٚنہٕ  آمٕتۍ  یُس  دُل  مُلِس  منٛز  چُھ  ترٛاوان۔"
  },
  {
    "verse_id": 10,
    "translation": "تِہندیٚو  رسولَو  ووٚن،  کیا  اللہ  تعالیٰ  سٕندِس  بارس  منٛز  چھا  شک،  یُس  آسمانن  تہٕ  زمینُک  خٲلق  چُھ؟  سُہ  چُھو  تۅہیِہ  بُلاوان  تاکہِ  تُہٕندۍ  قصور  کرِ  معاف،  تہٕ  تۅہیِہ  دِیو  أکِس  مقرر  وقتس  تام  مہلت۔  تِمو  دِیُت  جواب،  توٚہۍ  چِھو  نہٕ  کِہِینۍ  مگر  چِھو  تِتھی  انسان  یِتھۍ  اسۍ  چِھ۔  توہۍ  چِھو  اَسہِ  تِمن  ہستِیَن  ہٕنز  بندگی  نِشہِ  رُکاوٕنۍ  یژھان،  یِہٕنز  بندگی  مٲلِس  بُڈِبب  سٕندِ  وقتہٕ  پیٚٹھہٕ  پکان  چھےٚ  روٗزمٕژ،  اچھا،  أنِو  کانٛہہ  ٹاکارٕ  سَند۔"
  },
  {
    "verse_id": 11,
    "translation": "تِہندیٚو  رسولو  ووٚن  تِمن،  پٔزِپٲٹھۍ  چِھنہٕ  أسۍ  کِہِنۍ  مگر  چِھ  توٚہی  ہِوی  انسان۔  البتہ  پننیٚو  بندو  منٛزٕ  یَس  اللہ  تعالیٰ  یژھان  چُھ،  تَس  چُھ  نوازان،  تہٕ  یِہ  چُھنہٕ  سٲنِس  اختیارس  منٛز  زِ  تۅہیِہ  خٲطرٕ  اَنو  کانٛہہ  سَند،  سَند  ہیکہِ  اللہ  تعالیٰ  سٕندِی  اِذنہٕ  سٍتۍ  یِتھ،  تہٕ  اللہ  تعالیٰ  سٕے  پیٚٹھ  پزِ  اہلِ  ایمانن  بھروسہٕ  کرُن۔"
  },
  {
    "verse_id": 12,
    "translation": "تہٕ  أسۍ  کیازِ  کرَو  نہٕ  خُدایس  پیٚٹھ  بھروسہٕ،  ییٚلہِ  زن  سانیٚن  زندگی  ہٕنزن  وَتن  منٛز  تٔمۍ  اَسہِ  رہنمٲیی  چھےٚ  کٔرمٕژ؟  یِم  تکلیف  توٚہۍ  لُکھ  اسہِ  دِوان  چِھو  تِمن  پیٚٹھ  کرو  أسۍ  صبر،  تہٕ  بھروسہٕ  کرن  والیٚن  ہُند  بھروسہٕ  گژِھہ  اللہ  تعالیٰ  سٕے  پیٚٹھ  آسُن۔"
  },
  {
    "verse_id": 13,
    "translation": "ٲخر  کار  ووٚن  انکار  کرن  والیو  پننیٚن  رسولن  زِ،  یا  آسیو  تۅہیِہ  سٲنِس  ملّتس  منٛز  واپس  یُن،  نتہٕ  کڑو  أسۍ  توٚہۍ  پننہِ  ملکہٕ  منٛز۔  ﴿اَمِیُک  مطلب  چُھنہٕ  یِہ  زِ  انبیاء  علیھمُ  السلام  ٲسۍ  نبوّت  کِس  منصبس  پیٚٹھ  سرفراز  سپدنہٕ  برونٛہہ  پننیٚن  گُمراہ  قومن  ہٕندِس  مِلّتس  منٛز  شٲمل  آسان  بلکہ  چُھ  اَمِیُک  معنی  یِہ  زِ  نبوت  برونٛہہ  ٲسۍ  چونکہ  تِم  اکہِ  قسمٕچ  خاموش  زندگی  بسر  کران،  کُنہِ  دینُک  تبلیغ  تہٕ  کُنہِ  رائجُ  الوقت  دینُک  تردید  ٲسۍ  نہٕ  کران۔  اَمہِ  موجوب  اوس  تِہُنٛد  قوم  یِہ  سمجھان  زِ  تِم  چِھ  سٲنِس  ملتس  منٛز۔  تہٕ  نبوتچٕ  کٲم  شروع  کرنہٕ  پتہٕ  اوس  تِمن  پیٚٹھ  یِہ  الزام  یِوان  لگاونہٕ  زِ  تِم  چِھ  آبٲیی  ملت  منٛزٕ  درامٕتۍ،  حالانکہ  تِم  ٲسۍ  نہٕ  نبوت  برونٛہہ  مشرکن  ہٕندِس  ملتس  منٛز  شٲمل  آسان  سپٕدۍمٕتۍ  زِ  تَمہِ  منٛز  نیرنُک  الزام  ہیکہِ  ہے  تِمن  پیٚٹھ  لٔگِتھ﴾  تمہِ  پتہٕ  سوٗز  تِہندۍ  ربّن  تِمن  پیٚٹھ  وحی  زِ،  أسۍ  کروکھ  یِم  ظٲلِم  ہلاک۔"
  },
  {
    "verse_id": 14,
    "translation": "تہٕ  تِمن  پتہٕ  کرَو  توٚہۍ  زمینس  منٛز  آباد،  یِہ  چُھ  انعام  تٔمۍ  سُند  یُس  میٲنِس  دربارس  منٛز  جواب  دہی  ہُند  خوف  آسہِ  تھاوان،  تہٕ  میٲنِس  وعیدس  ﴿اعلانِ  عذابس﴾  آسہِ  کھۅژان۔"
  },
  {
    "verse_id": 15,
    "translation": "تِمو  اوس  فٲصلہٕ  یوٚژھمُت  ﴿پتہٕ  سپُد  تِہُند  فٲصلہٕ  یِتھہٕ  پٲٹھۍ﴾  تہٕ  پرٛتھ  کانٛہہ  حقُک  بُتھۍ  پِھیُر  تہٕ  ضدّی  دشمن  سپُد  ناکام۔"
  },
  {
    "verse_id": 16,
    "translation": "پتہٕ  چُھ  اَمہِ  پتہٕ  برونٛہہ  کُن  تس  خٲطرٕ  جہنم،  تتہِ  یِیہِ  تس  پُھٹہٕ  رِتھ  ہیوٗ  آب  چیٚنہٕ  خٲطرٕ  دِنہٕ۔"
  },
  {
    "verse_id": 17,
    "translation": "یتھ  سُہ  زبردستی  ہَٹہِ  بۅن  والنٕچ  کوٗشش  کرِ  تہٕ  مُشکلنٕے  ہیٚکہِ  وٲلِتھ۔  پرٛتھ  طرفہٕ  روزِ  موت  تس  پیٚٹھ  چھٲوِتھ،  مگر  سُہ  ہیٚکہِ  نہٕ  مٔرِتھ،  تہٕ  برونٛہہ  کُن  روزِ  اکھ  سخت  عذاب  تٔمۍ  سٕندِس  زُوَس  پیٚٹھ  لاگُو۔"
  },
  {
    "verse_id": 18,
    "translation": "یِمو  لُکو  پننِس  ربّس  سٍتۍ  کُفر  چُھ  کوٚرمُت  تِہنزن  عملن  ہٕنز  مِثال  چھےٚ  تتھ  سوٗرس  ہِش،  یُس  اکہِ  طوٗفٲنی  دۅہ  چِہ  آندھی  آسہِ  ﴿ہوا  ہس﴾  منٛز  وُڈوومُت  ﴿یعنی  تِہٕنزٕ  عملہٕ  گژھن  ضائع﴾۔  تِمن  میلہِ  نہٕ  پننہِ  کرِمتیُک  رَژھ  تہِ  پھل۔  یٔہے  چھےٚ  انتہٲیی  ؤسۍ  پایچ  گمرٲہی۔"
  },
  {
    "verse_id": 19,
    "translation": "کیا  توٚہۍ  چِھو  نا  وُچھان  زِ  خُداین  چھےٚ  آسمان  و  زمینٕچ  تخلیق  حقس  پیٚٹھ  قٲیِم  کٔرمٕژ؟  ہرگاہ  سُہ  ییژِھہ  تیٚلہِ  نِیو  تۅہیِہ  لُکن،  تہٕ  نٔو  اکھ  خلقت  اَنہِ  تُہنزِ  جایِہ۔"
  },
  {
    "verse_id": 20,
    "translation": "یِہ  کرُن  چُھنہٕ  تٔمۍ  سٕندِ  خٲطرٕ  رَژھ  تہِ  دُشوار۔"
  },
  {
    "verse_id": 21,
    "translation": "تہٕ  ییٚلہِ  یِم  لُکھ  یِکہٕ  وٹہٕ  خُدایس  برونٛہہ  کنہِ  بے  نقاب  گژھن،  تمہِ  وقتہٕ  یِم  یِمو  منٛز  دُنیا ہس  منٛز  کمزور  ٲسۍ،  تِم  وَنن  تِمن  لُکن  یِمن  دُنیا ہس  منٛز  پننہِ  بجرُک  تکبّر  اوس،  دُنیا ہس  منٛز  ٲسۍ  أسۍ  تۅہیِہ  تابع،  کیا  توٚہۍ  ہیٚکِوٕہ  وۅنۍ  اللہ  تعالیٰ  سٕندِ  عذاب  نِشہِ  اَسہِ  بچاونہٕ  خٲطرٕ  تہِ  کینہہ  کٔرِتھ؟  تِم  دِن  جواب،  اگر  خُداین  اَسہِ  نجاتچٕ  کانٛہہ  وتھ  ہٲومٕژ  آسِہے،  تیٚلہِ  ہاوہَو  أسۍ  تۅہیِہ  ضرور،  وۅنۍ  چھےٚ  ہِشی  کتھا  خواہ  أسۍ  بُتھہِ  بُتھہِ  دِمَو  یا  کرَو  صبر،  بہر  حال  چَھنہٕ  سانہِ  بچنٕچ  کانٛہہ  صورت۔"
  },
  {
    "verse_id": 22,
    "translation": "تہٕ  ییٚلہِ  فٲصلہٕ  کرنہٕ  یِیِہ،  پتہٕ  وَنہِ  شیطان،  حقیقت  چھےٚ  یِہ  زِ  خُداین  یِم  وعدہ  تۅہیِہ  سٍتۍ  کٔرِمٕتۍ  ٲسۍ،  تِم  سٲری  ٲسۍ  پٔزۍ،  تہٕ  مےٚ  ییٖتیاہ  وعدہ  کٔرۍ،  تِمو  منٛز  کوٚرُم  نہٕ  کٕہٕنۍ  تہِ  پوٗرٕ،  کانٛہہ  زور  اوسنہٕ  میون  تۅہیِہ  پیٚٹھ،  مےٚ  کوٚر  نہٕ  امہِ  ورٲے  کِہِنۍ  زِ  پننہِ  وَتہِ  کُن  دِژمَو  تۅہیِہ  دعوت،  تہٕ  تۅہیِہ  ووٚنُو  میٲنِس  دعوتس  پیٚٹھ  لبیک،  وۅنۍ  مَہ  کٔرِو  مےٚ  ملامت،  پننِس  پانسٕے  کٔرِو  ملامت،  ییٚتہِ  نَہ  ہیکو  بٕہ  تۅہیِہ  فریاد  رسی  ﴿اتھہٕ  روٚٹ﴾  کٔرِتھ،  تہٕ  نہ  ہیٚکِو  توٚہۍ  میٲنۍ  فریاد  رسی  کٔرِتھ۔  ییٚمہِ  برونٛہہ  یُس  بٕہ  تۅہیِہ  خُدٲیی  منٛز  شریک  بنوومُت  اوسوٗس،  بٕہ  چُھس  تَمہِ  نِشہِ  بری  ﴿یِہ  کتھ  چھےٚ  ظٲہر  زِ  شیطانس  نہ  چُھ  کانٛہہ  اعتقٲدی  حیثیتہٕ  خُدٲیی  منٛز  شریک  ٹھہراوان،  تہٕ  نہ  چُھ  کانٛہہ  تٔمۍ  سٕنز  پرستش  کران۔  سٲری  چِھ  تس  پیٚٹھ  لعنتٕے  سوزان۔  البتہ  چھےٚ  تٔمۍ  سٕنز  اطاعت  تہٕ  غلٲمی  تہٕ  تٔمۍ  سٕندِ  طریقٕچ  أچھ  ٹُوِتھ  یا  زٲنِتھ  مٲنِتھ  پیروی  یِوان  ضروٗر  کرنہٕ،  تہٕ  یۅہے  چُھ  یتھ  جایِہ  شرکہٕ  کِس  لفظس  سٍتۍ  تعبیر  آمُت  کرنہٕ﴾  یِتھیٚن  ظٲلِمن  خٲطرٕ  چُھ  بے  شک  دگ  تُلوُن  سزا۔"
  },
  {
    "verse_id": 23,
    "translation": "اتھ  برعکس  یِمو  لُکو  دُنیا ہس  منٛز  ایمان  چُھ  اوٚنمُت،  تہٕ  یِمو  نیک  عملہٕ  چھےٚ  کرِمَژٕ،  تِم  یِن  تِتھیٚن  باغن  منٛز  دٲخل  کرنہٕ  یِمن  بٔنۍ  کِنۍ  کۅلہٕ  آسن  پکان۔  پننِس  ربّ  سٕندِ  اِذنہٕ  سٍتۍ  روزن  تِم  تتہِ  ہمیشہِ،  تہٕ  تتہِ  سپدِ  تِہُند  استقبال  سلامتی  ہٕندِ  مبارک  باد  سٍتۍ۔"
  },
  {
    "verse_id": 24,
    "translation": "کیا  توٚہۍ  چِھو  نا  وُچھان  زِ  خُداین  کتھ  چیزس  سٍتۍ  چھےٚ  کلمۂ  طیبہ ہٕچ  مِثال  دِژمٕژ؟  اَمِچ  مِثال  چھےٚ  تِژھ  زَنتہٕ  اکھ  جان  ذٲژ  ہُند  کُل  ییٚمِکۍ  موٗل  زمینس  اندر  سٔنۍ  چِھ  لٔگِتھ،  تہٕ  شاخ  چِھ  آسمانس  تام  وٲتمٕتۍ۔"
  },
  {
    "verse_id": 25,
    "translation": "پرٛتھ  وقتہٕ  چُھ  سُہ  پننِس  ربّ  سٕندِ  حُکمہٕ  سٍتۍ  پھل  دِوان،  یِمہٕ  مِثالہٕ  چُھ  اللہ  تعالیٰ  امہِ  موجوب  دِوان  زِ  لُکھ  رَٹن  یِمو  نِشہِ  سبق۔"
  },
  {
    "verse_id": 26,
    "translation": "تہٕ  کلمۂ  خبیثہ ہٕچ  مِثال  چھےٚ،  اکہِ  بد ذات  کُلِچ  ہِش،  یُس  زمین  کہ  سطح  پیٚٹھہٕ  کٔڑِتھ  دوٗر  چُھ  یِوان  چھَکنہٕ،  تتھ  خٲطرٕ  چُھنہٕ  کانٛہہ  استحکام۔"
  },
  {
    "verse_id": 27,
    "translation": "ایمان  اَنن  والیٚن  چُھ  اللہ  تعالیٰ  أکِس  ثٲبت  قول  کِس  بنیادس  پیٚٹھ  دنیا  تہٕ  ٲخرت،  دۅشوٕنۍ  منٛز  ثٲبت  قدمی  عطا  کران،  تہٕ  ظٲلِمن  چُھ  اللہ  تعالیٰ  گُمراہ  کران،  خُدایس  چُھ  اختیار  یِہ  ییٚژِھہ  تہِ  کرِ۔"
  },
  {
    "verse_id": 28,
    "translation": "تۅہیِہ  وُچھوٕہ  تِم  لُکھ  یِمو  اللہ  تعالیٰ  سٕنز  نعمت  کٔر  حٲصل  تہٕ  سۅ  بدلٲوٕکھ  کُفرانِ  نعمت  ﴿یعنی  نا  شُکری﴾  سٍتۍ،  تہٕ  ﴿پانس  سٍتۍ﴾  ژُھنُکھ  پنُن  قوم  تہِ  ہلاکت  کِس  گرس  منٛز۔"
  },
  {
    "verse_id": 29,
    "translation": "یعنی  جہنمس،  یتھ  منٛز  تِمن  مٕسلہٕ  وَسہِ،  تہٕ  سۅ  چھےٚ  بدترین  روزن  جاے۔"
  },
  {
    "verse_id": 30,
    "translation": "بیٚیہِ  کٔرِکھ  اللہ  تعالیٰ  سٕندۍ  کینہہ  شریک  تجویز،  تاکہِ  تِم  ڈالن  یِمن  اللہ  تعالیٰ  سٕنزِ  وَتہِ  نِشہِ؟  یِمن  ؤنِو،  اچھا  کٔرِو  عٲش،  ٲخر  کار  چُھو  تۅہیِہ  پوٚت  پھیرِتھ  گژھن  جہنمسٕے  منٛز۔"
  },
  {
    "verse_id": 31,
    "translation": "اے  نبیؐ،  میانیو  یِمو  بندو  ایمان  چُھ  اوٚنمُت،  تِمن  ؤنِو  زِ  نماز  کٔرِن  قٲیِم،  تہٕ  یِکینژھاہ  اسہِ  تِمن  دِیتمُت  چُھ  تمہِ  منٛزٕ  کٔرِن  نَنہِ  وانہٕ  پٲٹھۍ  تہٕ  ژھایِہ  پٲٹھۍ  ﴿خیر  چِہ  وتہِ  اندر﴾  خرچ،  امہِ  برونٛہہ  زِ  سُہ  دۅہ  واتہِ  یتھ  منٛز  نہ  ہیوٚن  کٕنُن  آسہِ،  تہٕ  نہ  سپدِ  یار  برادری۔"
  },
  {
    "verse_id": 32,
    "translation": "اللہ  تعالیٰ  چُھ  سُے  ییٚمۍ  زمین  تہٕ  آسمان  پٲدٕ  کٔرۍ،  تہٕ  آسمانہٕ  وولُن  آب،  پتہٕ  کٔرِن  تمہِ  ذریعہ  تُہنزِ  رزق  رسٲنی  خٲطرٕ  قٔسمہٕ  قسمٕکۍ  پھل  پٲدٕ،  ییٚمۍ  نَاو  تُہٕندِ  خٲطرٕ  مُسخّر  کٔر،  تاکہ  سمندرس  منٛز  پکہِ  تٔمۍ  سٕندِ  حکمہٕ،  تہٕ  دریاو  کٔرِن  تُہندِ  خٲطرٕ  مُسخّر۔"
  },
  {
    "verse_id": 33,
    "translation": "ییٚمۍ  آفتاب  تہٕ  زوٗن  تُہندِ  خٲطرٕ  مُسخّر  کٔر  زِ  لگاتار  چِھ  پکان  روزان،  تہٕ  رات  تہٕ  دۅہ  کوٚرُن  تُہندِ  خٲطرٕ  مُسخّر۔  ﴿تُہندِ  خٲطرٕ  کوٚرُن  مُسخّر،  عام  طور  چِھ  لُکھ  یِمن  لفظن  غلطی  کِنۍ   تابع  کرنہٕ   کِس  معنیس  منٛز  نِوان،  تہٕ  پتہٕ  چِھ  ییٚمہِ  مضمون  کیو  آیاتَو  نِشہِ  عجیب  عیجب  قسمٕکۍ  معنی  پٲدٕ  کرنہِ  لگان۔  حتیٰ  کہ  کینژھو  لُکو  چُھ  یتھ  حدس  تام  سمجھمُت  زِ  یِمن  آیاتن  ہٕندِ  مددٕ  چُھ  تسخیرِ  سماوات  و  ارض  انسان  سٕندِ  مقصدُک  انتہا۔  حالانکہ  انسان  سٕندِ  خٲطرٕ  یِمن  چیزن  ہٕندِ  مُسخّر  کرنُک  مطلب  چُھنہٕ  امہِ  ورٲے  کِہِنۍ  زِ  خُداین  چِھ  یِم  تِتھیٚن  قانونن  ہٕندۍ  پابند  بنٲوِتھ  تھٲوِمٕتۍ  یِہندِ  بدولتہٕ  یِم  انسان  سٕندِ  خٲطرٕ  فٲیدٕہ  مند  چِھ  بنیمٕتۍ۔﴾"
  },
  {
    "verse_id": 34,
    "translation": "ییٚمۍ  تۅہیِہ  تہِ  سورُے  کینہہ  دِیتُنَو  یِہ  تۅہیِہ  تَس  موٚنگُو  ﴿یعنی  تُہندِ  فطرتچٕ  پرٛتھ  کانٛہہ  منگ  کٔرٕن  پوٗرٕ،  تُہنزِ  زندگی  خٲطرٕ  یِکینژھاہ  مطلوب  اوس  تہِ  کور  نَو  مَہیا،  تُہندِ  بقا  تہٕ  ارتقا  خٲطرٕ  یِمن  یِمن  وسٲیلن  ہٕنز  ضرورت  ٲس  تِم  سٲری  کٔرِنو  فراہم۔﴾  اگر  توٚہۍ  اللہ  تعالیٰ  سٕنزن  نعمتن  ہُند  شمار  ییژِھو  کرُن،  کِہِنۍ  ہیٚکِو  نہٕ  کٔرِتھ۔  حقیقت  چھےٚ  یِہ  زِ  انسان  چُھ  سیٚٹھہٕے  بے  انصاف  تہٕ  ناشُکر  گُزار۔"
  },
  {
    "verse_id": 35,
    "translation": "یاد  کٔرِو  سُہ  وقت  ییٚلہِ  ابراہیم  علیہ  السلامن  دُعا  اوس  کوٚرمُت  زِ،  پروردگارٕ،  یِہ  شہر  ﴿یعنی  مکّہ﴾  بناوُن  اَمنُک  شہر،  تہٕ  بٕہ  تہٕ  میٲنۍ  اولاد  بچاوُکھ  بُت  پرستی  نِشہِ۔"
  },
  {
    "verse_id": 36,
    "translation": "پروردِگارٕ،  یِمو  پۅتلیو  چِھ  واریاہ  گُمرٲہی  منٛز  ترٲوِمٕتۍ  ﴿بنان  چُھ  زِ  میانیٚن  اولادن  تہِ  کرن  یِم  گُمراہ،  لہٰذا  تِمومنٛزٕ﴾  یُس  میٲنِس  طریقس  پیٚٹھ  پکہِ  سُہ  چُھ  میون،  تہٕ  یُس  مےٚ  خلاف  طریقہٕ  اختیار  کرِ،  تیٚلہِ  چُھکھ  ژٕ  پٔزِپٲٹھۍ  درگُزر  کرن  وول  مہربان۔"
  },
  {
    "verse_id": 37,
    "translation": "پروردگارٕ،  مےٚ  چُھ  أکِس  بے  زراعت  وادی  منٛز  پننیٚن  اولادن  ہُند  اکھ  حصہٕ  چٲنِس  محترم  گرس  نِشہِ  أنِتھ  بسوومُت،  پروردگارٕ،  یِہ  چُھ  مےٚ  امہِ  خٲطرٕ  کوٚرمُت  زِ  یِم  لُکھ  کرن  ییٚتہِ  نماز  قٲیِم،  لہٰذا  کر  ژٕ  لُکن  ہٕندۍ  دِل  یِمن  کُن  مٲیل،  تہٕ  یِمن  دِ  کھیٚنہٕ  خٲطرٕ  پھل،  بنان  چُھ  یِم  بنن  شُکر  گُزار۔"
  },
  {
    "verse_id": 38,
    "translation": "پروردگارٕ،  ژٕ  چُھکھ  زانان  یِکینژھاہ  أسۍ  کھٔٹِتھ  تھاوان  چِھ،  تہِ  یِکینژھاہ  نوٚن  چِھ  کڑان۔  تہٕ  پٔزِپٲٹھۍ  چُھنہٕ  خُدایس  نِشہِ  کِہِنۍ  تہِ  چُھپِتھ،  نَہ  زمینس  منٛز  تہٕ  نَہ  آسمانن  منٛز۔"
  },
  {
    "verse_id": 39,
    "translation": "شکر  چُھ  تس  اللہ  تعالیٰ  سُند  ییٚمۍ  مےٚ  یتھ  بُجرس  منٛز  اسماعیلؑ  تہٕ  اسحاقؑ  ہِوۍ  فرزند  دِتۍ،  حقیقت  چھےٚ  یِہ  زِ  میون  ربّ  چُھ  دُعا  ضرور  بوزان۔"
  },
  {
    "verse_id": 40,
    "translation": "اے  میانہِ  پروردگارٕ،  مےٚ  بناو  نماز  قٲیم  کرن  وول،  تہٕ  میانیو  اولادَو  منٛزٕ  تہِ  ﴿تُلکھ  تِم  لُکھ  یِم  یِہ  کٲم  کرن﴾  پروردگارٕ،  میون  دُعا  کر  قبول۔"
  },
  {
    "verse_id": 41,
    "translation": "پروردگارٕ،  مےٚ  تہٕ  میانیٚن  والدینن  تہٕ  سارِنٕے  ایمان  والیٚن  کر  تمہِ  دۅہ  مغفرت  ییٚلہِ  حساب  قٲیِم  سپدِ۔  ﴿حضرت  ابراہیم  علیہ  السلامن  اوس  اتھ  دُعاے  مغفرتس  منٛز  پنُن  مول  اتھ  وعدٕہ  کِس  بنیادس  پیٚٹھ  شریک  کوٚرمُت  یُس  تِمو  وطنہٕ  منٛزٕ  نیرنہٕ  وقتہٕ  کوٚرمُت  اوس،  سَاَستَغفِرُ  لَکَ  رَبِّی  ﴿سورۂ  مریم  آیت  نمبر  47﴾  مگر  پتہٕ  ییٚلہِ  تِمن  احساس  سپُد  زِ  سُہ  اوس  اللہ  تعالیٰ  سُند  دشمن  پتہٕ  چِھ  تِم  تِمن  بے  راز  سپدان۔  ﴿وُچُھو  سورۂ  التوبہ  آیت  نمبر  114﴾۔"
  },
  {
    "verse_id": 42,
    "translation": "وۅنۍ  یِکینژھاہ  یِم  ظٲلِم  لُکھ  کران  چِھ،  توٚہۍ  مَہ  سمجھوٗن  اللہ  تعالیٰ  تَمہِ  نِشہِ  غٲفل،  اللہ  تعالیٰ  چُھ  یِمن  ٹالان  تمہِ  دۅہ  خٲطرٕ،  ییٚلہِ  یِہ  حال  آسہِ  زِ  أچھ  آسن  پھٔٹِتھ  درٛامژٕ۔"
  },
  {
    "verse_id": 43,
    "translation": "کلہٕ  تھوٚد  تُلِتھ  آسن  ژلان،  نظرٕ  آسنکھ  پیٚٹھ  کُن  رونٛٹہٕ  گٔمژٕ،  تہٕ  دِل  آسنکھ  ﴿خوفہٕ  سٍتۍ﴾  راوان۔"
  },
  {
    "verse_id": 44,
    "translation": "اے  نبیؐ،  تمہِ  دۅہ  نِشہِ  کھۅژنٲوِیوٗکھ  توٚہۍ  یِم  ییٚلہِ  عذاب  رٹہِ  یِمن،  تمہِ  وقتہٕ  وَنن  یِم  ظٲلِم  زِ،  اے  سانہِ  ربّہٕ،  اسہِ  دِ  رَژھ  کھنڈ  بیٚیہِ  مہلت،  أسۍ  وَنو  چٲنِس  دعوتس  لبیک،  بیٚیہِ  کرَو  رسولن  ہٕنز  پیروی۔  ﴿مگر  یِمن  یِیہِ  صاف  جواب  دِنہٕ  زِ﴾  کیا  توٚہۍ  چِھو  نا  تِمے  لُکھ  یِم  ییٚمہِ  برونٛہہ  قسم  کھیے  کھیے  ونان  ٲسۍ  زِ،  اَسہِ  پیٚٹھ  چُھنہٕ  زَوالس  یُنُے  زانٛہہ؟"
  },
  {
    "verse_id": 45,
    "translation": "حالانکہ  توٚہۍ  ٲسِو  تِمن  قومن  ہٕنزن  بٔستِین  منٛز  روٗدِمٕتۍ،  یِمو  پننِس  پانس  پیٚٹھ  ظلم  اوس  کوٚرمُت،  تہٕ  وُچھمُت  اوسُو  زِ  اَسہِ  کیا  سلوک  کوٚر  تِمن  سٍتۍ،  تہٕ  تِہنزٕ  مِثالہٕ  دی  دی  ٲسِو  اَسہِ  توٚہۍ  سمجھاوِمٕتۍ  تہِ۔"
  },
  {
    "verse_id": 46,
    "translation": "تِمو  چلاوِ  پننہِ  سارے  چالہٕ،  مگر  تِہنزِ  پرٛتھ  چالہِ  ہُند  توٚڑ  اوس  خُدایس  نِشہِ،  اگر  چِہ  تِہنزٕ  چالہٕ  تِژٕھہ  غضب  چِہ  آسہٕ،  زِ  پہاڑ  ہیکہن  تِمو  سٍتۍ  ٹٔلِتھ۔"
  },
  {
    "verse_id": 47,
    "translation": "پس  اے  نبیؐ،  توٚہۍ  مَہ  کٔرِو  ہرگز  یِہ  گُمان  زِ  اللہ  تعالیٰ  کرِ  زانٛہہ  پننیٚن  رسولن  سٍتۍ  کرنہٕ  آمتیٚن  وعدن  خلاف،  اللہ  تعالیٰ  چُھ  زبردست  تہٕ  بیٚیہِ  چُھ  اِنتقام  ہیٚنہٕ  وول۔"
  },
  {
    "verse_id": 48,
    "translation": "کھۅژنٲوِیوٗکھ  یِم  تمہِ  دۅہ  نِشہِ  ییٚلہِ  زمین  تہٕ  آسمان  بدلٲوِتھ  کتہِ  کور  یِن  واتناونہٕ۔  ﴿ییٚمہِ  آیت  نِشہِ  تہٕ  قرآن  کیو  دوٚیِمیٚو  اِشارَو  سٍتۍ  چُھ  پے  لگان  زِ  قیامتس  منٛز  گژھن  نہٕ  زمین  و  آسمان  بالکل  نیست  و  نابود  بلکہ  یِیہِ  موجودٕ  طبیعی  نظام  درہم  برہم  کرنہٕ،  امہِ  پتہٕ  یِیہِ  نفخِ  صورِ  اوّل  ﴿یعنی  صورس  گۅڈنِیُک  پھۅکھ  دِنہٕ  پیٚٹھہٕ﴾  تہٕ  نفخِ  صورِ  ٲخر  ﴿یعنی  صورس  دوٚیُم  پھۅکھ  دِنس﴾  درمیان  أکِس  خاص  وقتس  منٛز،  یتھ  اللہ  تعالیٰ  ہٕے  چُھ  زانان،  زمینٕچ  تہٕ  آسمانن  ہٕنز  موجودٕہ  ہیت  بدلاونہٕ،  تہٕ  پتہٕ  یِیہِ  بیاکھ  اکھ  نظام  باقی  فطرت  کیو  قانُونَو  سان  بناونہٕ۔  سُے  آسہِ  عالَمِ  آخرت۔  پتہٕ  یِن  نفخِ  صورِ  ٲخر  ﴿یعنی  صورُک  ٲخری  پھۅکھ﴾  دِنس  سٍتی  تِم  انسان  یِم  آدم  علیہ  السلام  سٕندِ  تخلیق  پیٚٹھہٕ  قیامتس  تام  پٲدٕ  ٲسۍ  سپدمٕتۍ،  نوِ  سرٕ  زندٕہ  کرنہٕ  تہٕ  سپدن  اللہ  تعالیٰ  سٕندِس  دربارس  منٛز  پیش،  قرآن  چِہ  زبٲنۍ  منٛز  چُھ  امہِ  کُے  ناو  حشر  ییٚمیُک  لُغوی  معنی  چُھ  وَٹُن  تہٕ  جمع  کرُن۔﴾  تہٕ  اند  ہیٚتھ  گژھن  سٲری  اللہ  واحدُ  القہارس  برونٛہہ  کنہِ  بے  نقاب  حٲضر۔"
  },
  {
    "verse_id": 49,
    "translation": "تمہِ  دۅہ  وُچھوٗکھ  توٚہۍ  مُجرم  زِ  ہانکلن  منٛز  آسن  اتھہٕ  کھۅر  گٔنڈِتھ۔"
  },
  {
    "verse_id": 50,
    "translation": "تارکولٕکۍ  پلو  آسنکھ  لٲگِتھ،  تہٕ  نارٕکۍ  شعلہ  آسن  تِہندیٚن  بُتھیٚن  وَلنہٕ  یِوان۔"
  },
  {
    "verse_id": 51,
    "translation": "یِہ  اسہِ  امہِ  موجوٗب  زِ  اللہ  تعالیٰ  دِیِہ  پرٛتھ  نفسَس  تٔمۍ  سٕندِ  کرِ  متیُک  بدلہٕ۔  خُدایس  چَھنہٕ  حساب  ہیٚنس  زیادٕہ  تٲر  لگان۔"
  },
  {
    "verse_id": 52,
    "translation": "یِہ  چُھ  اکھ  پیغام  سارِنٕے  انسانن  خٲطرٕ،  تہٕ  یِہ  چُھ  سوزنہٕ  آمُت  امہِ  موجوٗب  زِ  یِم  گژھن  امہِ  کہ  ذریعہ  خبردار  یِنۍ  کرنہٕ،  تہِٕ  یِم  گژھن  زانٕنۍ  زِ  درحقیقت  چُھ  خُداے  بس  اَکوے،  تہٕ  یِم  عقل  چِھ  تھاوان  تِم  گژھن  ہوشس  منٛز  یِنۍ۔"
  }
]