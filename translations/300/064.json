[
  {
    "verse_id": 1,
    "translation": "اللہ  تعالیٰ  سٕنز  تسبیح  چُھ  کران  پرٛتھ  سُہ  چیز  یُس  آسمانن  منٛز  چُھ  تہٕ  پرٛتھ  سُہ  چیز  یُس  زمینس  منٛز  چُھ۔  تٔمۍ  سٕنزٕے  چھےٚ  بادشٲہی  تہٕ  تٔسۍ  خٲطرٕ  چُھ  حمد  تہٕ  سُہ  چُھ  پرٛتھ  چیزس  پیٚٹھ  قدرت  تھاوان۔  ﴿یعنی  سُہ  چُھ  قادرِ  مطلق  یِکینژھاہ  کرُن  ییٚژِھہ  تہِ  ہیٚکہِ  کٔرِتھ,  کانٛہہ  طاقت  چُھنہٕ  تٔمۍ  سٕندِس  قدرتس  محدود  کرن  وول﴾"
  },
  {
    "verse_id": 2,
    "translation": "سُے  چُھ  ییٚمۍ  توٚہۍ  پٲدٕہ  کٔرِنَو،  پتہٕ  چُھ  تۅہیِہ  منٛزٕ  کانٛہہ  کٲفر  تہٕ  کانٛہہ  چُھ  مومن،  تہٕ  اللہ  تعالیٰ  چُھ  تہِ  سورُے  کینہہ  وُچھان  یِہ  توٚہۍ  کران  چِھو۔"
  },
  {
    "verse_id": 3,
    "translation": "تٔمۍ  چھےٚ  زمین  تہٕ  سٲری  آسمان  برحق  پٲدٕ  کٔرِمٕتۍ،  تہٕ  تُہٕنز  صورت  بنٲو  تٔمۍ،  تہٕ  سۅ  بنٲوٕن  سیٚٹھاہ  جان،  تہٕ  تٔسۍ  کُن  چُھو  تۅہیِہ  ٲخر  کار  واپس  پھیرُن۔"
  },
  {
    "verse_id": 4,
    "translation": "زمین  تہٕ  آسمانن  ہٕنٛدیٚن  تمام  چیزن  ہُنٛد  چُھ  تس  علم،  یِکینٛژھاہ  توٚہۍ  چُھپاوان  چِھو  تہٕ  یِکینژھاہ  توٚہۍ  ظٲہر  چِھو  کران۔  ﴿بیاکھ  ترجمہ  ہیٚکیس  یِتہِ  ٲسِتھ  زِ  یِکینژھاہ  توٚہۍ  ژھایِہ  پٲٹھۍ  چِھو  کران  تہٕ  یِکینژھاہ  نَنہِ  وانہٕ  چِھو  کران۔﴾  سورُے  چُھ  تس  معلوم،  تہٕ  سُہ  چُھ  دِلن  ہُند  حال  تام  زانان۔"
  },
  {
    "verse_id": 5,
    "translation": "کیا  تۅہیِہ  نِشہِ  وٲژنا  تِمن  لُکن  ہٕنز  کانٛہہ  خبر  یِمو  ییٚمہِ  برونٛہہ  کُفر  کوٚر،  تہٕ  پتہٕ  وُچُھکھ  پننیٚن  عملن  ہٕندِ  شہمتُک  مزٕہ؟  تہٕ  برونٛہہ  کُن  چُھ  تِہندِ  خٲطرٕ  اکھ  دگ  تُلہٕ وُن  عذاب۔"
  },
  {
    "verse_id": 6,
    "translation": "اَمہِ  انجامٕکۍ  حقدار  سپٕدۍ  تِم  اَمہِ  موجوب  زِ  تِمن  نِشہِ  روٗدۍ  تِہندۍ  رسول  ٹاکارٕہ  دلیلہٕ  تہٕ  نِشٲنیِہ  ہیٚتھ  یِوان  مگر  تِمو  ووٚن   کیا  انسان  دِنہٕ  اَسہِ  ہدایت؟  تہٕ  یِتھہٕ  پٲٹھۍ  کوٚر  تِمو  ماننہٕ  نِشہِ  انکار  تہٕ  پُھیٚرُکھ  بُتھ،  پتہٕ  سپُد  اللہ  تعالیٰ  تہِ  تِمن  نِشہِ  بے پرواہ،  تہٕ  اللہ  تعالیٰ  چُھ  بےنیاز  تہٕ  پننِس  ذاتس  منٛز  چُھ  پانہٕ  محمود۔"
  },
  {
    "verse_id": 7,
    "translation": "مُنکرو  چُھ  سیٚٹھاہ  دعویٰ  سان  ووٚنمُت  زِ  تِم  یِن  نہٕ  مَرنہٕ  پتہٕ  ہرگز  دُبارٕہ  تُلنہٕ۔  یِمن  ؤنِو   نَہ  میٲنِس  ربّ  سُند  قسم  توٚہۍ  یِیِو  ضرور  تُلنہٕ،  ﴿یتھ  جایِہ  چُھ  یِہ  سوال  وۅتھان  زِ  أکِس  ٲخرت  کِس  مُنکرس  کیا  فرق  چھےٚ  ٲخر  اَمہِ  سٍتۍ  پیٚوان  زِ  توٚہۍ  دِیِو  تس  ٲخرت  کہ  ینٕچ  خبر  قسم  ہٲوِتھ  یا  قسم  ہاونہٕ  ورٲے؟  سُہ  ییٚلہِ  نہٕ  اَتھ  چیزس  مانٲنی  چُھ  تیٚلہِ  کِتھہٕ  پٲٹھۍ  ہیٚکہِ  محض  اَتھ  بِناہس  پیٚٹھ  مٲنِتھ  زِ  توٚہۍ  چِھو  قسم  ہٲوِتھ  تس  یِہ  کتھ  وَنان؟  اَمِیُک  جواب  چُھ  یِہ  زِ  رسولُ  اللہؐ  ٲسۍ  تِم  لُکھ  مخٲطِب  یِم  پننِس  ذٲتی  عِلم  کِس  تہٕ  تجربہٕ  کِس  بِناہس  پیٚٹھ  یِہ  کتھ  وارٕ  پٲٹھۍ  زانان  ٲسۍ  زِ  حضور  صلی  اللہ  علیہ و سلمو  چُھنہٕ  زانٛہہ  سٲرِسٕے  عمرِ  اَپُز  ووٚنمُت،  اَمہِ  موجوٗب  ٲسِتن  تِم  حضور  صلی  اللہ  علیہ و سلمن  خلاف  کِتھۍ  بہتان  تہِ  تُھران،  پننیٚن  دِلن  منٛز  ہیٚکہن  نہٕ  تِم  یِہ  تصور  تہِ  کٔرِتھ  زِ  یُتھ  پٔزِیور  انسان  کیا  ہیٚکہِ  زانٛہہ  اللہ  تعالیٰ  سُند  قسم  ہٲوِتھ  سۅ  کتھ  ؤنِتھ  ییٚمہِ  کہ  برحق  آسنُک  تس  عِلم  تہٕ  یقین  آسہِ  نہٕ﴾  پتہٕ  یِیَو  تۅہیِہ  ضروٗر  وَننہٕ  زِ  تۅہیِہ  کیا  کینژھاہ  چُھو  ﴿دُنیاہس  منٛز﴾  کوٚرمُت  کرٛومُت،  تہٕ  یِہ  کرُن  چُھ  اللہ  تعالیٰ  سٕندِ  خٲطرٕ  واریاہ  سہل۔"
  },
  {
    "verse_id": 8,
    "translation": "لہٰذا،  أنِو  ایمان  خُدایس  پیٚٹھ  تہٕ  تٔمۍ  سٕندِس  رسول  صلی  اللہ  علیہ و سلمس  پیٚٹھ،  تہٕ  تَتھ  روشنی  پیٚٹھ  یۅسہٕ  اَسہِ  نٲزِل  چھےٚ  کٔرمٕژ۔  ﴿یتھ  جایِہ  چُھ  سیاق  و  سباق  خۅد  وَنان  زِ  اللہ  تعالیٰ  سٕنزِ  نٲزِل  کرنہٕ  آمژِ  روشنی  نِشہِ  چُھ  مُراد  قرآن۔  یِتھہٕ  پٲٹھۍ  روشنی  چھےٚ  پانے  نٔنۍ  نیران،  تہٕ  أندۍ  پٔکۍ  کیٚن  تمام  تِمن  چیزن  چھےٚ  نوٚن  کڑان  یِم  گۅڈٕہ  اَنہِ  گٔٹِس  منٛز  چُھپِتھ  ٲسۍ،  تِتھے  پٲٹھۍ  چُھ  قرآن  اکھ  تِیُتھ  ژونگ  ییٚمیُک  برحق  آسُن  بجاے  خۅد  روشنی  چُھ،  تہٕ  اَمہِ  چِہ  روشنی  منٛز  ہیٚکہِ  انسان  پرٛتھ  کانٛہہ  سُہ  مسلہٕ  سمجِھتھ  یتھ  سمجھنہٕ  خٲطرٕ  أمِس  پنٕنۍ  علمٕکۍ  ذرائع  تہٕ  عقل  کٲفی  چَھنہٕ﴾  یِکینٛژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر۔  ﴿اَمِیُک  پے  لگیو  تۅہیِہ  تمہِ  دۅہ﴾"
  },
  {
    "verse_id": 9,
    "translation": "ییٚلہِ  اجتماع  کہ  دۅہ  سُہ  تۅہیِہ  سارِنٕے  یِکہٕ  وَٹہٕ  کرِ۔  ﴿اجتماع  ہُک  دۅہ  چُھ  مُراد  قیامت،  تہٕ  سٲری  یِکہٕ  وَٹہٕ  کرنہٕ  نِشہِ  مُراد  تمام  تِم  انسان  بیک  وقت  زندٕہ  کٔرِتھ  جمع  کرٕنۍ  یِم  ابتدا  پیٚٹھہٕ  قیامتس  تام  دنیاہس  منٛز  پٲدٕ  گٔمٕتۍ  آسن﴾  سُہ  دۅہ  آسہِ  اَکھ  أکۍسٕندِس  مقابلس  منٛز  لُکن  ہٕندِ  ہارنُک  زیننُک۔  ﴿یعنی  اصلی  ہار  جیت  آسہِ  قیامت  کہ  دۅہ۔  تور  وٲتِتھ  لگہِ  پے  زِ  اصلی  کٔمۍ  تُل  خسارٕہ  تہٕ  کُس  گوٚو  نفع  زِ  یٖنِتھ۔  کٔمۍ  کھیٚوو  اصلی  دوکھہٕ  تہٕ  کُس  درٛاو  عٲقل۔  کٔمۍ  کوٚڈ  پنُن  سورُے  زندگی  ہُند  سرمایِہ  غلط  کاروبارس  منٛز  لگٲوِتھ  پانس  دیوٚول،  تہٕ  کٔمۍ  کرِ  پننہِ  قُوّتہٕ  تہٕ  قٲبلیتہٕ  تہٕ  کوششہِ  تہٕ  مال  تہٕ  اوقات،  نفع  کِس  کاروبارس  منٛز  لگٲوِتھ  سٲری  فٲیدٕہ  حٲصِل،  یِم  گۅڈٕنِکِس  شخصس  تہِ  حٲصل  ہیٚکہ  ہَن  سپدِتھ  اگر  سُہ  دُنیاہٕچ  حقیقت  سمجھنس  منٛز  دوکھہٕ  کھیٚیِہ  ہے  نہٕ۔﴾  ییٚمۍ  خُدایس  پیٚٹھ  ایمان  چُھ  اوٚنمُت  تہٕ  نیک  عمل  چُھ  کران،  اللہ  تعالیٰ  دٕنہِ  تٔمۍ  سٕندۍ  گناہ،  تہٕ  تس  کرِ  تِتھیٚن  جنّتن  منٛز  دٲخل  یِمن  بٔنۍکِنۍ  کۅلہٕ  آسن  پکان۔  یِم  لُکھ  روزَن  ہمیشہ  ہمیشہِ  یِمن  منٛز۔  یٔہے  چھےٚ  بٔڑ  کامیٲبی۔"
  },
  {
    "verse_id": 10,
    "translation": "تہٕ  یِمو  لُکو  کُفر  چُھ  کوٚرمُت  تہٕ  سانیٚن  آیاتن  چُھکھ  بُتھ  پھِیرُمُت،  تِم  آسن  جہنمٕکۍ  بسکین  دار  یتھ  منٛز  تِم  ہمیشہ  روزَن،  تہٕ  سُہ  چُھ  بدترین  ٹِھکانہٕ۔"
  },
  {
    "verse_id": 11,
    "translation": "کانٛہہ  مُصیبت  چُھنہٕ  زانٛہہ  یِوان  مگر  چُھ  اللہ  تعالیٰ  سٕندِ  اِذنہٕ  سٍتی  یِوان۔  یُس  شخص  خُدایس  پیٚٹھ  ایمان  آسہِ  تھاوان  اللہ  تعالیٰ  چُھ  تٔمۍ  سٕندِس  دِلس  ہدایت  بخشان،  خُدایس  چُھ  پرٛتھ  چیزُک  علم۔"
  },
  {
    "verse_id": 12,
    "translation": "اللہ  تعالیٰ  سٕنز  اطاعت  کٔرِو،  بیٚیہِ  کٔرِو  رسول  صلی  اللہ  علیہ و سلمن  ہٕنز  اطاعت۔  البتہ  اگر  توٚہۍ  اطاعت  نِشہِ  بُتھ  چِھو  پِھران،  تیٚلہِ  چَھنہٕ  سٲنِس  رسول  صلی  اللہ  علیہ و سلمس  پیٚٹھ  صاف  صاف  حق  واتناونہٕ  ورٲے  بیٚیہِ  کانٛہہ  ذمہٕ  دٲری۔"
  },
  {
    "verse_id": 13,
    "translation": "اللہ  تعالیٰ  چُھ  سُہ  یَس  ورٲے  کانٛہہ  خُداے  چُھنہٕ۔  لہٰذا،  پزِ  ایمان  اَنن  والیٚن  اللہ  تعالیٰ  سٕے  پیٚٹھ  بھروسہٕ  تھاوُن۔  ﴿یعنی  خُدٲیی  ہٕندۍ  سٲری  اختیارات  چِھ  تنہا  اللہ  تعالیٰ  سٕندِس  اَتھس  منٛز۔ بیاکھ  کانٛہہ  چُھنہٕ  بِالکُلٕے  یِہ  اختیار  تھاوان  زِ  تُہُند  رُت  یا  خراب  تقدیر  ہیٚکہِ  بنٲوِتھ،  رُت  وقت  ہیٚکہِ  یِتھ  سُہ  ہیٚکہِ  تٔمۍ  سٕندی  اَننہٕ  سٍتۍ  یِتھ،  تہٕ  خراب  وقت  ہیٚکہِ  ٹٔلِتھ  سُہ  ہیٚکہِ  تٔمۍ  سٕندی  ٹالنہٕ  سٍتۍ  ٹٔلِتھ۔  لہٰذا  یُس  شخص  پَزِ  دلہٕ  آسہِ  اللہ  تعالیٰ  ہس  اَکھ  خُداے  مانان  تس  خٲطرٕ  چُھنہٕ  کُنہِ  تہِ  حالتس  منٛز  امہِ  ورٲے  کانٛہہ  چارے  زِ  سُہ  تھاوِ  خُدایس  پیٚٹھ  بھروسہٕ  تہٕ  دُنیاہس  منٛز  روٗزِن  أکِس  مومن  سٕندِ  حیثیتہٕ  پنُن  فرض  یقین  سان  انجام  دِوان  زِ  خیر  چُھ  بہر  حال  تٔتھۍ  وَتہِ  منٛز  یتھ  کُن  خُداین  چھےٚ  رہنمٲیی  کٔرمٕژ۔﴾"
  },
  {
    "verse_id": 14,
    "translation": "اے  لُوکو  یِمو  ایمان  چُھو  اوٚنمُت،  تُہنزو  خاندارنیو  منٛزٕ  تہٕ  تُہندیو  اولادَو  منٛزٕ  چِھ  کینہہ  تُہٕندۍ  دشمن،  تِمو  نِشہِ  روٗزِو  باخبر۔  تہٕ  اگر  توٚہۍ  عفووَس  تہٕ  درگُزرس  کٲم  ہیٚیِو  تہٕ  معاف  کٔرِو  تیٚلہِ  چُھ  اللہ  تعالیٰ  مغفرت  کرن  وول  تہٕ  مہربان۔  ﴿یعنی  دُنیٲوی  رشتہٕ  کہ  لحاظہٕ  اگر  چِہ  یِم  تِم  لُکھ  چِھ  یِم  انسانس  سارِوٕے  کھۅتہٕ  زیادٕہ  ٹٲٹھۍ  چِھ  آسان،  مگر  دین  کہ  لحاظہٕ  چِھ  یِم  تُہٕندۍ  دشمن۔  یِہ  دشمنی  ٲسِتن  خواہ  اَمہِ  حیثیتہٕ  زِ  تِم  آسن  تۅہیِہ  ایمان  نِشہِ  رُکاوان  تہٕ  کُفرس  کُن  آسن  لَمان،  یا  اَمہِ  حیثیتہٕ  زِ  یِہنزٕ  ہمدردِیِہ  آسن  کُفّارن  سٍتۍ،  بہر  حال  چُھ  یِہ  تِیُتھ  چیز  زِ  تۅہیِہ  پزیوٚ  یِمن  نِشہِ  ہُشار  روزُن،  تہٕ  یِہندِس  محبتس  منٛز  گرفتار  سپدِتھ  گژِھہ  نہٕ  پنُن  عاقبت  برباد  کرُن۔  البتہ  اَمیُک  مطلب  چُھنہٕ  یِہ  زِ  دشمن  سمجھِتھ  لٲگِو  توٚہۍ  تِمن  سٍتۍ  سخت  برتاو  کرُن،  بلکہ  چُھ  مُدعا  صرف  یِہ  زِ  تِہُند  اصلاح  اگر  ہیٚکیِو  نہٕ  کٔرِتھ  تیٚلہِ  بچٲوِو  کم  از  کم  پنُن  پان۔﴾"
  },
  {
    "verse_id": 15,
    "translation": "تُہٕندۍ  مال  تہٕ  تُہٕندۍ  اولاد  چِھ  دراصل  اکھ  آزمٲئش،  تہٕ  اللہ  تعالیٰ  ہٕے  چُھ  یَس  نِشہِ  بوٚڈ  اجر  چُھ۔"
  },
  {
    "verse_id": 16,
    "translation": "لہٰذا،  یوٚت  تام  تۅہیِہ  پانس  تام  آسہِ  خُدایس  روٗزِو  کھۅژان،  بیٚیہِ  بوٗزِو  تہٕ  کٔرِو  اطاعت،  تہٕ  پنٕنۍ  مال  کٔرِو  خرٕچ،  یِہ  چُھ  تُہٕندۍ  خٲطرٕ  بہتر۔  یِم  پننہِ  دل چِہ  تنگی  نِشہِ  محفوظ  روٗدۍ،  بس  چِھ  تِمے  فلاح  لبن  وٲلۍ۔"
  },
  {
    "verse_id": 17,
    "translation": "اگر  توٚہۍ  خُدایس  قرضِ  حَسن  دِیِو  تیٚلہِ  دِیِہ  سُہ  تۅہیِہ  کینہہ  گۅنہٕ  ہُررٲوِتھ،  تہٕ  تُہندیو  قصورَو  نِشہِ  کریٚو  درگزر،  اللہ  تعالیٰ  چُھ  سیٚٹھاہ  قدر  دان  تہٕ  بُردبار۔"
  },
  {
    "verse_id": 18,
    "translation": "حٲضر  تہٕ  غٲیب  پرٛتھ  چیزس  چُھ  زانان،  زبردست  تہٕ  بیٚیہِ  چُھ  حکمت  وول۔"
  }
]