[
  {
    "verse_id": 1,
    "translation": "پروردگارسٕے  چھُ  معلوم  اَمہِ  اندرٕ  کیا  چھُ  مُراد۔  قَسم  چھُ  قلمُک  ییٚمہِ  سٍتۍ  مخلوقاتن  ہُنٛد  تقدیر  لوحِ  محفوظس  پٮ۪ٹھ  لیٚکھنہٕ  آمُت  چھُ،  (بیٚیہِ  چھُ  قَسم  تِمن  ملٲیکن  ہٕندِ  لیٚکھنُک  یِم  لوٗکن  ہٕنزٕ  عملہٕ  لیٚکھان  چھِ۔)"
  },
  {
    "verse_id": 2,
    "translation": "توٚہۍ  نَہ  حض  چھِو  نہٕ  پننِس  پروردِگارٕ  سٕندِ  فضلہٕ  سٍتۍ  مٔتۍ  تہٕ  دیوانہٕ  (یِتھہٕ  پٲٹھۍ  تُہندِ  نبوتٕکۍ  منکِر  وَنان  چھِ۔  غرض  چھُ  کہ  توٚہۍ  چھِو  نبی  برحق  شک  و  شبہٕ  ورٲے۔)"
  },
  {
    "verse_id": 3,
    "translation": "بے  شک  تُہندِ  خٲطرٕ  چھُ  لوٗکن  تبلیغِ  احکام  کرنہٕ  خٲطرٕ  لوٗکن  ہٕنزن  یچھ  کتھن  پٮ۪ٹھ  صبر  کرنہٕ  خٲطرٕ  سُہ  بوٚڈ  ثواب  یُس  نہٕ  زانٛہہ  وَبرٕوُن  چُھ۔"
  },
  {
    "verse_id": 4,
    "translation": "بیٚیہِ  چھِو  توٚہۍ  بے  شک  رٕتیٚن  خلقن  ہٕندِس  اعلیٰ  پیمانس  پٮ۪ٹھ  پٲدٕ  کرنہٕ  آمٕتۍ،  (تُہنز  پرٛتھ  کٲم  چھےٚ  اعتدالس  پٮ۪ٹھ،  مجنونس  کتہِ  چھُ  آسان  کامیٚن  اندر  توازُن  تہٕ  اعتدال۔  دشمن  تُہندۍ  یِم  اَمہِ  قسمہٕ  چہِ  کتھہٕ  چِھ  ونان  تمیُک  مہٕ  بٔرِو  توٚہۍ  کانٛہہ  غم۔)"
  },
  {
    "verse_id": 5,
    "translation": "عنقریب  وُچھِو  توٚہۍ  یا  رسول  اللہؐ  بیٚیہِ  وُچھن  تِم  تہِ،"
  },
  {
    "verse_id": 6,
    "translation": "کہ  تۅہیہِ  اندرٕہ  کُس  چھُ  مجنون  تہٕ  دیوانہٕ۔  (جنونٕچ  حقیقت  چھےٚ  عقل  زٲیل  گژٕھنۍ،  عقلہِ  ہُنٛد  غایت  چھُ  نفع  و  نقصان  فکرِ  ترُن۔  نفع  و  نقصان  گوٚو  سُے  یُس  ابدی  آسہِ۔  پَس  نَنہِ  قیامتک  دۅہ  تِمن  تُہندیٚن  دشمنن  کہ  عٲقل  تہٕ  گاٹٕلۍ  ٲسۍ  با  ایمانے  یِمو  یہِ  نفعِ  ابدی  حٲصل  کوٚر۔  مجنون  تہٕ  دیوانہٕ  ٲسۍ  کٲفر  یعنی  یِمے  دشمن  یِم  اَمہِ  نفعِ  ابدی  نِشہِ  محروم  سپدِتھ  ضرر  و  نقصانِ  ابدی یس  مبتلا  سپٕدۍ۔)"
  },
  {
    "verse_id": 7,
    "translation": "بے  شک  تُہند  پروردِگار  چھُ  تَس  شخصس  وارٕہ  زانان  یُس  تٔہنزِ  وتہِ  نِشہِ  ڈوٚل،  سُے  چھُ  وارٕہ  زانان  سیٚزِ  وَتہِ  پٮ۪ٹھ  پکوٕنیٚن۔  (لہٰذا  دِیہِ  سُے  پرٛتھ  کٲنسہِ  جزا  تہٕ  سزا۔  وۅنۍ  ییٚلہِ  تۅہیہِ  سپُد  معلوم  کہ  توٚہۍ  چھِو  پٔزِس  پٮ۪ٹھ،  تُہٕند  دشمن  چِھ  اَپزِس  پٮ۪ٹھ۔)"
  },
  {
    "verse_id": 8,
    "translation": "پَس  محض  مٲنِو  توٚہۍ  یِمن  منکِرن  ہِنزٕ  کتھہٕ  یِتھہٕ  پٲٹھۍ  نہٕ  از  تانۍ  مُونوَکھ۔"
  },
  {
    "verse_id": 9,
    "translation": "تِم  چھِ  یژھان  توٚہۍ  گٔژِھو  نعوذ  باللہ  پننِس  فرضِ  منصبی یَس  یعنی  تبلیغس  بُت  پرستی  ہٕندِس  تردیدس  منٛز  تِہندِ  رعایت  خٲطرٕ  ہنا  نرمی  کرٕنۍ  تیٚلہِ  کرہن  تِم  تہِ  تُہندِس  مخالفتس  اندر  نرمی۔"
  },
  {
    "verse_id": 10,
    "translation": "توٚہۍ  محض  مٲنِو  تِہنزٕ  کتھہٕ  خصوصاً  تِتھِس  شخصہٕ  سٕنز  کتھہٕ  یُس  زیادٕہ  قَسم  ہاوان  آسہِ،  یُس  پننیٚو  یچھ  حرکتو  مۅکھہٕ  خدایس  تہٕ  لوٗکن  نِشہِ  بے  وقعت  تہٕ  ذلیل  آسہِ۔"
  },
  {
    "verse_id": 11,
    "translation": "یُس  زُرکہِ  تہٕ  طعنہٕ  دِوان  آسہِ،  یُس  وَناؤنۍ  کران  پھیران  آسہِ۔"
  },
  {
    "verse_id": 12,
    "translation": "یُس  رٕژو  کامیٚو  نِشہِ  لوٗکن  پتھ  رٹہٕ  وُن  آسہِ،  یُس  حدٕ  نِشہِ  ڈلہٕ  وُن  آسہِ،  یُس  بدکار  تہٕ  گنہگار  آسہِ۔"
  },
  {
    "verse_id": 13,
    "translation": "یُس  بد  مزاج  تہٕ  ژٔکُھیٚل  آسہِ۔  یُس  اَمہِ  ساری  علاوٕہ  ولدُ  الزنا  تہِ  آسہِ،  (غرض  کہ  توٚہۍ  مَہ  حض  مٲنِو  تِہنزٕ  کتھہٕ۔)"
  },
  {
    "verse_id": 14,
    "translation": "ییٚمہِ  مۅکھہٕ  کہ  سُہ  کیا  آسہِ  مالہٕ  وول  تہٕ  شُرۍ  گبر  وول  (یعنی  دنیاہس  اندر  آسہِ  صاحبِ  وجاہت۔  یِتھِس  شخصہٕ  سٕنزٕ  کتھہٕ  ماننہٕ  نِشہِ  چھِ  أسۍ  تۅہیہِ  ممانعت  کران  ییٚمہِ  مۅکھہٕ  کہ  یِتھِس  شخصہٕ  سُنٛد  عادت  چھُ  کہ)"
  },
  {
    "verse_id": 15,
    "translation": "ییٚلہِ  تٔمِس  برونٛٹھہٕ  کنہِ  سٲنۍ  آیات  پرنہٕ  یِوان  چھِ  سُہ  چُھ  ونان  یِم  چھےٚ  بے  سند  کتھہٕ  یِمہٕ  نقل  چھےٚ  آمژٕ  کرنہٕ  برونٹھمِیٚن  نِشہِ۔"
  },
  {
    "verse_id": 16,
    "translation": "أسۍ  کرو  داغ  عنقریب  تٔہنزِ  نستہِ  پٮ۪ٹھ  (یعنی  قیامتُک  دۅہ  کرو  أسۍ  تٔہندِ  کفرٕ  سببہٕ  تٔہندِس  بُتھِس  تہٕ  نستہِ  پٮ۪ٹھ  سۅ  علامت  ییٚمہِ  سٍتۍ  تِمن  سٲری  لوٗکھ  پرزٕناوان  آسن،  تَمہِ  سٍتۍ  سپدن  تِم  وارٕہ  ذلیل  تہٕ  رسوا۔)"
  },
  {
    "verse_id": 17,
    "translation": "بے  شک  اَسہِ  چِھ  یمن  مکہٕ  کیٚن  لوٗکن  آزمایش  کٔرمٕژ  سامانِ  عیش  دِنہٕ  سٍتۍ  یتھ  پٮ۪ٹھ  تِم  مغرور  چھِ۔  (أسۍ  وُچھو  یِم  اَننہٕ  ایمان  خداے  سٕندِس  کُن  آسنس  کِنہٕ  یِم  کرن  ناشکری  کفر  و  شرکہٕ  سٍتۍ  یِتھہٕ  پٲٹھۍ)  اَسہِ  آزمٲیش  کٔر  تِمن  برونٹھ  باغہٕ  والیٚن۔  (یہِ  اوس  اَکھ  باغَہ  حبشس  منٛز  یا  یمنس  منٛز۔  اَمہِ  باغٕچ  ٲس  خبرٕے  مکہ  کیٚن  لوٗکن۔  تِمن  باغہٕ  والیٚن  ہُنٛد  قصہٕ  چھُ  یِتھہٕ  پٲٹھۍ  کہ  تِمن  باغہٕ  والیٚن  ہُنٛد  مول  اوس  پننہِ  وقتہٕ  اَمہِ  باغ  کہ  میوُک  اَکھ  بۅڈ  حصہٕ  غریبن  تہٕ  مسکینن  اندر  تقسیم  کران۔  ییٚلہِ  سُہ  ییٚمہِ  عالمہٕ  گوٚو،  أمۍ  سٕندیو  نیچویو  دوٚپ  یہِ  سون  مول  اوس  احمق  تہٕ  بے  عقل  کہ  یوٗت  حصہٕ  اَمہِ  باغ  کہ  آمدنی  ہُنٛد  اوس  مسکینن  دِوان۔  ہرگاہ  یہِ  سورُے  میوٕہ  أسۍ  گھرے  اَنو  سٮ۪ٹھاہ  فٲیدٕہ  واتہِ  اَسہِ۔  چنانچہ  اَتھ  پٮ۪ٹھ  سپٕدۍ  یِم  متفق۔)  ییٚلہِ  تِمو  پانہٕ  وٲنۍ  قَسم  ہوو  کہ  صبحس  سُلہِ  گژھو  أسۍ  ضرور  اَمہِ  باغُک  میوٕہ  ژٹنہٕ  خٲطرٕ۔"
  },
  {
    "verse_id": 18,
    "translation": "یِتھہِ  اعتمادٕ  تہٕ  وثوقہٕ  سان  ؤنِکھ  یہِ  کتھ  کہ  ان  شاء  اللہ  پرُن  تہِ  گوکھ  مٔشِتھ،  (ییٚلہِ  اَمہِ  قسمٕچ  بدنیتی  سپٕز  یِہندیٚن  دِلن  اندر۔)"
  },
  {
    "verse_id": 19,
    "translation": "پَس  پھیوٗر  اسہِ  رٲتۍ  مٔنزی  اَتھ  باغس  تِہندِس  پروردِگارٕ  سٕندِ  طرفہٕ  اَکھ  کُنُے  واوٕ  پھشَہ  یتھ  نار  سٍتۍ  اوس،  ییٚمہِ  سٍتۍ  یہِ  سورُے  باغ  دٔزِتھ  گوٚو  وُنہِ  ٲسۍ  تِم  شوٚنگھتی۔"
  },
  {
    "verse_id": 20,
    "translation": "پَس  سپُد  سُہ  باغ  زن  تتھ  سٲرِسٕے  درٛوت  اوس  وایِنہٕ  آمُت۔"
  },
  {
    "verse_id": 21,
    "translation": "پَس  ہیوٚت  تِمَو  صبحس  نندرِ  ووٚتھِتھ  اَکھ  أکِس  آلَو  دِیُن۔"
  },
  {
    "verse_id": 22,
    "translation": "ووٚتھِو  بایو  وٲتِو  سُلہِ  گرِ  زمینس  پٮ۪ٹھ  چُھوے  غرض  میوٕہ  ژٹنُک۔"
  },
  {
    "verse_id": 23,
    "translation": "پَس  دراے  تِم،  پانہٕ  وٲنۍ  ٲسۍ  لۅتہِ  لۅتہِ  کتھہٕ  کران  یُتھ  نہٕ  کانٛہہ  بوزِ۔"
  },
  {
    "verse_id": 24,
    "translation": "یُتھ  نہٕ  تۅہیہِ  نِشہِ  اَز  اَتھ  باغس  اندر  کانٛہہ  مسکین  تہٕ  محتاج  أژِتھ  ہیٚکہِ۔"
  },
  {
    "verse_id": 25,
    "translation": "پس  دراے  تِم  پننہِ  خیالہٕ  کٲنسہِ  نہ  دِنس  پٮ۪ٹھ  قدرت  وٲلۍ  زٲنِتھ،  خیال  اوسُکھ  اَز  دِمَو  نہٕ  أسۍ  کٲنسہِ،  سورُے  اَنو  پننُے  گھرٕ۔"
  },
  {
    "verse_id": 26,
    "translation": "پس  ییٚلہِ  توٚت  وٲتِتھ  تتھ  پٮ۪ٹھ  نظر  پیٚیَکھ  باغہٕ  کِس  اَتھ  حالس  پٮ۪ٹھ،  دپنہِ  لٔگۍ  أسۍ  چھِ  لٔگمٕتۍ  خبر  کوٚت،  اَسہِ  چھےٚ  وَتھ  رٲومٕژ،  (کیازِ  ییٚتہِ  چھُنہٕ  باغ  واغ  اَسہِ  نظری  یِوان۔  توپتہٕ  ییٚلہِ  اورٕ  یور  نظرَہ  دِژٕکھ،  معلوم  سپدُکھ  یقیناً  چھےٚ  یہِ  سۅے  جاے۔  تمہِ  ساعتہٕ  لٔگۍ  وَننہِ)"
  },
  {
    "verse_id": 27,
    "translation": "بلکہ  چھِ  أسۍ  تمہِ  نعمتہٕ  نِشہِ  محروم  سپدمٕتۍ۔"
  },
  {
    "verse_id": 28,
    "translation": "تِمو  اندرٕہ  یُس  ہَنہ  جان  پہن  انسان  اوس  سُہ  لوٚگکھ  دَپنہِ،  مےٚ  ونیو  نا  تۅہیہِ  یِژھ  نیت  مَہ  کٔرِو۔  (مسکینن  فقیرن  دِنہٕ  سٍتۍ  چھےٚ  برکت  بنان،  اَمی  مۅکھہٕ  فرموو  اللہ  تعالیٰ  ہن  تس  جان  انسان،  توپتہٕ  دوٚپنکھ  وۅنۍ  یہِ  سانہِ  بد  نیتی  ہٕندِ  شہمتہٕ  اَتھ  بنُن  اوس  تہِ  بنیوس)  مگر  وۅنۍ  کونہٕ  چھِو  کران  توٚہۍ  توتہِ  خدایس  کُن  توبہٕ،  تسُند  یاد  کرنہٕ  سٍتۍ  تسبیح  پرنہٕ  سٍتۍ  دیٚو  اَتھ  گناہس  اَسہِ  معاف  کرِ  سُہ،  (اَمہِ  کھۅتہٕ  زیادٕہ  کانہہ  تکلیفَہ  اَسہِ  واتہِ  نہٕ۔)"
  },
  {
    "verse_id": 29,
    "translation": "چنانچہ  سارِوٕے  ہیوٚت  پرُن  توبہٕ  کران  کران،  سون  پروردِگار  چھُ  منزہ  تہٕ  پاک،  أسۍ  چھِ  بے  شک  پٲنۍ  پانس  ظلم  کرٕوُنۍ،  اَسہِ  کوٚر  قصور۔"
  },
  {
    "verse_id": 30,
    "translation": "پس  پھیرۍ  أڈۍ  اڈیٚن  کُن،  اَکھ  أکِس  ہیوٚتُکھ  الزام  دِیُن  (یِتھہٕ  پٲٹھۍ  عادت  چھُ  لوٗکن  ہُنٛد  کہ  کٲم  خراب  گٔژِھتھ  چھِ  اَکھ  أکِس  ٹھۅلِ  دِوان،  پانس  پٮ۪ٹھ  چھُنہٕ  کانٛہہ  تہِ  بور  ہیٚوان۔)"
  },
  {
    "verse_id": 31,
    "translation": "توپتہٕ  لٔگۍ  سٲری  متفق  سپدِتھ  وننہِ  کہ  افسوس  واقعی  ٲسۍ  أسۍ  سٲری  حدٕ  ڈلہٕ  وُنۍ،  (یہِ  چھُنہٕ  اَسہِ  اندرٕہ  أکۍ  سُندُے  یوت  خطا  بلکہ  چھِ  أسۍ  سٲری  اَتھ  اندر  خطا  کار،  چَھاودٲسی  سٍتۍ  نیرِنہٕ  کِینٛہہ  تہِ،  أسۍ  سٲری  کرو  یِکہٕ  وَٹہٕ  توبہٕ۔)"
  },
  {
    "verse_id": 32,
    "translation": "شاید  توبہٕ  کہ  برکتہٕ  ما  کرِ  سون  پروردِگار  اَسہِ  اَمہِ  باغہٕ  بدل  اَمہِ  کھۅتہٕ  رُت  باغَہ  عطا  دنیاہس  اندر  یا  ٲخرتس  اندر۔  (اَمہِ  اندرٕہ  چھُ  سپدان  معلوم  کہ  یِم  لوٗکھ  ٲسۍ  با  ایمان،  بخلہٕ  سببہٕ  سپزٕکھ  بدنیتی  ییمیُک  سزا  یہِ  نقصان  تُلُکھ  مگر  توبہٕ  کہ  برکتہٕ  کوٚرُکھ  اللہ  تعالیٰ  ہن  دنیاسٕے  اندر  اَمیُک  عوض  عطا۔  چنانچہ  تفسیر  روحُ  المعانی  اندر  چھُ  عبد  اللہ  ابن  مسعودؓ  سُند  قول  نقل  کرنہٕ  آمُت  کہ  تِمن  آو  اَمہِ  خۅتہٕ  رُت  باغ  عطا  کرنہٕ۔  اللہ  تعالیٰ  چھُ  فرماوان)"
  },
  {
    "verse_id": 33,
    "translation": "یِتھے  پٲٹھۍ  چھُ  آسان  سون  عذاب،  (اَے  مکہ  کیو  کٲفرو  توٚہۍ  تہِ  کیا  چھِو  یِتھی  عذابٕکۍ  مستحق  تہٕ  سزاوار  بلکہ  اَمہِ  کھۅتہٕ  سخت  عذابٕکۍ  سزاوار  کیازِ  یہِ  عذاب  ییٚمیُک  ذکر  کرنہٕ  آو،  یہِ  آو  تِمن  کرنہٕ  محض  أکِس  معصیتس  پٮ۪ٹھ،  توٚہۍ  چھِو  کفر  تہٕ  شرک  کران،  تۅہیہِ  شوٗبہِ  اَمہِ  کھۅتہٕ  زیادے۔)  ٲخرتُک  عذاب  چھُ  ییٚمہِ  دنیاکہ  عذابہٕ  کھۅتہٕ  سٮ۪ٹھاہ  بوٚڈ،  کیا  رُت  اوس  ہرگاہ  یِم  کٲفر  اَتھ  کتھہِ  وارٕہ  زانہن۔"
  },
  {
    "verse_id": 34,
    "translation": "بے  شک  پرہیزگارن  ہٕندِ  خٲطرٕ  چھِ  تِہندِس  پروردِگارس  نِشہِ  آسٲئش  ہٕنٛد  جنت  یعنی  جنتس  واتنُک  سبب  تہٕ  ذریعہ  چھُ  تقویٰ  تہٕ  پرہیزگٲری۔  (کٲفر  تہٕ  مشرِک  چھِ  اَمہِ  نِشہِ  عٲری  تہٕ  خٲلی  لہٰذا  کِتھہٕ  پٲٹھۍ  ہیٚکن  تِم  جنتس  وٲتِتھ۔)"
  },
  {
    "verse_id": 35,
    "translation": "کیا  أسۍ  کروکھہٕ  فرماں  بردار  تہٕ  نافرمان  برابر۔"
  },
  {
    "verse_id": 36,
    "translation": "اے  کٲفرو  تۅہیہِ  کیا  گوٚو،  توٚہۍ  کمہِ  بُتھہِ  چھِو  یہِ  فٲصلہٕ  پانس  پٮ۪ٹھ  دِوان۔"
  },
  {
    "verse_id": 37,
    "translation": "کیا  تۅہیہِ  نِشہِ  چھا  کانٛہہ  آسمانی  کتابَہ  یتھ  منٛز  توٚہۍ  پران  چِھو؟"
  },
  {
    "verse_id": 38,
    "translation": "بے  شک  یتھ  کتابہِ  منٛز  چھُ  لیٚکھِتھ  تُہندِ  خٲطرٕ  سُہ  چیز  یُس  تۅہیہِ  پسند  چھُو  یعنی  تتھ  کتابہِ  منٛز  کیا  چھُ  لیٚکھِتھ  کہ  ٲخرتس  اندر  کیا  یِیہِ  تۅہیہِ  عطا  کرنہٕ  رٕژ  موٚزوٗرۍ۔"
  },
  {
    "verse_id": 39,
    "translation": "کِنہٕ  اَسہِ  پٮ۪ٹھ  چھِ  ذِمہٕ  کٔھتمٕتۍ  کینٛہہ  قَسم  یِم  اَسہِ  تُہندِ  خٲطرٕ  ہٲیمٕتۍ  چھِ،  یِم  قَسم  قیامتس  تانۍ  برابر  باقی  روزٕوُنۍ  چھِ،  (یِم  نہٕ  پھُٹنٕے  زانٛہہ،  یِم  قَسم  یتھ  کتھہِ  پٮ۪ٹھ  ہاونہٕ  آمٕتۍ  چھِ  کہ)  بے  شک  تُہندِ  خٲطرٕ  چھِ  تِم  چیز  یم  چیز  تۅہیہِ  پننہِ  حقہٕ  فیصلہ  کٔرِیو  یعنی  ثواب  تہٕ  جنت۔"
  },
  {
    "verse_id": 40,
    "translation": "توٚہۍ  پٕرٛژھۍتَو  یا  رسول  اللہؐ  تِمن  کہ  تۅہیہِ  اندرٕہ  کُس  چھُ  اَمیُک  ذِمہٕ  دار؟"
  },
  {
    "verse_id": 41,
    "translation": "کیا  تِہندۍ  ٹٔھہرٲوِمٕتۍ  خداے  سٕندۍ  شریک  چَھا  تِمن  اَمہِ  کتھہِ  ہٕندۍ  ذمہٕ  دار  کہ  تِمن  کیا  بَنہِ  ٲخرتس  اندر  ثواب  تہٕ  جنت،  پس  کٔرِن  تِم  پیش  تِمن  شریکن  ہرگاہ  تِم  پوٚز  ونان  چھِ۔  (غرض  ییٚلہِ  نہٕ  یہِ  کُنہِ  آسمٲنی  کتابہِ  اندر  تہِ  چھُ،  نَہ  چھُ  سانہِ  طَرفہٕ  یِمن  اَتھ  پٮ۪ٹھ  کانٛہہ  وعدہ  یُس  بَمنزلۂ  قَسم  آسہے،  نہ  چھُ  اَمہِ  کتھہِ  ہُنٛد  ذمہٕ  دار  یِمَو  اندرٕہ  کانٛہہ  بنان،  نہ  تِہندیو  شریکو  اندرٕہ۔  پَس  اَمہِ  بے  بنیاد  کتھہِ  ہُنٛد  دعویٰ  کرُن  تہٕ  یہِ  وَنُن  کہ  ﴿لَیٕن  رُجعتُ  الیٰ  رَبی  اِنّ  لی  عِندَہ  لَلحسنیٰ﴾  یعنی  ہرگاہ  بہٕ  خدایس  نِشہِ  واتناونہٕ  یِمہٕ،  تَس  نِشہِ  بنہِ  مےٚ  رٕژ  موٚزوٗرۍ،  کٲژاہ  شرمناک  کتھ  چھےٚ۔  اَمہِ  پتہٕ  چھُ  اللہ  تعالیٰ  فرماوان  کہ  تِمن  کٲفرن  کٲژاہ  رسوٲئی  آسہِ  قیامتُک  دۅہ۔)"
  },
  {
    "verse_id": 42,
    "translation": "سُہ  دۅہ  تہِ  چھُ  ژیٚتس  پاونس  قٲبل  ییٚمہِ  دوہ  گُرٛۅزِ  ہُند  تجلّی  ننِراونہِ  یِیہِ  توپتہٕ  یِیہِ  سارِنٕے  لوٗکن  سجدس  کُن  ناد  دِنہٕ۔  یِم  کٲفر  دنیاہس  اندر  خدایس  کُن  نَمان  ٲسۍ  نہٕ  یعنی  نٮ۪ماز  پران  ٲسۍ  نہٕ  تِم  ہیٚکن  نہٕ  تَمہِ  وقتہٕ  سجدے  دِتھ۔  (حدیث  شریفس  اندر  چھُ  کہ  اللہ  تعالیٰ  نٔنِراوِ  قیامتُک  دوہ  پنٕنۍ  گُرٛۅز۔  گُرٛۅز  ننراونہٕ  اندرٕہ  چھُ  مراد  کانٛہہ  خاص  صفتَہ  یتھ  کُنہِ  مناسبت  مۅکھہٕ  گُرٛۅز آو  وننہٕ،  تتھ  حدیث  شریفس  منٛز  چھُ  کہ  یہِ  تجلی  وُچھِتھ  دِن  سٲری  مسلمان  مرد  تہٕ  مسلمان  زنانہٕ  سجدٕہ،  یِم  دنیاہس  اندر  بیٚیَن  ہاونہٕ  خٲطرٕ  سجدٕہ  دِوان  ٲسۍ  تِم  ہیٚکن  نہٕ  سجدے  دِتھ،  تِمن  گژِھہ  کمر  شِسترٕچ  پٔٹ  ہیوٗ،  تِم  ہیٚکن  نہٕ  بۅن  کُن  نٔمتِھے۔  یہِ  آسہِ  اَمہِ  تجلی  یُک  اثر  کہ  مخلص  با  ایمان  سپدن  مضطر  سجدٕہ  دِنس  پٮ۪ٹھ،  رِیا  کار  تہٕ  منافق  کرہَن  سجدٕہ  دِنُک  ارادٕہ  مگر  قدرت  لبن  نہٕ  تِم  سجدٕہ  دِنس  پٮ۪ٹھ،  کٲفرن  ہٕنز  چھَنہٕ  کتھے۔)"
  },
  {
    "verse_id": 43,
    "translation": "تِہنزٕ  أچھ  پیٚن  شرمندگی  سببہٕ  بۅن  کُن،  تِمن  پٮ۪ٹھ  آسہِ  ذلّت  تہٕ  رسوٲئی  وَلنہٕ  آمٕژ۔  اَمیُک  وجہ  آسہِ  یی  کہ  یِمن  اوس  دنیاہس  اندر  سجدس  کُن  ناد  یِوان  دِنہٕ  یعنی  وننہٕ  اوسُکھ  یِوان  کہ  ایمان  أنتو،  معبودِ  برحق  سٕنز  عبادت  کٔرِتو،  تِم  أرۍ  تہٕ  دٔرۍ  ٲسِتھ  ٲسۍ  نہٕ  خداے  سٕنز  عبادت  تہٕ  بندگی  کران۔  (یِمن  آسن  قیامتُک  دوہ  مختلف  حالات،  کُنہِ  وقتہٕ  آسنکھ  غیرت  غٲلب  سپدِتھ  أچھ  ہیوٚر  کُن  درٕہ  لگان،  تہٕ  کُنہِ  وقتہٕ  آسنکھ  غلبۂ  ندامت  و  خجالت  وِزِ  بۅن  کُن  پیٚوان۔)"
  },
  {
    "verse_id": 44,
    "translation": "توٚہۍ  ترٲوِو  مےٚ  یا  رسول  اللہؐ  بیٚیہِ  تِمن  لوٗکن  یِم  یتھ  کلامس  یعنی  قرآنِ  مجیدس  اَپُز  گٕنزران  چھِ  موجودٕہ  حالسٕے  پٮ۪ٹھ،  (توٚہۍ  مہٕ  بانبرِو  یِمن  کونہٕ  چھُ  جلد  عذاب  کرنہٕ  یِوان،)  أسۍ  چھِکھ  تِم  واتناوان  پاوِ  پاوِ  بتدریج  جہنمس  کُن  تَمہِ  طریقہٕ  کہ  ژینہٕ  نٕے  نہٕ  تِم  کہ  کتھ  بلایہِ  کُن  چھِ  واتان۔"
  },
  {
    "verse_id": 45,
    "translation": "سردست  چھُس  بہٕ  تِمن  مہلت  دِوان  بے  شک  میون  تدبیر  چھُ  سٮ۪ٹھاہ  مضبوط  تہٕ  محکم۔"
  },
  {
    "verse_id": 46,
    "translation": "(کوتاہ  تعجب  چھُ  یِمن  ہٕندِس  انکارِ  نبوّتس  پٮ۪ٹھ)  کیا  توٚہۍ  چھِوٕہ  تِمن  نِشہِ  تبلیغ  و  دعوت  کرنس  پٮ۪ٹھ  کینٛہہ  موٚزوٗرۍ  تہٕ  عوض  منگان؟  پَس  کیا  چھِ  تِم  تمہِ  کِسٕے  بارس  تل  لٔگمٕتۍ  تہٕ  تھوٚد  چھِنہٕ  ہیٚکان  ووٚتھِتھ۔"
  },
  {
    "verse_id": 47,
    "translation": "کِنہٕ  تِمن  نِشہِ  چھُ  غٲبُک  علم  سُہ  محفوظ  تھاونہٕ  خٲطرٕ  چھِ  تِم  سُہ  لیٚکھان؟  (یعنی  یِمن  چَھا  خداے  سٕندۍ  احکام  بیٚیہِ  کُنہِ  ذریعہ  واتان،  تا  ایں  کہ  یِمن  کیا  چَھنہٕ  ضرورت  تُہٕندِ  متابعت  و  پیروی  ہٕنز۔  یہِ  کتھ  چھےٚ  ظٲہر  کہ  یِمَو  دۅیو  کتھو  اندرٕہ  چَھنہٕ  تِمن  نِشہِ  کانٛہہ  کتھ۔  وۅنۍ  ہے  یِم  تُہٕندِس  نبوّتس  انکار  کران  چھِ  تہٕ  کتھ  بِناہس  پٮ۪ٹھ۔  ییٚلہِ  تۅہیہِ  معلوم  سپُد  یا  رسول  اللہؐ  کہ  یِم  چِھ  کفرٕ  سببہٕ  مستحقِ  عذاب،  وۅنۍ  یۅسہٕ  تِمن  مہلت  یِوان  چھےٚ  دِنہٕ  سۅ  چھےٚ  اَمی  مۅکھہٕ  یُتھ  ناو  تِہٕنز  برنہٕ  یِیہِ،  مقرر  وقتس  پٮ۪ٹھ  سپدن  تِم  ضرور  گرفتارِ  عذاب۔)"
  },
  {
    "verse_id": 48,
    "translation": "پَس  کٔرِو  توٚہۍ  پننِس  پروردِگارٕ  سٕندِس  اَتھ  تجویزس  پٮ۪ٹھ  صبر،  دل  تنگ  سپدنس  اندر  مَہ  سپدِو  توٚہۍ  گاڈِ  ہٕنزِ  یٔڈ  اندر  اَژوُنِس  پیغمبرس  یونس  علیہ  السلامس  ہِۍ۔  (تِم  سپٕدۍ  دشمنن  پٮ۪ٹھ  عذاب  نٲزل  نہ  سپدنہٕ  مۅکھہٕ  دل  تنگ۔)  سُہ  وقت  تہِ  پٲوِو  ژیٚتس  ییٚلہِ  یوٗنس  علیہ  السلامن  پننِس  پروردِگارس  موٚنگ  دُعا  یَتھ  حالس  منٛز  کہ  تِم  ٲسۍ  واریاہن  غمن  اندر  بٔڈمٕتۍ۔  سُہ  دُعا  گوٚو  ﴿لَا  اِلٰہ  الّا  اَنتَ  سُبحانکَ  اِنیّ  کُنتُ  مِنَ  الظالِمین﴾"
  },
  {
    "verse_id": 49,
    "translation": "ہرگاہ  نے  احسانِ  خداوندی  تِمن  دستگیری  کرِہے  نَتہٕ  یِہن  ترٛاونہٕ  تٔتھۍ  حالس  اندر  یَتھ  حالس  اندر  گاڈِ  ہٕندِ  شِکمہٕ  اندرٕ  کٔڈِتھ  میدانس  اندر  ترٛاونہٕ  آے  یچھ  طریقس  اندر۔  (مگر  اللہ  تعالیٰ  ہن  کوٚرُکھ  توبہٕ  قبول،  سۅے  گٔیہِ  دستگیری  کرٕنۍ۔  توبہٕ  قبول  کٔرِتھ  اوٚننکھ  نہٕ  روبہٕ  اجتہٲدی  غلطی  ہُنٛد  سُہ  آس  نہایت  بدحٲلی۔)"
  },
  {
    "verse_id": 50,
    "translation": "بلکہ  کٔرۍ  تِم  پنٕنۍ  پروردِگارن  برگزیدٕہ،  تِمن  کوٚرُن  زیادٕہ  مرتبہٕ  عطا،  تِم  کٔرِن  صالحَو  اندرٕ۔  (اَمہِ  اندرٕ  چھُ  غرض  پننہِ  اجتہادٕہ  موجوب  عمل  کرٕنۍ  کوتاہ  مُضر  ثٲبت  سپُد  تِہندِ  حقہٕ۔  یِتھے  پٲٹھۍ  محض  کٔرِو  توٚہۍ  جلدی  کٲفرن  عذاب  نٲزل  سپدنس  اندر  بلکہ  کٔرِو  توٚہۍ  صبر  تہٕ  توکل۔  تَمِیُک  پھل  تہٕ  نتیجہ  نیرِ  سٮ۪ٹھاہ  رُت۔)"
  },
  {
    "verse_id": 51,
    "translation": "یِم  کٲفر  ییٚلہِ  یہِ  قرآنِ  مجید  تُہندِ  زَبانِ  مُبارک  بوزان  چھِ۔  سخت  عداوت  کہ  سببہٕ  چھِ  تۅہیہِ  کُن  تِتھے  پٲٹھۍ  وُچھان  زن  أچھوٕے  سٍتۍ  کھیٚتھ  ژٕھن ہن،  (تِہنزٕ  أچھ  لگنہٕ  سٍتۍ  ما  ڈلن  تہٕ  نِیرِتھ  گژھن  تُہندۍ  پاۓ  مبارک،  توٚہۍ  یِیِو  پتھر  لایِنہٕ،  شدّتِ  عداوتہٕ  مۅکھہٕ  چِھ)  تِم  تۅہیہِ  ونان  نعوذ  باللہ  موٚت  تہٕ  دیوانہٕ۔"
  },
  {
    "verse_id": 52,
    "translation": "(حالانکہ  یہِ  قرآنِ  مجید  یُس  توٚہۍ  تِمن  پران  چھِو)  یہِ  چھُ  ساری  جہانہٕ  خٲطرٕ  بوٚڈ  نصیحت  تہٕ  وعظ۔"
  }
]