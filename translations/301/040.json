[
  {
    "verse_id": 1,
    "translation": "یِم  زٕہ  حروف  چھِ  حروفِ  مُقطعاتو  اندرٕہ،  یِمن  ہُنٛد  معنی  زانہِ  پانہٕ  اللہ  تعالیٰ۔"
  },
  {
    "verse_id": 2,
    "translation": "یہِ  کتاب  قرآن  مجید  چھُ  نٲزل  کرنہٕ  آمُت  اللہ  تعالیٰ  سٕندِ  طرفہٕ  یُس  سٮ۪ٹھاہ  غالب  تہٕ  سٮ۪ٹھاہ  زانہٕ  وُن  چھُ۔"
  },
  {
    "verse_id": 3,
    "translation": "سُہ  چھُ  گنای  بخشہِ  وُن،  توبہٕ  قبول  کرٕوُن،  سخت  عذاب  کرٕوُن  کافرن  تہٕ  مشرکن،  قدرت  وول،  کانٛہہ  معبوداہ  چھُنہٕ  تس  ورٲے،  تٔسۍ  کُن  چھُ  سارِنٕے  پتولاکن  واتُن۔"
  },
  {
    "verse_id": 4,
    "translation": "اللہ  تعالیٰ  سٕندین  آیاتن  منٛز  چھُنہٕ  بحث  تہٕ  اختلاف  کران  مگر  تِمے  لوٗکھ  یِمَو  تس  انکار  کوٚر۔  پس  مہ  ترٲوِن  تۅہیہِ  دوکھس  تہٕ  شُبس  منٛز  تِہُنٛد  اورٕ  یور  کرُن،  پھیرُن  تہٕ  تھورُن  شہرن  منٛز  تجارت  کرنہٕ  خٲطرٕ۔  یِمن  کونہٕ  چھُ  کفرٕ  سببہٕ  کینٛہہ  نقصان  گژھان،  توٚہۍ  روٗزِو  مطمعن  کہ  کُنہِ  نَتہٕ  کُنہِ  وقتہٕ  یِن  یِم  گرفتار  کرنہٕ۔"
  },
  {
    "verse_id": 5,
    "translation": "یِمن  مکہٕ  کین  کٲفرن  برونٹھ  تہِ  چھُ  انکار  کوٚرمُت  نوح  علیہ  السلام  سٕندۍ  قومن  بیٚیہِ  واریاہو  جمٲعژو  تِمن  پتہٕ،  بیٚیہِ  کوٚر  پرتھ  اُمتس  اندر  اِرادٕہ  پژھ  نہ  کروُنیو  لوٗکو  کہ  تِم  کرہن  پننِس  پیغمبرس  گرفتار  کٔرِتھ  قتل  کرنُک،  بیٚیہِ  کوٚر  تِمَو  اَپزیٚو  کتھو  سٍتۍ  تنازٕہ  یُتھ  تِم  تَمہِ  اَپزِ  سٍتۍ  پٔزِس  بٲطل  کرن،  ادٕہ  رٔٹۍ  مےٚ  تِم،  ادٕہ  چھَیہِ  خبر  میون  سزا  کُیتھ  اوس  تِہِندِ  حقہٕ۔  یِتھہٕ  پٲٹھۍ  تِمن  دنیاہس  منٛز  سزا  آو  دِنہٕ۔"
  },
  {
    "verse_id": 6,
    "translation": "یِتھے  پٲٹھۍ  چھُ  سارِنٕے  کافرن  ہٕندِ  حقہٕ  تِہِندِس  پروردگارٕ  سُنٛد  حکمِ  ازلی  ثٲبت  سپُد  مُت  کہ  تِم  آسن  ضرور  ٲخرتس  اندر  نارس  اندر  واتہٕ  وُنۍ  یعنی  تِمن  سپدِ  ییٚتہِ  تہِ  سزا،  تَتہِ  تہِ  آسہِ  تِمن  ابدی  سزا۔  یِتھے  پٲٹھۍ  بَنہِ  یِمن  موجودٕہ  وقتہٕ  کین  ہُنٛد  حال  اَتھ  بدل  یِم  باایمان  تہٕ  موحد  چھِ،  تِم  چھِ  خدایس  نِشہِ  تِتھۍ  مکرم  تہٕ  محترم  کہ  ملایکہ  مقربینن  چھُ  مولا  سٕندِس  تسبیح  ب  تقدیسس  سٍتۍ  وظیفہ  مقررآمُت  تھاونہٕ  باایمانن  ہٕندِ  خٲطرٕ  دعا  و  استغفار  کرُن،  ییٚمہِ  سٍتۍ  ظٲہر  چھُ  سپدان  باایمان  کمہِ  قسمہٕ  چھِ  اللہ  تعالیٰ  ہس  نِشہِ  محبوب  تہٕ  مقرب۔  چنانچہ  اللہ  تعالیٰ  چھُ  فرماوان۔"
  },
  {
    "verse_id": 7,
    "translation": "یِم  ملٲیک  عرشِ  مجیدس  تُلِتھ  چھِ،  بیٚیہِ  چھِ  تِم  ملٲیک  یِم  تتھ  أندۍ  أندۍ  روٗزِتھ  چھِ  یا  طواف  کران  چھِ،  تِم  چھِ  تسبیح  تہٕ  حمد  دَپان  پننِس  پروردگار  سُند،  بیٚیہِ  چھِ  تس  پٮ۪ٹھ  پوٗرٕ  پژھ  کٔرِتھ۔  بیٚیہِ  چھِ  تِم  ملٲیک  مغفرت  منگان  تِمن  لوٗکن  ہٕندِ  خٲطرٕ  یِمو  ایمان  اوٚن،  دَپان  چھِ،  اے  سانہِ  پروردگارٕ،  پرتھ  چیزس  چھےٚ  وٲتِتھ  چٲنۍ  رحمت  تہٕ  چون  علم،  پس  کر  ژٕہ  مغفرت  تِمن  لوٗکن  یِمَو  شرک  و  کفرٕ  ن،  شہِ  توبہٕ  کوٚر  بیٚیہِ  کٔرٕکھ  پٲروی  چانہِ  وَتہِ  ہٕنز،  بیٚیہِ  رٔچھِکھ  تِم  جہنم  کہ  عذاب  نِشہِ۔"
  },
  {
    "verse_id": 8,
    "translation": "اے  سانہِ  پروردگارٕ،  بیٚیہِ  واتناوُکھ  تِم  ہمیشہ  روزنہٕ  کین  جنتن  اندر  یِمن  جنتن  ہُنٛد  وعدٕہ  ژےٚ  تِمن  کوٚرمُت  چھُتھ،  بیٚیہِ  یِم  تِہٕندیو  مالیو  ماجو  اندرٕہ  بیٚیہِ  تِہٕنزو  زنانو  اندرٕہ،  بیٚیہِ  تِہٕندیو  اولادو  أندرٕہ  یِم  تتھ  لایق  آسن  یعنی  بایمان  آسن،  بے  شک  ژٕے  چھُکھ  زبردست  حکمت  وول۔"
  },
  {
    "verse_id": 9,
    "translation": "بیٚیہِ  رَچھُکھ  ژٕہ  تِم  قیامت  کہ  دۅہ  سارِوٕے  تکلیفو  نِشہِ،  مٲدانِ  محشر  کیو  بیٚیہِ  تکلیفو  تہٕ  پریشٲنیو  نِشہِ۔  یُس  اَکھاہ  ژٕہ  رَچھہَن  تمہِ  دۅہ  کیو  تکلیفو  نِشہِ،  بے  شک  چھےٚ  تس  پٮ۪ٹھ  چٲنۍ  مہربٲنی۔  یٔہے  گٔیہِ  مغفرت  تہٕ  حفاظت  عذابِ  اکبرٕ  نِشہِ  تہٕ  عذابِ  اصگرٕ  نِشہِ  بیٚیہِ  جنتس  واتُن،  بٔڈ  رستگٲری  تہٕ  کامیٲبی۔"
  },
  {
    "verse_id": 10,
    "translation": "بے  شک  یِمَو  لوٗکوکفر  کوٚر  تِم  ییٚلہِ  جہنمس  منٛز  وٲتِتھ  پننِس  کفرس  تہٕ  شرکس  پٮ۪ٹھ  حسرت  تہٕ  افسوس  کٔرِتھ  سخت  ژکھہِ  اندر  پانے  پننہِ  اَتھہٕ  چہِ  اوٚنگجہِ  آسن  کھیٚوان،  تِمن  یِیہِ  بڈِ  وَننہٕ  قیامت  کہ  دۅہ،  اے  کٲفرو  توٚہۍ  چھِو  پننین  پانن  پٮ۪ٹھ  بے  زار،  اللہ  تعالیٰ  اوس  تۅہیہِ  پٮ۪ٹھ  تُہُند  وُنۍ  کیٚنس  پننین  پانن  پٮ۪ٹھ  بے  زار  سپدنہٕ  کھۅتہٕ  زیادٕھ  بے  زار۔  تَمہِ  ساعتہٕ  ییٚلہِ  تۅہیہِ  ایمانس  کُن  ناد  اوس  یِوان  دِنہٕ  ،  توپتہٕ  ٲسِوتوٚہۍ  انکار  کران۔"
  },
  {
    "verse_id": 11,
    "translation": "تِم  دَپن  اے  سانہِ  پروردگارٕ،  مٲرِتھ  ژےٚ  أسۍ  دۅیہِ  پھِرِ،  اَکھ  پٲدٕ  سپدنہٕ  برونٹھ  بیٚیہِ  دنیا  چہ  زندگی  پتہٕ۔  زندٕہ  تہِ  کٔرِتھ  ژیے  أسۍ  دۅیہِ  پھِرِ،  اَکھ  دنیاہٕچ  زندگی  دوٚیُم  ٲخرتٕچ  زندگی۔  یِمہٕ  گٔیہِ  ژور  حالٔژ۔  یِمَو  اندرٕہ  أسۍ  ٲسۍ  انکار  کران  أکۍ  سٕے  حالتس،  سُہ  گوٚو  مرنہٕ  پتہٕ  بیٚیہِ  زندٕہ  سپدنس۔  پس  چھِ  أسۍ  اقرار  کران  پننین  گناہن۔  وۅنۍ  چھا  کینٛہہ  وتھاہ  ییٚمہِ  جہنم  منٛزٕ  نیرنٕچ۔  دنیاہس  اندر  وٲتِتھ  کرہَو  أسۍ  یِمن  سارِنٕے  گناہن  ہُنٛد  تدارُک،  جواب  یِیَکھ  دِنہٕ  کہ  ہرگز  نہٕ،  تُہٕندِ  خٲطرٕ  چھَنہٕ  نیرنٕچ  کانٛہہ  صورت،  تُہٕندِ  خٲطرٕ  چھُ  ہمیشہ  ییٚتی  روزنُک  حکم  جٲری  آمُت  کرنہٕ۔"
  },
  {
    "verse_id": 12,
    "translation": "یہِ  سزا  چھُ  تۅہیہِ  اَمی  مۅکھہٕ  دنیاہس  منٛز  ییٚلہِ  کُنۍ  سٕے  خدایس  ناد  اوس  یِوان  دِنہٕ،  توٚہۍ  ٲسِو  تتھ  انکار  کران،  ہرگاہ  تس  شریک  ٹھٔہراونہٕ  ٲسۍ  یِوان  تتھ  ٲسِو  کران  توٚہۍ  پژھ  تہٕ  تسلیم۔  از  چھےٚ  تس  خداے  سٕنز  حکومت  یُس  تھوٚد  تہٕ  بوٚڈ  چھُ،  تس  پٮ۪ٹھۍ  کِنۍ  چھُنہٕ  کانٛہہ  تہِ  یُس  تِہِندِس  حکمس  پھُٹراوِہا۔"
  },
  {
    "verse_id": 13,
    "translation": "سُہ  گوٚو  سُے  یُس  تۅہیہِ  ہاوان  چھُ  پننہِ  قدرتٕکۍ  نشانہٕ،  بیٚیہِ  چھُ  سوزان  آسمان  کہ  طرفہٕ  تُہُندِ  خٲطرٕ  رزق۔  رزق  سوزُن  تہِ  چھُ  تِہِندِ  قدرت  کیو  نشانو  أندرٕہ  اَکھ  نِشانہٕ،  یِم  نشانہٕ  وُچھنہٕ  سٍتۍ  رَٹہِ  نہٕ  نصیحت  مگر  سُے  یُس  خدایس  کُن  رجوع  کرنُک  ارادٕہ  آسہِ  تھاوان،  وۅنۍ  ییٚلہِ  توحیدس  پٮ۪ٹھ  دلیل  قٲیم  چھےٚ۔"
  },
  {
    "verse_id": 14,
    "translation": "اے  لوٗکو  کفرو  شرک  ترٲوِتھ  مٔنگِو  توٚہۍ  معبودِ  برحقس،  تٔسۍ  یٲژ  بندگی  مخصوص  زٲنِتھ،  اگر  چہ  کھٔرۍتن  تہٕ  ناگوار  گزٲرِتن  منکرن  تہٕ  کٲفرن۔"
  },
  {
    "verse_id": 15,
    "translation": "سُہ  چھُ  تھوٚد  درجہ  وول۔  باایمانن  ہُنٛد  درجہ  چھُ  بلند  کرٕوُن۔  عرشِ  مجیدُک  مٲلک  چھُ  سُے۔  سُے  چھُ  سوزان  وحی  پننہِ  حکمہٕ  سٍتۍ۔  پننیو  بندو  أندرٕہ  یس  پٮ۪ٹھ  سُہ  یژھان  چھُ،  یُتھ  سُہ  بندۂ  خاص  لوٗکن  بیم  کرِ  قیامت  کہ  دۅہُک  ییٚمہِ  دۅہ  سٲری  جمع  سپدن۔"
  },
  {
    "verse_id": 16,
    "translation": "ییٚمہِ  دۅہ  تِم  سٲری  لوٗکھ  قبرو  منٛزٕ  نیرن  نیٚبر،  توپتہٕ  سپدن  جمع  خدایس  برونٹھہٕ  کنہِ،  کھٔٹِتھ  روزِنہٕ  تُہٕنز  کانٛہہ  کتھاہ  اللہ  تعالیٰ  ہس  نِشہِ  نَہ  تُہُنٛد  کانٛہہ  چیزاہ۔  اللہ  تعالیٰ  فرماوِ،  اَز  کٔہٕنزسنا  حکومت  چھےٚ،  کانٛہہ  تہِ  ہیٚکہِ  نہٕ  جواب  دِتھ،  پانے  فرماوِ  اللہ  تعالیٰ،  اَز  چھےٚ  حکومت  أکۍ  سٕے  خداے  سٕنز  یُس  قہرٕ  وول  تہٕ  غلبہٕ  وول  چھُ۔"
  },
  {
    "verse_id": 17,
    "translation": "اَز  یِیہِ  پرتھ  أکِس  بدلہٕ  دِنہٕ  تَمہِ  سارِکُے  یہِ  تٔمۍ  کوٚرمُت  آسہِ  دنیاہس  اندر۔  از  یِیہِ  نہٕ  کٲنسہِ  نسبت  کُنہِ  قسمہٕ  ظلم  کرنہٕ۔  بے  شک  اللہ  تعالیٰ  چھُ  جلد  حساب  ہیوٕوُن۔  یِتھہٕ  پٲٹھۍ  سارِنٕے  پیغمبرن  آو  حکم  کرنہٕ  کہ  قیامت  کہ  دۅہُک  کٔرِو  لوٗکن  بیٖم،  یِتھے  پٲٹھۍ  چھُ  تۅہیہِ  تہِ  حکم  کرنہٕ  یِوان۔"
  },
  {
    "verse_id": 18,
    "translation": "توٚہۍ  تہِ  کٔرِو  حض  بیٖم  لوٗکن  یارسول  اللہ  اَکہِ  نزدیک  یِوُنہِ  مصیبت  کہ  دۅہُک  ییٚلہِ  وٲنِجہِ  آسن  لوٗکن  واژمَژٕہ  ہِرِس  پٮ۪ٹھ۔  تَمی  آسنکھ  غمہٕ  سٍتۍ  پُر۔  تَمہِ  دۅہ  آسہِ  نہٕ  مُشرکن  تہٕ  کٲفرن  کانٛہہ  ولی  دوستاہ،  نہ  کانٛہہ  سفٲرش  کروُناہ  یَسٕنز  سفٲرش  ماننہٕ  یِیہِ  ہا۔"
  },
  {
    "verse_id": 19,
    "translation": "اللہ  تعالیٰ  چھُ  زانان  أچھن  ہٕندِس  خیانتس،  بیٚیہِ  تِمن  سارِنٕے  کتھن  یِمن  دِل  کھٔٹِتھ  تھاوان  چھِ،  یِمہٕ  کتھہٕ  سینن  اندر  پوٗشیدٕہ  آسان  چھےٚ،  یِمن  پٮ۪ٹھ  نہٕ  کانٛہہ  واقف  سپدان  چھُ۔"
  },
  {
    "verse_id": 20,
    "translation": "اللہ  تعالیٰ  سُند  علم  چھُ  کٲمل،  سُہ  کرِ  پوٚز  فٲصلہٕ  تَمہِ  دۅہ۔  بیٚیہِ  یِمن  بٲطل  معبودن  یِم  لوٗکھ  خدایس  ورٲے  آلو  دِوان  چھِ  تِم  ہیٚکن  نہٕ  کُنہِ  قسمہٕ  فٲصلہِ  کٔرِتھ  کیازِ  بے  شک  اللہ  تعالیٰ  ہٕے  چھُ  سورُے  وُچھہِ  وُن۔"
  },
  {
    "verse_id": 21,
    "translation": "کیا  یِم  لوٗکھ  چھِنا  پھیٖرۍمٕتۍ  شام  و  یَمَن  کِس  مُلکس  اندر  تااینکہ  وُچھہن  تِم  کیا  چھُ  سپُد  مُت  انجام  تِمن  نافرمان  لوٗکن  ہُنٛد  یِم  تِمن  برونٹھ  ٲسۍ،  تِم  ٲسۍ  تِہِندِ  کھۅتہٕ  زیادٕہ  قوت  کِنۍ  بیٚیہِ  تِمَو  تراوِ  پتھ  کُن  زمینس  اندر  بجہِ  بجہِ  عمارژٕ،  توپتہٕ  رٔٹۍ  تِم  اللہ  تعالیٰ  ہن،  کٔرِن  گرفتارِ  عذاب  تِہٕندیو  گناہو  سببہٕ،  توپتہٕ  تہِ  اوسنہٕ  تِمن  بچاوَن  وولاہ  خداے  سٕندِ  عذاب  نِشہِ۔"
  },
  {
    "verse_id": 22,
    "translation": "یہِ  عذاب  سپُد  تِمن  پٮ۪ٹھ  ییٚمہِ  مۅکھہٕ  نٲزل  کہ  تِمن  نِشہِ  ٲسۍ  واتان  تِہِندۍ  پیغمبر  نَنہِ  دلیلہٕ  ہیتھ۔  توپتہٕ  ٲسۍ  تِم  انکار  کران،  پس  کٔرۍ  تِم  گرفتار  اللہ  تعالیٰ  ہن  عذابس۔  بے  شک  سُہ  چھُ  سٮ۪ٹھاہ  قوت  وول  سخت  عذاب  کرٕوُن۔"
  },
  {
    "verse_id": 23,
    "translation": "پٔزِپٲٹھۍ  بیٚیہِ  سوٗزاَسہِ  موسیٰ  علیہ  السلام  پنٕنۍ  آیات  تہٕ  نَنہِ  دلیلہٕ  ہیتھ۔"
  },
  {
    "verse_id": 24,
    "translation": "فرعونس  ہامانس  تہٕ  قارونس  کُن۔  تِمَو  دوٚپ  یہِ  چھُ  جادوگر  تہٕ  اَپزِیور۔"
  },
  {
    "verse_id": 25,
    "translation": "تۅہیہِ  پتہ  ییٚلہِ  آو  موسیٰ  علیہ  السلام  عام  لوٗکن  نِشہِ  سانہِ  طرفہٕ  پوٚز  دین  ہیتھ،  تِمَو  منٛزٕ  اوٚن  ایمان  بعض  لوکو۔  یِم  کافر  ٲسۍ  تِمَو  دوٚپ  پانہٕ  وٲنۍ  بطورِ  مشورٕہ  کہ  مٲرِیوٗکھ  تِمن  لوٗکن  ہٕندۍ  لۅکٕٹۍ  یِمَو  ایمان  اوٚن  حضرت  موسیٰ  ہس  سٍتۍ،  یُتھنہٕ  تِمن  لوٗکن  ہُنٛد  قوت  زیادٕھ  سپدِ،  ورنہٕ  چھُ  اندیشہِ  سلطنت  کہ  زوالُک۔  کورِ  تِہٕنزٕ  تھٲوِیوٗکھ  زندے  کیازِ  تِمہٕ  یِن  خدمتس  تہٕ  کامہِ  کوچہِ  بکار۔  یہِ  سوچ  تِمَو  غلبہ  موسوی  کہ  بندشہِ  ہُنٛد  تدبیر،  کافرن  ہُنٛد  تدبیر  چھُنہٕ  مگر  بالکل  بے  اثر۔"
  },
  {
    "verse_id": 26,
    "translation": "بیٚیہِ  دوٚپ  فرعونن  مےٚ  ترٲوِو،  بہٕ  مارن  موسیٰ،  غالباً  آسہن  اہلِ  دربار  تس  تِژھ  حرکت  کرنہٕ  نِشہِ  پتھ  رٹان،  گٔژِھن  سُہ  کٔرِن  فریاد  پننِس  خدایس،  بہٕ  وُچھہِ  سُہ  کِتھہٕ  پٲٹھۍ  بچاوِ  تَس۔  مےٚ  چھُ  خطرٕھ  گژھان  کہ  سُہ  بدلاوِ  دین  تُہُنٛد،  بیٚیہِ  ما  پھٔہلاوِ  مُلکس  منٛز  تبٲہی  ییٚمہِ  سٍتۍ  سٲنۍ  سلطنت  کرِ  ختم۔"
  },
  {
    "verse_id": 27,
    "translation": "موسیٰ  علیہ  السلامن  دوٚپ  پننِس  قومس  توٚہۍ  مَہ  بٔرِو  پرواہ  کینٛہہ،  بہٕ  چھُنہٕ  کھۅژان  فرعون  سٕندِس  خوف  دِنَس۔  مےٚ  چھُ  پناہ  ہیوٚتمُت  پننِس  تہٕ  تُہٕندِس  خداے  سٕندِ  سٍتۍ  پرتھ  مغروٗر  شخصہٕ  سٕندِ  شرٕ  نِشہِ  یَس  نہٕ  پژھ  چھےٚ  حساب  کہ  دۅہٕچ۔"
  },
  {
    "verse_id": 28,
    "translation": "توپتہٕ  ووٚن  أکۍ  باایمان  مردن  یُس  اَتھ  مشورٕہ  چہ  مجلسہِ  منٛز  اوس  فرعون  سٕندِ  خاندانہٕ  منٛزٕ،  یُس  پَنُن  ایمان  کھٔٹِتھ  تھاوان  اوس۔  اے  لوٗکو،  کیا  توٚہۍ  چھوٗنا  اَکھ  شخصاہ  محض  ییٚمہِ  کتھہِ  خٲطرٕ  ماران  کہ  سُہ  چھُ  دپان  میون  معبود  چھُ  اللہ  تعالیٰ  حالانکہ  سُہ  چھُ  تۅہیہِ  نِشہِ  نَنہِ  دلیلہٕ  پیش  کران  پننِس  پروردگار  سٕندِطرفہٕ۔  اگر  سُہ  بالفرض  اَپُز  ونان  آسہِ  تَس  چھُ  تمُیک  وۅبال  پانس،  ہرگاہ  سُہ  پٔزِیور  آسہِ  تیٚلہِ  واتہِ  تۅہیہِ  ضرور  تَمہِ  منٛزٕ  کینٛہہ  ییٚمُیک  سُہ  تۅہیہِ  وعید  چھُ  کران۔  اللہ  تعالیٰ  چھُنہٕ  وَتھ  ہاوان  تس  شخصس  یُس  حدٕ  ڈلہٕ  وُن  تہٕ  سخت  اَپزیور  آسہِ۔"
  },
  {
    "verse_id": 29,
    "translation": "اے  قوم  اَز  چھےٚ  تۅہیہِ  سلطنت  تہٕ  حکومت،  توٚہۍ  چھِو  غٲلب  یَتھ  مملکتس  اندر،  ہرگاہ  توٚہۍ  حضرت  موسیٰ  شہید  کٔرِیوٗن،  تَمہِ  پتہٕ  ہَے  خداے  سٕندِ  طرفہٕ  خانٛہہ  بلایاہ  وٲتِتھ  پیٚیہِ  تَمہِ  ساعتہٕ  کُس  کرِ  اَسہِ  مددتہٕ  یٲری،  کُس  بچاوِ  اَسہِ  تَمہِ  بلایہِ  نِشہِ۔  یہِ  بوٗزِتھ  ووٚن  فرعونن  بہٕ  چھُسنہٕ  تۅہیہِ  مشورٕہ  دِوان  مگر  تَمی  کتھہِ  ہُنٛد  یۅسہٕ  مےٚ  پانس  جان  آیہِ  بوزنہٕ،  سُہ  گوٚو  موسیٰ  قتل  کرُن،  بہٕ  چھُسنہٕ  تۅہیہِ  ہاوان  مگر  سۅے  وَتھ  یۅسہٕ  سیٚز  چھےٚ،  یَتھ  منٛز  عٲنِ  مصلحت  چھےٚ۔"
  },
  {
    "verse_id": 30,
    "translation": "ییٚلہِ  تٔمۍ  باایمان  شخصن  وُچھ  کہ  نرم  تقریرٕ  سٍتۍ  بنیوو  نہٕ  کینٛہہ،  تٔمۍ  ہیوٚت  زوردار  تقریر  کرُن۔  توپتہٕ  ووٚن  تٔمۍ  باایمان  مردن،  اے  قوم،  مےٚ  چھُ  خطرٕہ  گژھان  تُہٕندِ  حقہٕ  کہ  تۅہیہِ  پٮ۪ٹھ  تہِ  ما  یِیہِ  تِیُتھ  دوہ  یُتھ  بروٗٹھِمین  لوٗکن  پٮ۪ٹھ  آمُت  چھُ۔"
  },
  {
    "verse_id": 31,
    "translation": "یُتھ  حال  بنیومُت  چھُ  قومِ  نوحس،  قوم  عادس،  قوم  ثمودس۔  بیٚیہِ  تِمن  لوٗکن  یِم  تَمہِ  پتہٕ  ٲسۍ۔  اللہ  تعالیٰ  چھُنہٕ  بندن  پٮ۪ٹھ  ظلم  کرُن  یژھان۔  "
  },
  {
    "verse_id": 32,
    "translation": "اے  میانہِ  قومہٕ  بہٕ  چھُس  کھۅژان  تُہٕندِ  خٲطرٕ  تتھ  دۅہس  یَتھ  منٛز  واریاہ  آلَوپیٚن  دِنۍ۔  گۅڈنُیک  نِدا  گوٚو  پوگس  منٛز  یِیہِ  پھۅکھ  دِنہٕ  ییٚمہِ  سٍتۍ  سٲری  مۅردٕہ  زںدٕہ  گژھن،  بیٚیہِ  یِیہِ  پرتھ  أکِس  شخصس  پننہِ  ماجہِ  سٍتۍ  نسبت  کٔرِتھ  نِدا  کرنہٕ۔"
  },
  {
    "verse_id": 33,
    "translation": "ییٚمہِ  دۅہ  توٚہۍ  ژلان  ٲسِو  تھَر  پھِرِتھ  حساب  کہ  موقع  نِشہِ  دوزخس  کُن  تَمہِ  ساعتہٕ  آسہِ  نہٕ  کانٛہہ  تہِ  تۅہیہِ  خداے  سٕندِ  عذاب  نِشہِ  بچاوٕوُن۔  یہِ  مضمون  اوس  سٮ۪ٹھاہ  غایت  درجہ  ہدایتس  مقتضی،  مگر  یس  خداے  وَتھ  راورِ  تَس  چھُنہٕ  کانٛہہ  تہِ  وَتھ  ہاوٕوُن۔ "
  },
  {
    "verse_id": 34,
    "translation": "بتحقیق  بیٚیہِ  آو  تۅہیہِ  کُن  موسیٰ  علیہ  السلامس  برونٹھ  یوسف  علیہ  السلام  نَنہِ  دلیلہٕ  ہیٚتھ۔  پس  روٗدِوٕہ  توٚہۍ  ہمیشہ  شک  کران  تتھ  منٛز  یہِ  سُہ  تۅہیہِ  کُں  ہیتھ  آمُت  اوس  خداے  سُنٛد  پیغام۔  تااینکہ  ییٚلہِ  تِم  گٔے  ییٚمہِ  عالمہٕ،  توٚہۍ  لٔگِو  وَننہِ  پانے،  وۅنۍ  سوزِنہٕ  اللہ  تعالیٰ  یوسف  علیہ  السلامس  پتہٕ  کٲنسہِ  پیغمبرس۔  یِتھے  پٲٹھۍ  چھُ  اللہ  تعالیٰ  وَتھ  راوران  تہٕ  غلطی  منٛز  تھاوان  تِمن  لوٗکن  یِم  حدٕ  چھِ  ڈلان  انکار  کرنس  اندر،  بیٚیہِ  یِم  شک  چھِ  کران۔"
  },
  {
    "verse_id": 35,
    "translation": "تِم  گٔے  تِمے  یِم  بحث  تہٕ  قضیہِ  چھِ  لاگان  اللہ  تعالیٰ  سٕندین  آیاتن  اندر  کُنہِ  تِژِھہ  دلیلہِ  ورٲے  یۅسہٕ  تِمن  نِشہِ  وٲژمٕژ  آسِہا،  اللہ  تعالیٰ  ہس  چھےٚ  سٮ۪ٹھاہ  نفرت  اَمہِ  کج  بحثی  ہٕںز،  باایمانن  نِشہِ  تہِ  چھےٚ  اَمِچ  نفرت۔  یِتھہٕ  پٲٹھۍ  اللہ  تعالیٰ  ہن  تُہٕندین  دِلن  پٮ۪ٹھ  مۅہر  کٔرمٕژچھےٚ،  یِتھے  پٲٹھۍ  چھُ  اللہ  تعالیٰ  مۅہر  کران  پرتھ  متکبر  تہٕ  سرکش  سٕندِس  دِلس  پٮ۪ٹھ۔  یہِ  اوس  تقریر  تس  بایامان  مَردٕ  سُنٛد  یُس  پَنُن  ایمان  کھٔٹِتھ  تھاوان  اوس۔  اَمہِ  تقریرٕ  پتہٕ  کوٚر  تٔمۍ  پَنُن  پان  ظٲہر۔"
  },
  {
    "verse_id": 36,
    "translation": "فرعونن  ییٚلہِ  یہِ  لاجواب  تقریر  بوٗز،  تٔمِس  باایمانس  ہیوٚکُن  نہٕ  کینٛہہ  ؤنِتھ،  پننِس  سٲبقہٕ  جہالتس  پٮ۪ٹھ  قٲیِم  روٗزِتھ  لوٚگ  پننہِ  خیالہٕ  دلیل  قٲیِم  کرنہٕ  ہامانس  کہ  اے  ہامان  میانہِ  خٲطرٕ  بناو  ژٕہ  اَکھ  تھوٚد  مکاناہ  دیٚو  بہٕ  تتھ  پٮ۪ٹھ  کھٔسِتھ  واتہٕ  آسمان  چن  وَتن  پٮ۪ٹھ۔"
  },
  {
    "verse_id": 37,
    "translation": "یعنی  آسمان  کھسنہٕ  چن  وتن  پٮ۪ٹھ،  توپتہٕ  وُچھہِ  بہٕ  موسیٰ  علیہ  السلام  سٕندِس  خدایس  کُن۔  بہٕ  چھُس  زانان  سُہ  چھُ  یہِ  وننس  اندر  اَپزِیور۔  یِتھے  پٲٹھۍ  آو  زینت  دِنہٕ  فرعون  سٕندِ  خٲطرٕ  تٔمۍ  سٕنزن  یچھ  کامین،  بییہِ  آو  سُہ  پتھ  رٹنہٕ  سیٚزِ  وَتہِ  نِشہِ۔  تٔمۍ  کرییہِ  موسیٰ  علیہ  السلامس  مقابلہٕ  واریاہ  بٔڈ  بٔڈ  تدبیر  مگر  فعرون  سُنٛد  پرتھ  تدبیراہ  گوٚو  ضایع  تہٕ  بے  کار،  کُنہِ  تدبیرس  منٛز  سپُد  نہٕ  سُہ  کامیاب۔"
  },
  {
    "verse_id": 38,
    "translation": "تٔمۍ  باایمان  شخصن  ییٚلہِ  وُچھ  کہ  فرعونس  پھوٗر  نہٕ  کانٛہہ  معقول  جواباہ،  تٔمۍ  کوٚر  بیٚیہِ  تقریر۔  تٔمۍ  دوٚپ  اے  میانہِ  قومہٕ  توٚہۍ  پٔکِو  میانہِ  وَتہِ،  توٚہۍ  کٔرِو  میٲنۍ  پٲروی،  بہٕ  ہاوَو  تۅہیہِ  رٕژ  وَتھ  یعنی  سبیل  الرشاد  چھےٚ  میٲنۍ  وَتھ  فرعون  سٕنز  وَتھ  چھَنہٕ،  تٔمۍ  سُنٛد  دعویٰ  چھُ  اَپُز۔  "
  },
  {
    "verse_id": 39,
    "translation": "اے  میانہِ  قومہٕ  یہِ  دنیاہٕچ  زندگی  چھَنہٕ  مگر  کینژھن  دۅہن  فٲیدٕہ  تُلنِچ۔  اصل  روزنُک  گرٕ  گوٚو  ٲخرتُک  گرٕ۔"
  },
  {
    "verse_id": 40,
    "translation": "ییٚمۍ  اَکھ  یچھ  کٲم  کٔر  تس  یِیہِ  نہٕ  تمُیک  سزا  دِنہٕ  مگر  تتھ  برابر  یُس  اَکھاہ  رٕژعمل  کرِ  مَردو  یا  زنانو  أندرٕہ  باایمان  ٲسِتھ  تِمے  لوٗکھ  اَژن  جنتس  اندر،  تَتہِ  یِیَکھ  رِزق  عطا  کرنہٕ  حسابہٕ  روٚستُے۔"
  },
  {
    "verse_id": 41,
    "translation": "اے  میانہِ  قومہٕ  یہِ  کِژھ  کتھاہ  چھےٚ  کہ  بہٕ  چھُسَو  ناد  دِوان  نجاتس  کُن،  توٚہۍ  چھِو  مےٚ  ناد  دِوان  نارس  کُن۔"
  },
  {
    "verse_id": 42,
    "translation": "توٚہۍ  چھِو  مےٚ  ناد  دِوان  معبودِ  برحقس  انکار  کرنس  تہٕ  شریک  ٹھہراونس  کُن  ییٚمِچ  نہٕ  مےٚ  نِشہِ  کانٛہہ  خبراہ  چھےٚ،  دلیلاہ  چھےٚ۔  بہٕ  چھُس  تۅہیہِ  ناد  دِوان  تَس  معبودِ  برحقس  کُن  یُس  سٮ۪ٹھاہ  بخشن  ہار  چھُ۔"
  },
  {
    "verse_id": 43,
    "translation": "یہِ  کتھ  چھےٚ  ظٲہر  کہ  یَس  پرستش  کرنس  کُن  توٚہۍ  مےٚ  ناد  دِوان  چھِو،  سُہ  چھُنہٕ  قٲبل  نہ  دنیاہس  اندر  کُنہِ  حاجت  وِزِ  ناد  دِنس  نہ  ٲخرتس  اندر  دفع  عذاب  کہ  وقتہٕ،  کیازِ  ناد  دِنٕچ  صلاحیت  چھےٚ  تٔسۍ  یَس  قدرت  و  علم  آسہِ۔  یِم  دۅشوے  چیز  چھِ  غیر  اللہ  ہس  نِشہِ  مفقود۔  یہِ  چھےٚ  یقینی  کتھ  کہ  اَسہِ  سارِنٕے  چھُ  واپس  رجوع  کرُن  اللہ  تعالیٰ  ہس  کُن۔  یِتہِ  چھےٚ  یقینی  کتھ  کہ  حدٕ  نِشہِ  ڈلہٕ  وُن  یعنی  غیر  اللہ  ہس  عبادت  کرٕوُن  چھُ  نارس  اندر  واتہٕ  وُن۔"
  },
  {
    "verse_id": 44,
    "translation": "میٲنۍ  کتھ  چھَنہٕ  تۅہیہِ  بیٚہان،  پیٚیہِ  وٕہ  تۅہیہِ  ژیٚتس  سۅ  کتھ  یۅسہٕ  بہٕ  ونان  چھُس  مگر  برونٹھ  پہَن،  بہٕ  چھُس  پَنُن  معاملہٕ  پُشراوان  اللہ  تعالیٰ  ہس۔  بے  شک  اللہ  تعالیٰ  چھُ  پانہٕ  وُچھان  پننین  بندن  ہُنٛد  حال۔"
  },
  {
    "verse_id": 45,
    "translation": "پس  روٚچھ  سُہ  بندہ  اللہ  تعالیٰ  ہن  تِہٕندیو  مضر  تدبیرو  نِشہِ۔  پوٚت  پھِیرِتھ  آو  وَلنہٕ  عذاب  فرعون  سٕندین  لوتین  پوتین۔  چنانچہ  فرعون  تہٕ  تِہُنٛد  قوم  پھوٚٹ  دریاے  قُلزُمس  اندر۔  موسیٰ  علیہ  السلام  تہٕ  تِہٕندیو  تابِعَو  لوٚب  نجات۔  آلِ  فرعون  منٛزٕ  یِم  باایمان  ٲسۍ  تِمَو  لوٚب  موسیٰ  علیہ  السلامس  سٍتۍ  غرق  سپدنہٕ  نِشہِ  نجات۔"
  },
  {
    "verse_id": 46,
    "translation": "عالمِ  برزخس  منٛز  چھِ  تِم  صُبحس  تہٕ  شامس  نارس  برونٹھہٕ  کنہِ  اَننہٕ  یِوان،  تِمن  چھُ  وَننہِ  یِوان  کہ  قیامتُک  دۅہ  کیا  یِیِو  توٚہۍ  اَتھ  نارس  منٛز  دٲخل  کرنہٕ۔  قیامت  قٲیِم  سپدِ،  تَمہِ  دۅہ  یِیہِ  حکم  کرنہٕ،  واتنٲوِیوٗکھ  فرعون  تِہُند  قوم  سخت  عذابس  اندر۔"
  },
  {
    "verse_id": 47,
    "translation": "سُہ  وقت  تہِ  چھُ  قٲبلِ  ذکر  ییٚلہِ  کٲفر  نارِ  جہنمس  اندر  پانہٕ  وٲنۍ  ہَرہَر  کرن،  توپتہٕ  وَنن  کمزور  لوٗکھ  تِمن  لوٗکن  یِم  مغروٗر  تہٕ  سرکش  ٲسۍ  کہ  أسۍ  ٲسۍ  تۅہی  تٲبع،  کیا  توٚہۍ  ہیٚکِو  نا  نارُک  کانٛہہ  حصہٕ  اَسہِ  نِشہِ  دوٗر  کٔرِتھ۔"
  },
  {
    "verse_id": 48,
    "translation": "مغرور  تہٕ  سرکش  لوٗکھ  وَننکھ  أسۍ  سٲری  چھِ  نارسٕے  منٛز ﴿أسۍ  اگر  تۅہیہِ  کینٛہہ  کٔرِتھ  ہیٚکہَو  گۅڈٕ  کرہَو  أسۍ  پانسٕے﴾ بے  شک  اللہ  تعالیٰ  ہن  کوٚر  فٲصلہٕ  بندن  منٛز،  وۅنۍ  ہیٚکہِ  نہٕ  تتھ  فٲصلس  منٛز  بدل  سپدِتھ۔  تتھ  فٲصلس  منٛز  آے  أسۍ  سٲری  ناری  قرار  دِنہٕ۔  "
  },
  {
    "verse_id": 49,
    "translation": "تَمہِ  پتہٕ  وَنن  تِم  سٲری  لوٗکھ  یِم  جہنمس  منٛز  دزان  آسن  جہنم  کین  داروغن،  توٚہۍ  مٔنگۍ  تو  سانہِ  خٲطرٕ  خدایس  سُہ  کرِہا  کُنہِ  دۅہ  عذابس  منٛز  سہل۔"
  },
  {
    "verse_id": 50,
    "translation": "تِم  دپنکھ  کیا  تۅہیہِ  نِشہِ  ٲسۍ  نا  یِوان  پیغمبر  تُہٕندۍ  نَنہِ  دلیلہٕ  ہیتھ،  جہنم  نِشہِ  بچنٕچ  کانٛہہ  طریقاہ  تہٕ  صوٗرتھاہ  ہیتھ۔  تِم  دپنکھ  اَدٕ  یِوان  ٲسۍ  مگر  أسۍ  ٲسۍ  نہٕ  تِہُنٛد  مانان،  تِم  دپنکھ  تورٕ  توٚہۍ  مٔنگِو  پانے،  اَسہِ  چھےٚ  کٲفرن  سفٲرش  کرنٕچ  ممٲنعت۔  مگر  تتھ  منگنس  تہِ  کانٛہہ  نتیجا  نیریٚو  نہٕ،  کیازِ  کٲفرن  ہُنٛد  منگُن  چھُنہٕ  مگر  بے  کار  تہٕ  بے  اعتبار۔  "
  },
  {
    "verse_id": 51,
    "translation": "أسۍ  چھِ  یٲری  تہٕ  مدد  کران  پننین  پیغمبرن  بیٚیہِ  باایمانن  دنیاچہ  زندگی  اندر  بیٚیہِ  ییٚمہِ  دۅہ  گواہ  یعنی  تِم  ملٲیک،  یِم  نامۂ  اعمال  لیکھان  آسن  گوٲہی  خٲطرٕ  تھوٚد  وۅتھن۔  تِم  دِن  گوٲہی  پیغمبرن  ہٕندِ  تبلیغٕچ  بیٚیہِ  کٲفرن  ہٕندِ  انکارٕچ۔"
  },
  {
    "verse_id": 52,
    "translation": "ییٚمہِ  دۅہ  نہٕ  کانٛہہ  فٲیدٕہ  دِیہِ  ظٲلمن  یعنی  مشرکن  تہٕ  کٲفرن  عذر  تہٕ  بہانہٕ  پیش  کرُن،  تِہِندِ  خٲطرٕ  چھےٚ  لعنت ﴿یعنی  خداے  سٕندِ  رحمت  نِشہِ  دوٗری﴾  بیٚیہِ  چھُ  تِہِندِ  روزنہٕ  خٲطرٕ  یچھ  مکان۔"
  },
  {
    "verse_id": 53,
    "translation": "بتحقیق  تۅہیہِ  برونٹھ  کوٚر  اَسہِ  عطا  موسیٰ  کلیم  اللہ  ہس  بوٚڈ  ہدایت  یعنی  توراۃ  بیٚیہِ  کٔرۍ  بنی  اسرٲیل  اَسہِ  وٲرث  کتابہِ  ہٕندۍ  یعنی  توراۃٕکۍ  یُس  توراۃ  ہدایت  و  نصیحت  چھُ  عقلہِ  والین  تہٕ  گاٹلین  ہٕندِ  خٲطرٕ۔  بے  عقل  یِم  ٲسۍ  تِمن  ووت  نہٕ  تمہِ  کتابہِ  ہُنٛد  کانٛہہ  فٲیدٕہ،  توٚہۍ  تہِ  چھِو  موسیٰ  علیہ  السلام  سٕندۍ  پٲٹھۍ  صاحب  رسالت  و  وحی۔"
  },
  {
    "verse_id": 54,
    "translation": "تِہٕندین  اُمتین  اندر  یِم  گاٹٕلۍ  چھِ  تِم  تہِ  کٔرِن  تَمہِ  کتابہِ  ہٕںز  یۅسہٕ  تۅہیہِ  عطا  کرنہٕ  آیہِ  خدمت  تہٕ  اشاعت۔  بے  عقل  یِم  چھِ  تِم  کرن  اَتھ  کتابہِ  انکار۔"
  },
  {
    "verse_id": 55,
    "translation": "مگر  توٚہۍ  کٔرِو  تتھ  پٮ۪ٹھ  صبر  یارسول  اللہؐ،  بے  شک  اللہ  تعالیٰ  سُند  وعدٕہ  چھُ  پوٚز،  بیٚیہِ  مٔنگِو  مغفرت  پننین  گناہن  ہٕندِ  خٲطرٕ،  بیٚیہِ  روٗزِو  تتھ  کامہِ  سٍتۍ  مشغول  ییٚمہِ  سٍتۍ  نہٕ  غمس  کُن  التفا  تھٕے  سپدان  آسہِ۔  سُہ  گوٚو  کہ  توٚہۍ  ٲسِو  تسبیح  تہٕ  حمد  پننِس  پروردگارٕ  سٕندِ  خٲطرٕ  پران  شامس  تہِ  صُبحس  تہِ۔ "
  },
  {
    "verse_id": 56,
    "translation": "بے  شک  یِم  لوٗکھ  بحث  تہٕ  قضیہ  چھِ  کران  خداے  سٕندین  آیاتن  اندر  کُنہِ  دلیلہِ  ورٲے  یۅسہٕ  تِمن  نِشہِ  وٲژمٕژ  آسِہا،  تِہٕندین  دِلن  اندر  چھُنہٕ  کِہِنۍ  تہِ  بٔڑیمی  یعنی  تکبر  وغرور  ورٲے۔  تِمن  ییٚمہِ  بٔڑیمی  ہُنٛد  خیال  چھُ  تتھ  ہیٚکن  نہٕ  وٲتِتھ  یعنی  سۅ  سپدِ  نہٕ  تِمن  حٲصلٕے  زانٛہہ  بلکہ  گژھن  تِم  ذلیل  و  خوار،  بلکہ  مٔنگۍ  تو  توٚہۍ  اللہ  تعالیٰ  ہس  پناہ  تِمن  لوٗکن  ہٕندِ  شرٕ  نِشہِ۔  بے  شک  اللہ  تعالیٰ  چھُ  سورُے  بوزٕوُن،  سورُے  وُچھہِ  وُن۔  یِم  لوٗکھ  انسانن  ہٕندِ  سدوبارٕہ  پٲدٕہ  سپدنس  انکار  کران  چھِ  تِم  چھِ  سٮ۪ٹھاہ  بے  عقل،  کیازِ۔  "
  },
  {
    "verse_id": 57,
    "translation": "آسمانن  تہٕ  زمینن  ہُنٛد  پٲدٕ  کرُن  چھےٚ  زیادٕھ  کٲم  انسان  دوبارٕہ  پٲدٕہ  کرنہٕ  کھۅتہٕ  لوٗکن  ہٕنزِ  نظرِ  اندر،  ییٚلہِ  یہِ  بٔڈ  کٲم  کرنس  پٮ۪ٹھ  تس  پوٗرٕ  قدرت  چھےٚ،  لۅکٕٹ  کرٕنۍ  کیا  عجایب  چھُ  تس  نِشہِ۔  مگر  باوجودآں  چھَنہٕ  اکثر  لوٗکن  یہِ  کتھ  فکرِ  تران۔"
  },
  {
    "verse_id": 58,
    "translation": "بیٚیہِ  یِتھہٕ  پٲٹھۍ  برابر  چھُنہٕ  اوٚن  تہٕ  گاشدار،  یِتھے  پٲٹھۍ  چِھنہٕ  برابر  تِم  لوٗکھ  یِمَو  ایمان  أنِتھ  رٕژٕ  کامہِ  کرِ،  بیٚیہِ  یِم  بدکار  آسن۔  سٮ۪ٹھاہ  کم  چھِو  توٚہۍ  فکرکران  وَرنہٕ  روٗزِہِو  نہٕ  توٚہۍ  اعمیٰ  تہٕ  بدکار۔"
  },
  {
    "verse_id": 59,
    "translation": "قیامت  چھےٚ  ضرور  یِوُنۍ،  تَمہِ  کِس  یِنس  منٛز  چھُنہٕ  کانٛہہ  شکھاہ،  لیکن  واریاہ  لوٗکھ  چھِنہٕ  مانان  تہٕ  پژھ  کران،  کیازِ  تِم  چھِنہٕ  تَمہِ  چن  دلیلن  اندر  تدبُر  تہٕ  غورکران۔"
  },
  {
    "verse_id": 60,
    "translation": "بیٚیہِ  چھُ  فرماوان  تُہُنٛد  پروردگار،  اے  لوٗکو  مٔنگِو  توٚہۍ  مےٚ،  بہٕ  کرٕ  تُہُنٛد  پرتھ  جٲیز  درخواستاہ  قبول۔  مےٚ  ورٲےمَہ  مٔنگِو  پنٕنۍ  حاجت  کٲنسہِ  تہِ۔  بے  شک  یِم  لوٗکھ  تکبر  چھِ  کران  میانہِ  عبادت  نِشہِ  یعنی  مےٚ  منگنہٕ  نِشہِ،  مےٚ  ورٲے  بیٚیَن  چھِ  منگان،  مےٚ  چھِنہٕ  پنٕنۍ  حاجت  منگان،  تِم  أژِن  جہنمس  مٔرِتھ  خوار  گٔژِھتھ۔"
  },
  {
    "verse_id": 61,
    "translation": "معبودِ  برحق  گوٚو  سُے  ییٚمۍ  رات  کٔر  تُہٕندِ  فٲیدٕہ  خٲطرٕ  یُتھ  توٚہۍ  تتھ  منٛز  آرام  کٔرِو،  بیٚیہِ  کوٚرُن  دۅہ  وُچھنہٕ  خٲطرٕ  روشن  یُتھ  تکلیف  ورٲے  توٚہۍ  معاش  حاصل  کٔرِو۔  بے  شک  اللہ  تعالیٰ  چھُ  سٮ۪ٹھاہ  فضل  کروُن  لوٗکن  پٮ۪ٹھ،  لیکن  واریاہ  لوٗکھ  چھِنہٕ  یِمن  نعمژن  ہٕنز  شکرگزٲری  کران  بلکہ  چھِ  تتھ  بدل  شِرک  کران۔"
  },
  {
    "verse_id": 62,
    "translation": "یہِ  چھُ  اللہ  تعالیٰ  تُہٕندِ  پروردگار  ییٚمۍ  سُنٛد  ذکر  کرنہٕ  آو۔  تِم  چیز  نہ  یِم  توٚہۍ  پانے  چھوٗکھ  ٹھہراوان۔  سُے  چھُ  پرتھ  چیزُک  پٲدٕہ  کروُن،  کانٛہہ  معبوداہ  چھُنہٕ  تس  ورٲے۔  توحید  ثٲبت  سپدنہٕ  پتہٕ  کوٚت  چھِو  توٚہۍ  شرک  کٔرِتھ  پوٚت  پھیران۔"
  },
  {
    "verse_id": 63,
    "translation": "یِتھے  پٲٹھۍ  ٲس  یِوان  وَتھ  راوراونہٕ  تِمن  یِم  سانین  آیاتن  ٲسۍ  انکار  کران۔"
  },
  {
    "verse_id": 64,
    "translation": "معبودبرحق  گوٚو  سُے  ییٚمۍ  تُہٕندِ  کٔر  روزنٕچ  جاے  زمین،  بیٚیہِ  کوٚرُن  آسمان  ہیرِمہِ  طرفہٕ  پشاہ  ہیوٗ،  بیٚیہِ  کرنوو  عطا  تۅہیہِ  صوٗرتھاہ،  سۅے  صورت  کٔرٕن  رٕژ  صوٗرتھاہ،  بیٚیہِ  کوٚرُن  تۅہیہِ  رزق  عطا،  رٕتۍ  رٕتۍ  چیز  کھیٚنہٕ  خٲطرٕ۔  یۅہے  گوٚو  تُہُنٛد  پروردگار،  پس  چھُ  اللہ  تعالیٰ  سٮ۪ٹھاہ  عٲلی  شان۔  سُے  چھُ  عالمینن  ہُنٛد  ربّ۔"
  },
  {
    "verse_id": 65,
    "translation": "سُے  چھُ  ازلی  تہٕ  ابدی  زندٕہ  روزوُن۔  کانٛہہ  معبوٗداہ  چھُنہٕ  تس  ورٲے۔  اے  لوٗکو،  پس  مٔنگِو  توٚہۍ  سٲری  تس،  خالص  اعتقاد  کٔرِتھ،  شریک  مَہ  ٹھٔہرٲوِو  تس  کُنہِ  چیزس  اندر  عبادت  تہٕ  بندگی  خالص  سزاوار  زٲنِتھ  بیٚیہِ  کٲنسہِ۔  سٲری  حمدو  ثناء  سارے  خوٗبیہِ  چھےٚ  تٔسۍ  معبودِ  برحقس  سزاوار  یُس  ربّ  العالمین  چھُ۔"
  },
  {
    "verse_id": 66,
    "translation": "توٚہۍ  فرمٲوِیوٗکھ  یارسول  اللہؐ  یِمن  مشرکن  کہ  مےٚ  آو  منع  کرنہٕ  بہٕ  کہا  کرٕ  پرستش  تِمن  معبودِ  بٲطلن  ہٕنز  یِمن  توٚہۍ  پرستش  کران  چھِو  معبودِ  برحقس  ورٲے  ییٚلہِ  زن  مےٚ  نِشہِ  میٲنِس  پروردگار سٕندِ  طرفہٕ  واضح  دلیل  چھےٚ  آمٕژ  تہٕ  مےٚ  آو  حکم  کرنہٕ  کہ  بہٕ  نوٚمراوٕ  کلہٕ  عبادتس  اندر  فقط  ربُ  العالمینس  برونٹھہٕ  کنہِ۔"
  },
  {
    "verse_id": 67,
    "translation": "سُہ  پروردگار  گوٚو  سُے  ییٚمۍ  توٚہۍ  پٲدٕ  کٔرِنَو  گۅڈٕ  میٚژِ  یعنی  تُہُند  جدِ  اعلیٰ  آدم  علیہ  السلام  توپتہٕ  تُہُنٛد  نسل  آبہٕ  قطرس،  توپتہٕ  خونہٕ  دَتہِ،  توپتہٕ  کٔڑِنَو  توٚہۍ  بچہِ  سٕنزِ  شکلہِ  اندر  ماجہِ  ہٕندِ  شکمہٕ  أندرٕہ۔  توپتہٕ  چھُو  تۅہیہِ  زندٕہ  تھاوان  یُتھ  توٚہۍ  وٲتِو  پننہِ  جوانی  ہٕندِس  وقتس،  توپتہٕ  چھُو  تۅہیہِ  زندٕہ  تھاوان  یُتھ  توٚہۍ  بُڈٕ  سپدِو  ،  بیٚیہِ  چھِ  تۅہی  أندرٕہ  کینٛہہ  اَتھ  جوٲنی  یا  بُجرٕکِس  وقتس  واتنہٕ  برونٹھُے  مران،  بیٚیہِ  چھُ  سُہ  تۅہیہِ  زندٕہ  تھاوان  یُتھ  توٚہۍ  وٲتِو  پننِس  مقرر  کرنہٕ  آمتِس  وقتس  تانۍ۔  یہِ  سورُے  کوٚر  اَسہِ  یُتھ  تۅہیہِ  فکرِ  تَرِ  خداے  سُنٛد  توحید،  بیٚیہِ  یہِ  کہ  مٔرِتھ  ہیٚکہِ  سُہ  پروردگار  اَسہِ  بیٚیہِ  زندٕہ  کٔرِتھ  ییٚمۍ  أسۍ  ییٖتیو  دورَو  منٛزۍ  گُزٲرۍ۔"
  },
  {
    "verse_id": 68,
    "translation": "سُہ  گوٚو  سُے  یُس  زندٕہ  کران  تہٕ  ماران  چھُ،  ییٚلہِ  کُنہِ  کامہِ  ہٕندِ  پوٗرٕ  کرنُک  ارادٕہ  چھُ  کران،  سُہ  چھُ  تتھ  چیزس  کُن  فرماوان  سَپَد،  أتی  چھُ  سُہ  سپدان۔"
  },
  {
    "verse_id": 69,
    "translation": "توٚہۍ  چھِو  نا  وُچھان  تِمن  لوٗکن  ہٕندِس  حالس  کُن  یِم  بحث  تہٕ  ضیہ  چھِ  کران  اللہ  تعالیٰ  سٕندین  آیاتن  منٛز  کہ  کورکُن  چھِ  تِم  پھِرنہٕ  یِوان۔"
  },
  {
    "verse_id": 70,
    "translation": "یِمَو  لوٗکو  اَپٕز  زٲنۍ  یہِ  کتاب  یعنی  قرآن  مجید،  بیٚیہِ  یِم  معجزٕہ  یِم  ہیتھ  اَسہِ  سوٗز  پَنُن  پیغمبر،  مشرکین  عرب  ٲسۍ  نہٕ  کٲنسہِ  پیغمبرس  مانان،  تِمن  سپدِ  معلوم  برونٹھ  پہن  یعنی  قیامتُک  دۅہ  یُس  نزدیک  چھُ۔"
  },
  {
    "verse_id": 71,
    "translation": "ییٚلہِ  گُل  آسن  تِہٕنزن  گردنن  منٛز  بیٚیہِ  ہانکلہٕ  یِمن  طوق  سٍتۍ  واٹھ  کٔرِتھ  آسہِ  ییٚمُیک  بیاکھ  اند  آسہِ  ملٲیکن  ہٕندین  اَتھن  اندر،"
  },
  {
    "verse_id": 72,
    "translation": "یِموٕے  ہانکلو  سٍتۍ  آسن  تِم  کھکھرِ  پکناونہٕ  یِوان  جہنم  چہ  رَسرِ  منٛز  تراونہٕ  خٲطرٕ،  توپتہٕ  یِن  تِم  نارس  اندر  زالنہٕ۔"
  },
  {
    "verse_id": 73,
    "translation": "توپتہٕ  یِیہِ  تِمن  وَننہٕ  تِم  معبودانِ  بٲطل  کوٚت  گٔے  یِم  توٚہۍ  خداے  سٕندۍ  شریک  ٲسِیوٗکھ  ٹھٔہراوان،  تِم  کونہٕ  چھِ  تۅہیہِ  مدد  کرنہِ  یِوان،"
  },
  {
    "verse_id": 74,
    "translation": "تِم  دَپن  تِم  رٲوۍ  اَسہِ،  ییٚتہِ  چھِنہٕ  کُنہِ  نظرِ  گژھان  بلکہ  چھےٚ  پٔز  کتھ  یٔہے  کہ  أسۍ  ٲسۍ  نہٕ  کٲنسہِ  تہِ  أزِکہ  برونٹھ  پرستش  کران  یعنی  اَسہِ  سپُد  معلوم  کہ  یِم  ٲسۍ  نہٕ  کِہِنۍ۔  یِتھہٕ  پٲٹھۍ  چھُ  اللہ  تعالیٰ  کٲفرن  غلطی  منٛز  پھساوان۔"
  },
  {
    "verse_id": 75,
    "translation": "یہِ  سزا  چھُ  تۅہیہِ  یِمن  کتھن  ہُنٛد  کہ  توٚہۍ  ٲسِو  دنیاہس  اندر  ناحق  شِرکہِ  سٍتۍ  تہٕ  کفرٕ  سٍتۍ  خۅش  گژھان،  بیٚیہِ  ٲسِو  توٚہۍ  تکبر  تہٕ  غرور  کران۔  اَمہِ  برونٹھ  آسہِ  تُہٕندِ  حقہٕ  حکم  سپُد  مُت۔"
  },
  {
    "verse_id": 76,
    "translation": "أژِو  جہنم  کیو  دروازو  مٔنزۍ،  تۅہیہِ  چھُو  ہمیشہ  اَتھ  منٛز  روزُن،  پس  کٲژاہ  یچھ  جاے  چھےٚ  یہِ  جہنم  مُتکبرن  ہٕنز  ییٚلہِ  انتقاماً  یہِ  سزا  یِیہِ  دِنہٕ۔  "
  },
  {
    "verse_id": 77,
    "translation": "پس  کٔرِو  توٚہۍ  کینٛہہ  کالاہ  صبر  یارسول  اللہؐ،  بے  شک  اللہ  تعالیٰ  سُنٛد  وعدٕہ  چھُ  پوٚز،  ییٚمہِ  عذابُک  أسۍ  تِمن  وعدٕہ  چھِ  کران  تَمہِ  أندرٕ  کانٛہہ  حِصاہ  ہرگاہ  أسۍ  تۅہیہِ  ہاوَو  یعنی  تُہٕند  سٕے  وقتس  اندر  کرَو  أسۍ  تِمن  پٮ۪ٹھ  عذاب  نٲزل  یا  سُہ  عذاب  نٲزل  کرنہٕ  برونٹھُے  نِمَو  أسۍ  توٚہۍ  ییٚمہِ  عالمہٕ  منٛزٕ،  بہرحال  چھُ  تِمن  واتُن  اَسہِ  نِشہِ،  تَمہِ  ساعتہٕ  سپدن  تِم  یقیناً  عذابس  گرفتار۔"
  },
  {
    "verse_id": 78,
    "translation": "بتحقیق  بیٚیہِ  سوٗزۍ  اَسہِ  واریاہ  پیغمبر  تۅہیہِ  برونٹھ،  تِمَو  أندرٕہ  چھِ  بعض  تِم  یِمن  ہُنٛد  حال  اَسہِ  بیان  کوٚر  تۅہیہِ  پٮ۪ٹھ  مجمل  پٲٹھۍ  یا  بتفصیل،  بیٚیہِ  چھِ  تِمَو  أندرٕہ  بعض  یُہُںحد  حال  نہٕ  اَسہِ  بیان  کوٚر  تۅہیہِ  نِشہِ  مگر  یہِ  کتھ  چھےٚ  سارِنٕے  اندر  مشترک  کہ  کٲنسہِ  رسولس  اوس  نہٕ  مقدور  کہ  سُہ  کیا  اَنہِ  ہا  کانٛہہ  نشٲنی  مگر  یہِ  کہ  اللہ  تعالیٰ  سٕندِ  اجازت  سٍتۍ۔  اَدٕہ  ییٚلہِ  خداے  سُنٛد  حکم  عذابس  متعلق  واتہِ  دنیاہس  اندر  یا  ٲخرتس  اندر  تَمہِ  ساعتہٕ  سپدِ  فٲصلہٕ  پَزِ  سٍتۍ۔  تمہِ  وقتہٕ  روزن  اہلِ  بٲطل  اَپزِیٲرۍ  خسارس  اتہٕ  تاوانس  اندر۔"
  },
  {
    "verse_id": 79,
    "translation": "اللہ  تعالیٰ  ہٕے  گوٚو  سُہ  ییٚمۍ  پٲدٕہ  کٔرۍ  تُہٕندِ  خٲطرٕ  چاروٲے  یُتھ  تِمن  أندرٕہ  بعضِین  پٮ۪ٹھ  توٚہۍ  سوار  سپدِو،  تِمن  أندرٕہ  بعضِین  ہُنٛد  ماز  کھیٚیِو۔"
  },
  {
    "verse_id": 80,
    "translation": "بیٚیہِ  چھِ  تُہٕندِ  خٲطرٕ  تِمن  منٛز  واریاہ  فٲیدٕہ،  بۍفیہِ  یُتھ  توٚہۍ  تِمن  پٮ۪ٹھ  کھٔسِتھ  سوار  سپدِتھ  وٲتِو  تِمن  مطلبن  یِم  تُہٕندین  دِلن  منٛز  آسن،  بیٚیہِ  چھِو  توٚہۍ  اَکھ  یِمن  چارواین  پٮ۪ٹھ،  بیٚیہِ  ناوَن  اندر  تُلنہٕ  یِوان  تہٕ  سٲر  کرناونہٕ  یِوان۔  "
  },
  {
    "verse_id": 81,
    "translation": "اللہ  تعالیٰ  چھُ  تۅہیہِ  پننہِ  قدرتٕکۍ  نشانہٕ  ہاوان۔  پننِس  پروردگارسٕندِس  کتھ  کتھ  نِشانس  ہیٚکِو  توٚہۍ  انکار  کٔرِتھ،  یِم  لوٗکھ  یِم  دلٲیل  قٲیِم  سپدِتھ  تہِ  چھِ  توحیدٕ  نِشہِ  انکار  کران،  کیا  تِمن  چھَنا  شرکہٕ  کہ  وۅبالٕچ  خبر۔"
  },
  {
    "verse_id": 82,
    "translation": "کیا  تِم  چھِنا  پھیٖرۍ  مٕتۍ  مُلکس  اندر،  پس  وُچھہَن  تِم  کیا  سپُد  مُت  چھُ  انجام  تِمن  مُنکرن  ہُنٛد  یِم  تِمن  برونٹھ  ٲسۍ  شرکہٕ  کہ  سببہٕ،  حالانکہ  تِم  بروٗنٹھِم  لوٗکھ  ٲسۍ  تِہِندِ  کھۅتہٕ  زیادٕہ  عَددٕ  کِنۍ،  بیٚیہِ  ٲسۍ  تِہِندِ  کھۅتہٕ  زیادٕہ  قوت  کِنۍ،  بیٚیہِ  تِمن  نِشانن  اندر  یِم  تِمَو  زمینس  پٮ۪ٹھ  پتھ  کُن  ترٲوۍ  بجہِ  بجہِ  عمارٔژ  وغٲرٕہ،  پس  دُیت  نہٕ  تِمن  کانٛہہ  فٲیدٕہ  تٔمۍ  مال  و  دولتن  یۅسہٕ  تِم  حاصل  کران  ٲسۍ،  نہ  آکھ  سُہ  مال  و  دولت  بکار  عذاب  نِشہِ  بچنَس  اندر۔"
  },
  {
    "verse_id": 83,
    "translation": "پس  ییٚلہِ  تِمن  نِشہِ  وٲتۍ  تِہِندۍ  پیغمبر  نَنہِ  دلیلہٕ  ہیتھ،  تِم  ٲسۍ  ژینگان  تتھ  علمِ  معاشس  پٮ۪ٹھ،  بیٚیہِ  مٲدی  ترقِیات  کِس  عِلمس  پٮ۪ٹھ،  بیٚیہِ  یِمن  غلط  اعتقادن  پٮ۪ٹھ،  تِم  ٲسۍ  پیغمبرن  ہٕندین  علومِ  ہدایتن  پٮ۪ٹھ  ٹھٹھہٕ  کران۔"
  },
  {
    "verse_id": 84,
    "translation": "پس  ییٚلہِ  تِمو  وُچھ  سون  عذاب،  تِمَو  ووٚن  اَسہِ  اوٚن  ایمان  کُنِس  خدایس  تہٕ  أسۍ  چھِ  انکار  کران  تِمن  سارِنٕے  اَپزیٚن  معبودن  یِم  أسۍ  خدایس  ٲسِکھ  شریک  گٕنزران،  کیازِ  سُہ  اوس  ایمانِ  اضطرٲری،  بندٕہ  چھُ  مکلف  ایمانِ  اختیٲرِیُک۔"
  },
  {
    "verse_id": 85,
    "translation": "تیٚلہِ  دِیہِ  نہٕ  تِمن  ایمان  اَنُن  کانٛہہ  فٲیدٕہ  ییٚلہِ  تِم  سون  عذاب  وُچھن،  یہِ  چھُ  اللہ  تعالیٰ  سُند  دستورِ قدیم  بروٗٹھِمہِ  زمانہٕ  پٮ۪ٹھہٕ  پننین  بندن  اندر۔  یہِ  چھُ  تٔمۍ  پَنُن  معمول  مقرر  کوٚرمُت۔  ییٚلہِ  نہٕ  تِہُنٛد  ایمان  نفع  دِوُن  ثٲبت  سپُد،  نقصانس  منٛز  روٗدۍ  تَمہِ  وقتہٕ  تِم  کٲفر  تہٕ  منکر،  یٔہے  بٲش  بَنہِ  یِمن  کٲفرن  یِم  تۅہیہِ  انکار  کران  چھِ  یارسول  اللہؐ۔"
  }
]