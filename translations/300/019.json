[
  {
    "verse_id": 1,
    "translation": "ک۔  ہ۔  ی۔  ع۔  ص۔"
  },
  {
    "verse_id": 2,
    "translation": "ذِکر  چھےٚ  تمہِ  رحمتچٕ  یۅسہٕ  تُہٕندۍ  ربّن  پننِس  بندس  زَکرِیّا  ﴿علیہ  السلامس﴾  پیٚٹھ  کٔرمٕژ  ٲس۔"
  },
  {
    "verse_id": 3,
    "translation": "ییٚلہِ  تٔمۍ  پننِس  ربّس  ژوٗرِ  ژوٗرِ  آلَو  دِیُت۔"
  },
  {
    "verse_id": 4,
    "translation": "تٔمۍ  کوٚر  عرض،  اے  پروردگارٕ،  میانہِ  أڈجہِ  تام  چھےٚ  سوختہٕ  گٔمٕژ،  تہٕ  کلہٕ  چُھ  بُجرٕ  سٍتۍ  گرمِیامُت،  اے  پروردِگارٕ،  بٕہ  گوس  نہٕ  زانٛہہ  ژےٚ  دُعا  مٔنگِتھ  نامُراد۔"
  },
  {
    "verse_id": 5,
    "translation": "مےٚ  چُھ  پانس  پٔتۍکِنۍ  پننیٚن  باین  رشتہٕ  دارن  ہٕنزن  بُرٲیِیَن  ہُند  خوف،  تہٕ  میٲنۍ  خاندارِنۍ  چھےٚ  ہانٹھ،  ژٕ  کر  مےٚ  پننہِ  خاص  فضلہٕ  سٍتۍ  اکھ  وٲرث  عطا۔"
  },
  {
    "verse_id": 6,
    "translation": "یُس  وٲرِث  تہِ  آسہِ  تہٕ  آلِ  یعقوبؑ  سُند  میراث  تہِ  کرِ  حٲصل،  تہٕ  اے  پروردگار،  سُہ  بناوُن  اکھ  پسندیدہ  انسان۔ ﴿جواب  آس  دِنہٕ﴾"
  },
  {
    "verse_id": 7,
    "translation": "اے  ذکرِیاؑ،  أسۍ  چِھی  ژےٚ  أکِس  لڑکہٕ  سٕنز  بشارت  دِوان  ییٚمۍ  سُند  ناو  یحییٰ  ﴿علیہ  السلام﴾  آسہِ،  اَسہِ  چُھنہٕ  اَمہِ  ناوُک  کانٛہہ  انسان  ییٚمہِ  برونٛہہ  پٲدٕ  کوٚرمُت۔"
  },
  {
    "verse_id": 8,
    "translation": "عرض  کوٚرُن،  پروردِگارٕ،  مےٚ  کِتھہٕ  پٲٹھۍ  ہیٚکہِ  نیچُو  ٲسِتھ،  ییٚلہِ  زن  میٲنۍ  خاندارِنۍ  ہانٹھ  چھےٚ،  تہٕ  بٕہ  چُھس  بُڈٕ  گٔژِھتھ  ہوٚکھمُت؟"
  },
  {
    "verse_id": 9,
    "translation": "جواب  میولُس،  یی  سپدِ  ﴿یعنی  چون  بُڈِ  آسنہٕ  باوجود  تہٕ  چانہِ  خاندارِنہِ  ہٕندِ  ہانٹھ  آسنہٕ  باوجود  زیوِی  ژےٚ  لڑکہٕ﴾  چون  ربّ  چُھ  فرماوان  یِہ  چھےٚ  میانہِ  خٲطرٕ  اکھ  معمولی  کتھ،  ٲخر  چُھمکھ  ژٕ  میے  ییٚمہِ  برونٛہہ  پٲدٕ  کوٚرمُت،  ییٚلہِ  زَن  ژٕ  کانٛہہ  چیزٕے  اوسُکھ  نہٕ۔"
  },
  {
    "verse_id": 10,
    "translation": "زکریاؑ  چُھ  ونان،  پروردگارٕ!  میانہِ  خٲطرٕ  کر  تہٕ  کانٛہہ  نشٲنی  مقرر،  فرماونہٕ  آس،  چانہِ  خٲطرٕ  چھےٚ  نِشٲنی  یِہ  زِ  ژٕ  گژھکھ  نہٕ  لگا  تار  تریٚن  دۅہن  لُکن  سٍتۍ  کتھ  ہیٚکُن  کٔرِتھ۔"
  },
  {
    "verse_id": 11,
    "translation": "چنانچہِ  محراب  نِشہِ  نیٚبر  نیرِتھ  آو  سُہ  پننِس  قومس  برونٛہہ  کُن،  تہٕ  تٔمۍ  کوٚر  اِشارہ  سٍتۍ  تِمن  ہدایت  زِ  صُبحس  شامس  کٔرِو  تسبیح۔"
  },
  {
    "verse_id": 12,
    "translation": "اے  یحییٰ  علیہ  السلام،  اللہ  تعالیٰ  سٕنز  کتاب  رَٹُن  مضبوطی  سان۔  ﴿منٛز  باگ  چُھ  یِہ  تفصیل  تراونہٕ  آمُت  زِ  امہِ  فرمانِ  الہٰی  مطٲبق  زاے  حضرت  یحییٰ  علیہ  السلام  تہٕ  سپٕدۍ  بالغ﴾  اسہِ  کوٚر  تس  بچپن  سٕے  منٛز   حُکُم  عطا۔  ﴿حکم  یعنی  فاصلہٕ  کرنُک  طاقت،  قوّتِ  اجتہاد،  تفَقہ  فی  الدین،  معامالاتن  منٛز  صحیح  راے  قٲیِم  کرنٕچ  صلاحیت  تہٕ  اللہ  تعالیٰ  سٕندِ  طرفہٕ  معاملاتن  منٛز  فاصلہٕ  دِنُک  اختیار﴾"
  },
  {
    "verse_id": 13,
    "translation": "تہٕ  پننہِ  طرفہٕ  کٔر  تس  نرم  دلی  تہٕ  پٲکیزگی  عطا،  تہٕ  سُہ  اوس  سیٚٹھہٕے  پرہیز  گار۔"
  },
  {
    "verse_id": 14,
    "translation": "تہٕ  پننِس  مٲلِس  ماجہِ  ہُند  حق  شناس،  سُہ  اوسنہٕ  جٲبِر  تہٕ  نَہ  اوس  نافرمان۔"
  },
  {
    "verse_id": 15,
    "translation": "سلام  ٲسِن  تس  پیٚٹھ  ییٚمہِ  دۅہ  سُہ  زاو،  تہٕ  ییٚمہِ  دۅہ  سُہ  مرِ،  تہٕ  ییٚمہِ  دۅہ  سُہ  زندہ  کٔرِتھ  تُلنہٕ  یِیِہ۔"
  },
  {
    "verse_id": 16,
    "translation": "تہٕ  اے  نبیؐ،  یتھ  کتابہِ  منٛز  کٔرِو  مریم  علیھا  السلام  سُند  حال  بیان،  ییٚلہِ  سۅ  پننیٚن  لُکن  نِشہِ  الگ  سپدِتھ  مشرقی  اندس  کُن  الگ  سپٕز  ﴿یعنی  بیتُ  المقدس  کِس  مشرقی  حصّس  منٛز﴾۔"
  },
  {
    "verse_id": 17,
    "translation": "تہٕ  پردٕہ  ترٲوِتھ  ٲس  تِمن  نِشہِ  ژوٗرِ  بیٖٹھمٕژ  ﴿یعنی  اعتکافس  ٲس  بیٖٹھمٕژ﴾،  اتھ  حالتس  منٛز  سوٗز  اسہِ  تس  نِشہِ  پنُن  روح  ﴿یعنی  فرشتہٕ﴾  تہٕ  سُہ  گوٚو  تس  برونٛہہ  کنہِ  أکِس  مکمل  انسان  سٕنزِ  شکلہِ  منٛز  ظٲہر۔"
  },
  {
    "verse_id": 18,
    "translation": "مریم  لٔج  تس  جلدی  وَننہِ  زِ،  اگر  ژٕ  کانٛہہ  خُدا  ترس  انسان  چُھکھ  تیٚلہِ  چھس  بٕہ  ژےٚ  نِشہِ  خُداے  رحمٰن  سُند  پناہ  منگان۔"
  },
  {
    "verse_id": 19,
    "translation": "تٔمۍ  ووٚن،  بٕہ  چُھس  چٲنِس  ربّ  سُند  فرشتہٕ،  تہٕ  امہِ  موجوٗب  چُھس  سوزنہٕ  آمُت  زِ  ژےٚ  دِمے  اکھ  پٲکیزٕہ  لڑکہٕ۔"
  },
  {
    "verse_id": 20,
    "translation": "مریم  چھےٚ  ونان،  مےٚ  کِتھہٕ  پٲٹھۍ  آسہِ  لڑکہٕ،  ییٚلہِ  زن  مےٚ  کٲنٛسہِ  بشرن  اتھہٕ  تہِ  چُھنہٕ  لوگمُت،  تہٕ  بٕہ  چَھس  نہٕ  بدکار۔"
  },
  {
    "verse_id": 21,
    "translation": "فرشتن  ووٚن،  یی  سپدِ  ﴿یعنی  اَمہِ  ورٲے  زِ  کانٛہہ  مرد  لٲگی  ژےٚ  اتھہٕ،  ژےٚ  زیٚوی  شُر﴾  چون  ربّ  چُھ  فرماوان  زِ  یِہ  کرُن  چُھ  میانہِ  خٲطرٕ  واریاہ  سہل،  تہٕ  أسۍ  کرَو  یِہ  امہِ  موجوٗب  زِ  سُہ  لڑکہٕ  بناوون  لُکن  خٲطرٕ  اکھ  نشٲنی۔  ﴿یعنی  أسۍ  چِھن  سُہ  بچہ  اکھ  زندہ  معجزٕہ  یژھان  بناوُن﴾  تہٕ  پننہِ  طرفہٕ  اکھ  رحمت۔  تہٕ  یِہ  کٲم  سپدِ  ضرور۔"
  },
  {
    "verse_id": 22,
    "translation": "مریم  ﴿علیھا  السلامس﴾  روٗد  أمِس  شُرۍ  سُند  حمل،  تہٕ  سۅ  گٔیِہ  یِہ  حمل  ہیٚتھ  دوٗر  أکِس  جایِہ۔"
  },
  {
    "verse_id": 23,
    "translation": "پتہٕ  واتنٲو  سۅ  خلٲصی  ہٕندۍ  تکلیفن  أکِس  کھٔزر  کُلس  تل،  سۅ  لٔج  وَننہِ،  کاش  امہِ  برونٹھےٕ  مرٕ  ہا  بہٕ،  تہٕ  میون  نام  و  نشان  روزِہے  نہٕ۔  ﴿یتھ  کلامس  پیٚٹھ  اگر  غور  یِیہِ  کرنہٕ  تیٚلہِ  لگہِ  پے  زِ  حضرت  مریم  علیھا  السلام  چَھنہٕ  یِہ  کتھ  خلٲصی  ہٕندِس  تکلیف  کِس  بُنیادس  پیٚٹھ  ونان  بلکہ  ؤنِن  اَتھ  بنیادس  پیٚٹھ  زِ  مٲلِس  ورٲے  یُس  شُر  زامُت  چُھ،  سُہ  ہیٚتھ  کوٚت  گژِھہ۔  اَمی  وجہ  کِنۍ  ٲس  سۅ  حمل  کہ  وقتہٕ  کُنی  زٔنۍ  أکِس  دوٗر  دراز  جایِہ  گٔمٕژ  حالانکہ  تٔمۍ  سٕنز  موج  تہٕ  خاندان  وٲلۍ  ٲسۍ  وطنس  منٛز  موجود﴾"
  },
  {
    "verse_id": 24,
    "translation": "فرشتن  ووٚن  تس  بٔنِمہِ  اندٕ  آلَو  دِتھ،  غم  مَہ  کر،  چٲنۍ  ربّن  چُھ  ژےٚ  بٔنۍ  کِنۍ  اکھ  ناگ  جٲری  کوٚرمُت۔"
  },
  {
    "verse_id": 25,
    "translation": "تہٕ  ہنا  ہِلاو  ژٕ  اَمہِ  کُلِیُخ  گۅڈ،  ژےٚ  پیٚٹھۍ  کِنۍ  پیٚن  تازٕہ  تازٕہ  کٔھزر  بۅن۔"
  },
  {
    "verse_id": 26,
    "translation": "لہٰذا  کھےٚ  تہٕ  چےٚ،  تہٕ  پننہِ  أچھ  کر  ٹھنڈٕ،  پتہٕ  اگر  کانٛہہ  انسان  ژٕ  وُچھہن،  تیٚلہِ  وَن  تس  مےٚ  چھےٚ  رحمان  سٕندِ  خٲطرٕ  روزن  ہٕنز  نذر  ﴿نیت﴾  تھٲوِمٕژ،  امہِ  موجوب  کرٕ  نہٕ  بٕہ  از  کٲنٛسہِ  سٍتۍ  کتھ۔"
  },
  {
    "verse_id": 27,
    "translation": "پتہٕ  آیِہ  سۅ  سُہ  شُر  ہیٚتھ  پننِس  قومس  منٛز،  لُکو  ووٚن،  اے  مریم  علیھا  السلام،  ہے  یِہ  کوٚرتھ  ژےٚ  بوڈ  گناہ۔"
  },
  {
    "verse_id": 28,
    "translation": "اے  ہارونؑ  سٕنز  بیٚنی،  ﴿یعنی  ہارون  سٕندِ  خاندانٕچ  کوٗری۔  یِہ  چُھ  عربی  زبٲنۍ  ہُند  محاورٕہ  زِ  کُنہِ  قبیلہ  کِس  فردس  چُھ  تمہِ  قبیلُک  بوے  یِوان  وَننہٕ۔  قوم  کیٚن  لُکن  ہٕنزِ  امہِ  کتھہِ  ہُند  مطلب  اوس  یِہ  زِ  سانہِ  سارِوٕے  کھۅتہٕ  تھدِ  مذہبی  گرٕچ  کوٗری  ژےٚ  کیا  کوٚرُتھ  یِہ﴾  نہ  اوس  چون  مول  کانٛہہ  بُرٕ  انسان،  تہٕ  نہ  ٲس  چٲنۍ  موجی  کانٛہہ  بدکار  زنانہٕ۔"
  },
  {
    "verse_id": 29,
    "translation": "مریم  علیھا  السلام  چھےٚ  شُرس  کُن  اشارٕہ  کران۔  لُکو  ووٚن،  أسۍ  کیا  کتھ  کرو  تَس  سٍتۍ  یُس  منزلِس  منٛز  روٗزِتھ  اکھ  شُر  چُھ؟"
  },
  {
    "verse_id": 30,
    "translation": "شُرۍ  لٲج  کتھ  کرٕنۍ،  بٕہ  چُھس  اللہ  تعالیٰ  سُند  بندٕہ  ﴿یِہ  ٲس  سۅ  نشٲنی  ییٚمِچ  ذکر  ییٚمہِ  برونٛہہ  آیت  21  ہس  منٛز  سپٕز۔  زیٚوٕنۍ  شُرۍ  لاجہِ  منٛزلِس  منٛز  کتھہٕ  کرنہِ  ییٚمہِ  سٍتۍ  سارِنٕے  پے  لوٚگ  زِ  سُہ  چُھنہٕ  کُنہِ  گناہُک  نتیجہِ  کینہہ  بلکہ  چُھ  اکھ  معجزٕہ  یُس  خُداین  ہوو،  سورۂ  آلِ  عمران  آیت  46  تہٕ  سورۂ  مائدہ  آیت  110  ہس  منٛز  تہِ  چُھ  فرماونہٕ  آمُت  زِ  حضرت  عیسیٰ  علیہ  السلامن  ٲس  منزلِس  منٛز  کتھ  کٔرمٕژ۔﴾  تٔمۍ  دِژ  مےٚ  کتاب،  تہٕ  نبی  بنوونس،"
  },
  {
    "verse_id": 31,
    "translation": "تہٕ  بابرکت  کوٚرنس  یَتھ  جایِہ  تہِ  بٕہ  روزٕ،  تہٕ  نمازِ  زکوٰۃ  چِہ  پابندی  ہُند  دُیتنم  حُکم  یوٚت  تام  بٕہ  زندہ  روزٕ،"
  },
  {
    "verse_id": 32,
    "translation": "تہٕ  پننہِ  ماجہِ  ہُند  حق  ادا  کرن  وول  بنوونس  ﴿مٲلِس  ماجہِ  ہُند  حق  ادا  کرن  وول  نہٕ  کینہہ  بلکہ  چُھ  آمُت  فرماونہٕ  صرف  ماجہِ  ہُند  حق  ادا  کرن  وول  بنوونس۔  یِتہِ  چھےٚ  امہِ  کتھہِ  ہٕنز  دلیل  زِ  حضرت  عیسیٰ  سُند  مول  اوس  نہٕ  کٕہٕنۍ،  تہٕ  امِچ  اکھ  ٹاکارٕ  دلیل  چھےٚ  یِہ  زِ  قرآنس  اندر  چُھ  تِمن  پرٛتھ  جایِہ  عیسیٰ  ابن  مریم  علیھا  السلام  وَننہٕ  آمُت﴾  تہٕ  بٕہ  بنوونس  نہٕ  جٲبر  تہٕ  سنگ  دل۔"
  },
  {
    "verse_id": 33,
    "translation": "سلام  چھےٚ  مےٚ  پیٚٹھ  ییٚلہِ  بٕہ  زاس،  تہٕ  ییٚلہِ  بٕہ  مَرٕ،  تہٕ  ییٚلہِ  زندٕہ  کٔرِتھ  تُلنہٕ  یِمہٕ۔  ﴿یِہ  نشٲنی  ہٲوِتھ  ٲس  خُداین  تمہِ  وقتہٕ  بنی  اسرٲئیلس  پیٚٹھ  حُجت  مکمل  کٔرمٕژ۔  یۅہے  وجہ  چُھ  زِ  ییٚلہِ  جوان  سپدِتھ  حضرت  عیسیٰ  علیہ  السلام  چِھ  نبوّتچٕ  کٲم  شروع  کران،  أمۍ  قومن  کوٚر  نہٕ  تِمن  صرف  انکارٕے  یوت  بلکہ  لوٚگ  تِمن  زُوَس  پتہٕ،  تہٕ  تِہنزِ  ماجہِ  پیٚٹھ  بدکٲری  ہُند  الزام  دِنس  تہِ  کوٚر  نہٕ  تِمو  ہِراسہٕ،  پتہٕ  دِیُت  خُداین  تِمن  تِیُتھ  سزا  یُس  نہٕ  کُنہِ  قومس  دِنہٕ  آو۔﴾"
  },
  {
    "verse_id": 34,
    "translation": "یِہ  چُھ  عیسیٰ  ابنِ  مریم  علیھا  السلام،  تہٕ  یِہ  چھےٚ  تِمن  متعلق  سۅ  پٔز  کتھ،  یتھ  منٛز  لُکھ  شک  چِھ  کران۔"
  },
  {
    "verse_id": 35,
    "translation": "اللہ  تعالیٰ  سٕنز  چَھنہٕ  یِہ  کٲم  زِ  سُہ  بناوِ  کٲنٛسہِ  نیٚچُو،  سۅ  چھےٚ  پاک  ذات،  سُہ  ییٚلہِ  کُنہِ  کتھہِ  ہُند  فٲصلہٕ  چُھ  کران  تیٚلہِ  چُھ  ونان  سپَد  تہٕ  بس  سۅ  چھےٚ  سپدان۔  ﴿یِہ  چھےٚ  عیساین  پیٚٹھ  اِتمام  حُجت۔  محض  معجزہ  سٍتۍ  کٲنٛسہِ  ہُند  پٲدٕ  سپدُن  چَھنہٕ  امہِ  کتھہِ  ہٕنز  دلیل  زِ  معاذ  اللہ،  یِیہِ  سُہ  اللہ  تعالیٰ  سُند  نیٚچُو  قرار  دِنہٕ۔﴾"
  },
  {
    "verse_id": 36,
    "translation": "﴿تہٕ  عیسیٰ  علیہ  السلامن  اوس  ووٚنمُت  زِ﴾  اللہ  تعالیٰ  چُھ  میون  ربّ  تہِ،  تہٕ  تُہُند  ربّ  تہِ،  لہٰذا  کٔرِو  توٚہۍ  تٔمۍ  سٕنزٕے  بندگی،  یٔہے  چھےٚ  سِیٚز  وَتھ۔"
  },
  {
    "verse_id": 37,
    "translation": "مگر  پتہٕ  لٔگۍ  مختلف  گروہ  پانہٕ  وٲنۍ  اختلاف  کرنہِ،  لہٰذا،  یِمو  لُکو  کُفر  کوٚر  تِہندِ  خٲطرٕ  آسہِ  سُہ  وقت  سخت  تبٲہی  ہُند،  ییٚلہِ  تِم  اکھ  بوٚڈ  دۅہ  وُچھن۔"
  },
  {
    "verse_id": 38,
    "translation": "ییٚلہِ  تِم  اَسہِ  برونٛہہ  کنہِ  حٲضر  سپدَن،  تَمہِ  دۅہ  آسن  تِہندِۍ  کن  تہِ  وارٕ  پٲٹھۍ  بوزان،  تہٕ  تِہٕنزٕ  أچھ  تہِ  آسن  وارٕ  پٲٹھۍ  وُچھان،  مگر  از  چِھ  یِم  ظٲلم  ٹاکارٕہ  گمرٲہی  منٛز  مبتلا۔"
  },
  {
    "verse_id": 39,
    "translation": "اے  نبیؐ،  اتھ  حالتس  اندر  کھۅژنٲوِیوٗکھ  یِم  تَمہِ  دۅہ  نِشہِ  ییٚلہِ  فٲصلہٕ  یِیہِ  کرنہٕ،  تہٕ  پشتاونہٕ  ورٲے  آسہِ  نہٕ  کانٛہہ  چارۂ  کار،  ییٚلہِ  زَن  یِم  لُکھ  غٲفل  چِھ  تہٕ  ایمان  چِھنہٕ  انان۔"
  },
  {
    "verse_id": 40,
    "translation": "ٲخر  کار  آسَو  أسی  زمینٕکۍ  تہٕ  امہِ  کیٚن  سارِنٕے  چیزن  ہٕندۍ  وٲرث،  تہٕ  سٲری  یِن  اَسی  کُن  واپس  پھِرنہٕ۔"
  },
  {
    "verse_id": 41,
    "translation": "تہٕ  یتھ  کتابہِ  منٛز  کٔرِو  ابراہیم  علیہ  السلام  سُند  قصہٕ  بیان،  بے  شک  اوس  سُہ  اکھ  پٔزِیور  انسان  تہٕ  اکھ  نبی۔"
  },
  {
    "verse_id": 42,
    "translation": "﴿یِمن  پٲوِتو  سُہ  موقع  یاد﴾  ییٚلہِ  تٔمۍ  پننِس  مٲلِس  ووٚن  زِ،  ابّا  جان،  توٚہۍ  کیازِ  چِھو  تِمن  چیزن  ہٕنز  عبادت  کران  یِم  نَہ  بوزان  چِھ،  تہٕ  نَہ  چِھ  وُچھان،  تہٕ  نَہ  ہیٚکن  تُہٕنز  کانٛہہ  کٲم  کٔرِتھ؟"
  },
  {
    "verse_id": 43,
    "translation": "ابّا  جان،  مےٚ  نِش  چُھ  تِیُتھ  اکھ  علم  آمُت،  یُس  تۅہیِہ  نِش  آو  نہٕ،  توٚہۍ  پٔکِو  مےٚ  پتہٕ  پتہٕ،  بٕہ  وَنَو  تۅہیِہ  سِیٚز  وَتھ۔"
  },
  {
    "verse_id": 44,
    "translation": "ابّا  جان،  توٚہۍ  مَہ  کٔرِو  شیطان  سٕنز  بندگی،  شیطان  چُھ  رحمان  سُند  نافرمان۔"
  },
  {
    "verse_id": 45,
    "translation": "ابّا  جان،  مےٚ  چُھ  ڈر  زِ  توٚہۍ  گٔژِھو  نہٕ  رحمان  سٕندِس  عذابس  منٛز  مبتلا  سپدٕنۍ،  تہٕ  شیطان  سٕندۍ  سٲتھی  بٔنِتھ  روزٕنۍ۔"
  },
  {
    "verse_id": 46,
    "translation": "مٲلۍ  ووٚن،  ابراہیمؑ،  کیا  ژٕ  چُھکھہٕ  میانیو  معبودَو  نِشہِ  پھیوٗرمُت  ﴿بُتھۍ  پِھیُر  گوٚمُت﴾؟  اگر  ژٕ  باز  پھیوٗرُکھ  نہٕ،  تیٚلہِ  کرتھ  بٕہ  سنگسار۔  بس  ژٕ  گژھ  ہمیشہ  خٲطرٕ  مےٚ  نِش  الگ۔"
  },
  {
    "verse_id": 47,
    "translation": "ابراہیمؑ  چِھ  ونان،  سلام  ٲسِن  تۅہیِہ،  بٕہ  کرٕ  پننِس  ربّس  دُعا  زِ  تۅہیِہ  کٔرِنَو  معاف،  میون  ربّ  چُھ  مےٚ  پیٚٹھ  سیٚٹھہٕے  مہربان۔"
  },
  {
    "verse_id": 48,
    "translation": "بہٕ  چُھسَو  توٚہۍ  لُکھ  تہِ  تراوان،  تہٕ  تِمہٕ  ہستِیِہ  تہِ  یِمن  توٚہۍ  لُکھ  خُدایس  ترٲوِتھ  آلَو  چِھو  دِوان۔  بٕہ  کرٕ  بس  پننِس  ربّس  آلو،  اُمید  چھےٚ  زِ  بٕہ  روزٕ  نہٕ  پننِس  ربّس  آلو  دِتھ  نامُراد۔"
  },
  {
    "verse_id": 49,
    "translation": "پتہٕ  ییٚلہِ  سُہ  تِمن  لُکن  نِشہِ  تہٕ  تِہندیٚو  معبودانِ  غیرُ  اللہ  ہَو  نِشہِ  جُدا  سپُد،  اَسہِ  دِیُت  تس  اسحاقؑ  تہٕ  یعقوبؑ  ہیوٗ  اولاد،  تہٕ  پرٛتھ  کانٛہہ  بنوو  نبی۔"
  },
  {
    "verse_id": 50,
    "translation": "تہٕ  تِم  نوٲزۍ  پننہِ  رحمت  سٍتۍ،  تہٕ  تِمن  کٔر  پٔز  ناماوٲری  عطا۔"
  },
  {
    "verse_id": 51,
    "translation": "تہٕ  ذکر  کٔرِو  یتھ  کتابہِ  اندر  موسیٰ  علیہ  السلام  سٕنز،  سُہ  اوس  اکھ  چیدٕہ  شخص،  تہٕ  بیٚیہِ  اوس  رسول  نبی۔  ﴿رسول  چُھ  معنی  تھاوان  فِرِستادٕہ  سوزنہٕ  آمُت۔  نبی  کِس  معنیس  منٛز  چُھ  اہلِ  لغتن  درمیان  اختلاف۔  کینژھن  نزدیک  چُھ  نبی  ہُک  معنی  خبر  دِنہٕ  وول،  تہٕ  کینژھن  نزدیک  چُھ  بُلند  مرتبہٕ  تہٕ  عٲلی  مقام۔  لہٰذا  چُھ  کٲنٛسہِ  شخصس  رسُول  نبی  وَننُک  مطلب  یا  عالی  مقام  پیغمبر  یا  چُھ  االلہ  تعالیٰ  سٕندِ  طرفہٕ  خبرٕ  دِنہٕ  وول  پیغمبر۔  قرآن  مجیدس  منٛز  چِھ  یِم  دۅشوے  لفظ  بالعموم  ہم  معنی  استعمال  سپدمٕتۍ۔  البتہٕ  کینژھن  جاین  پیٚٹھ  چُھ  رسول  تہٕ  نبی  لفظ  تِتھہٕ  پٲٹھۍ  تہِ  استعمال  سپُدمُت،  ییٚمہِ  نِشہِ  ظاہر  چُھ  سپدان  زِ  یِمن  دۅشوٕنۍ  منز  چھےٚ  مرتبہٕ  یا  کامہِ  ہٕندِ  نوعیت  کہ  لحاظہٕ  اِصطلاحی  فرق۔  مثلاً  سورۂ  حج  آیت  نمبر  52  ہس  منٛز  چُھ  فرماونہٕ  آمُت،  اسہِ  سوٗز  نہٕ  تۅہیِہ  برونٛہہ  کانٛہہ  رسول  تہٕ  نَہ  نبی  مگر۔  یِم  الفاظ  چِھ  صاف  ظٲہر  کران  زِ  رسول  تہٕ  نبی  چھےٚ  زٕ  بیٚون  بیون  اِصطلاح  یِمن  درمیان  کانٛہہ  معنوی  فرق  ضرور  چھےٚ۔  أتھۍ  بُنیادس  پیٚٹھ  چُھ  اہلِ  تفسیرن  منٛز  یِہ  بحث  پکان  زِ  امہِ  فرقہِ  ہٕنز  نوعیت  کیا  چھےٚ۔  البتہ  حقیقت  چھےٚ  یِہ  زِ  قطعی  دَلیلَو  سان  چُھنہٕ  کٲنٛسہِ  ہیوٚکمُت  رسول  تہٕ  نبی  سٕنزن  الگ  الگ  حیثیتن  ہُند  تعیُن  کٔرِتھ۔  زیادہ  کھۅتہٕ  زیادہ  یوسہٕ  کتھ  یقین  سان  وَننہٕ  ہیکہِ  یِتھ،  سۅ  چھےٚ  یِہ  زِ  رسول  لفظ  چُھ  نبی  کہ  بہ  نسبت  خاص،  یعنی  پرٛتھ  کانٛہہ  رسول  چُھ  نبی  تہِ  آسان  مگر  پرتھ  کانٛہہ  نبی  چُھنہٕ  رسول  آسان۔  دوٚیِمیٚن  لفظن  منٛز  وَنو  زِ  انبیاہَو  منٛزٕ  چُھ  رسول،  تِمن  جلیلُ  القدر  ہستِیَن  خٲطرٕ  وَننہٕ  آمُت  یِمن  عام  انبیاہَو  بہ  نسبت  زیادہ  اہم  منصب  اوس  سپُرد  کرنہٕ  آمُت۔  امہِ  کُے  تٲیید  چُھ  ییٚمہِ  حدیث  سٍتۍ  تہِ  سپدان  یتھ  منٛز  رسولن  ہُند  تعداد  پٕرژھنہٕ  آو  تہٕ  حضور  صلی  اللہ  علیہ و سلمو  فرموو  313  یا  315  تہٕ  ییٚلہِ  انبیاہَن  ہُند  تعداد  آو  پرٛژھنہٕ  تِمو  فرموو  اکھ  لچھ  ژوٚوُہ  ساس۔﴾"
  },
  {
    "verse_id": 52,
    "translation": "اَسہِ  کوٚر  طور  کہ  دٔچِھنہِ  اندٕ  تس  آلو،  تہٕ  راز  چِہ  کتھ  باتھہِ  سٍتۍ  کوٚر  تس  تقرّب  ﴿نزدیکی﴾  عطا۔"
  },
  {
    "verse_id": 53,
    "translation": "تہٕ  پننہِ  مہربٲنی  سٍتۍ  دِیُت  تٔمۍ  سُند  بوے  ہارونؑ  ﴿بطور  مددگار﴾  تس  نبی  بنٲوِتھ۔"
  },
  {
    "verse_id": 54,
    "translation": "تہٕ  یتھ  کتابہِ  منٛز  کٔرِو  اسماعیلؑ  سٕنز  ذکر۔  سُہ  اوس  وعدُک  پٔزِیور،  بیٚیہِ  اوس  رسُول  تہٕ  نبی۔"
  },
  {
    "verse_id": 55,
    "translation": "سُہ  اوس  پننیٚن  گرکیٚن  بٲژن  نماز  ہُنٛد  تہٕ  زکوٰتُک  حکم  دِوان،  تہٕ  پننِس  ربّس  نزدیک  اوس  اکھ  پسندیدٕہ  اِنسان۔"
  },
  {
    "verse_id": 56,
    "translation": "تہٕ  یتھ  کتابہِ  منٛز  کٔرِو  اِدریسؑ  سٕنز  ذکر،  سُہ  اوس  اکھ  پٔزیور  انسان  تہٕ  اکھ  نبی۔"
  },
  {
    "verse_id": 57,
    "translation": "تہٕ  سُہ  اوس  اسہِ  أکِس  بُلند  مقامس  پیٚٹھ  تُلمُت۔"
  },
  {
    "verse_id": 58,
    "translation": "یِم  چِھ  تِم  پیغمبر  یِمن  پیٚٹھ  خُداین  انعام  فرموو،  آدمؑ  سٕندیو  اولادَو  منٛزٕ،  تہٕ  تِمن  لُکن  ہٕندِ  نسلہٕ  منٛزٕ  یِم  نوحسؑ  سٍتۍ  اَسہِ  ناوِ  منٛز  ٲسۍ  سوار  کٔرِمٕتۍ،  تہٕ  ابراہیمؑ  سٕندِ  نسلہٕ  نِشہِ  تہٕ  اسرائیل  ﴿یعقوب  علیہ  السلام﴾  سٕندِ  نسلہٕ  نِشہِ،  تہٕ  یِم  ٲسۍ  تِمَو  لُکو  منٛزٕ  یِمن  اَسہِ  ہدایت  بخُش  تہٕ  بیٚیہِ  بنٲوۍ  برگزیدٕہ،  تِہُند  حال  اوس  یِہ  زِ  ییٚلہِ  رحمان  سٕنٛدۍ  آیات  تِمن  بوزناونہٕ  ٲسۍ  یِوان،  تیٚلہِ  ٲسۍ  وَدان  وَدان  سجدس  وسان۔"
  },
  {
    "verse_id": 59,
    "translation": "پتہٕ  سپٕدۍ  یِمن  پتہٕ  تِم  نا  خلف  لُکھ  یِہندۍ  جانشین،  یِمو  نماز  ضایع  کٔر  تہٕ  نفس  کیٚن  خوٲہشاتن  ہٕنز  کٔرٕکھ  پیروی،  لہٰذا،  وُچھن  تِم  عنقریب  گمرٲہی  ہُند  انجام۔"
  },
  {
    "verse_id": 60,
    "translation": "البتہ  یِم  توبہٕ  کرن  تہٕ  ایمان  اَنن،  بیٚیہِ  کرن  نیک  عملہٕ،  تِم  سپدن  جنتس  منز  دٲخل،  تہٕ  تِمن  سپدِ  نہٕ  ذرس  برابر  حق  تلفی۔"
  },
  {
    "verse_id": 61,
    "translation": "تِہندِ  خٲطرٕ  چِھ  ہمیشہ  روزن  وٲلۍ  جنت  یُہُند  وعدٕہ  خداے  رحمانن  غٲیبانہٕ  پٲٹھۍ  پننیٚن  بندن  سٍتۍ  چُھ  کٔرِتھ  تھوومُت،  تہٕ  یقیناً  چُھ  یِہ  وعدہ  پوٗرٕ  سپدن  وول۔"
  },
  {
    "verse_id": 62,
    "translation": "تَتہِ  بوزن  نہٕ  تِم  کانٛہہ  بہیوٗدٕہ  کتھ،  یِکینژھاہ  بوزن  تہِ  بوزن  رُتُے،  تہٕ  تِہُند  رزق  روزِ  تِمن  پیہم  صُبحس  شامس  میلان۔"
  },
  {
    "verse_id": 63,
    "translation": "یِہ  چُھ  سُہ  جنت  ییٚمیُک  وٲرث  أسۍ  پننیٚو  بندو  منٛزٕ  سُہ  بناوون،  یُس  پرہیزگار  روٗدمُت  آسہِ۔"
  },
  {
    "verse_id": 64,
    "translation": "اے  نبیؐ،  أسۍ  چِھنہٕ  تُہندِس  ربّ  سٕندِ  حُکمہٕ  ورٲے  وَسان۔  ﴿یتھ  جایِہ  چِھ  یِہ  کلامہٕ  فرشتہٕ  کران،  اگر  چِہ  کلام  چُھ  اللہ  تعالیٰ  سُند،  یعنی  مَلَک  چِھ  رسول  اللہ  صلی  اللہ  علیہ و سلمس  ونان  زِ  أسۍ  چِھنہٕ  پننہِ  اختیارٕ  یِوان  بلکہ  ییٚلہِ  اللہ  تعالیٰ  سوزان  چُھ  تیٚلہِ  چِھ  یِوان﴾  یِکینژھاہ  اسہِ  برونٛہہ  کنہِ  چُھ،  تہٕ  یِکینژھاہ  پتہٕ  کنہِ  چُھ،  تہٕ  یِکینژھاہ  اتھ  درمیان  چُھ،  پرٛتھ  چیزُک  مٲلِک  چُھ  سُے  تہٕ  تُہُند  ربّ  چُھنہٕ  مٔشرن  وول۔"
  },
  {
    "verse_id": 65,
    "translation": "سُہ  چُھ  ربّ  آسمانن  ہُند  تہٕ  زمینُک،  تہٕ  تِمن  سارِنٕے  چیزٕن  ہُند  یِم  آسمانس  تہٕ  زمینس  درمیان  چِھ،  لہٰذا  کٔرِو  توٚہۍ  تٔمۍ  سٕنز  بندگی،  تہٕ  تٔمۍ  سٕنزی  بندگی  پیٚٹھ  روٗزِو  ثٲبت  قدم،  کیا  چھا  کانٛہہ  ہستی  تُہندِس  علِمس  منٛز  تٔمۍ  سٕنز  ہم  پایِہ؟"
  },
  {
    "verse_id": 66,
    "translation": "انسان  چُھ  ونان  کیا  پٔزۍ  پٲٹھۍ  ییٚلہِ  بٕہ  موٗدمُت  آسہٕ،  تہٕ  پتہٕ  یِما  زندٕہ  کٔرِتھ  بٕہ  بیٚیہِ  کڑنہٕ؟"
  },
  {
    "verse_id": 67,
    "translation": "کیا  انسانس  چُھنا  یاد  پیٚوان  زِ  اسہِ  چُھ  یِہ  گۅڈٕ  پٲدٕ  کوٚرمُت،  ییٚلہِ  زَن  سُہ  کِہِنۍ  تہِ  اوس  نہٕ؟"
  },
  {
    "verse_id": 68,
    "translation": "تُہندِس  ربّ  سُند  قسم،  أسۍ  انوکھ  ضرور  یِم  سٲری  بیٚیہِ  یِمن  سٍتۍ  شیاطین  تہِ  ؤٹِتھ،  پتہٕ  پاووکھ  یِم  جہنم  کِس  اندس  پیٚٹھ  أنِتھ  کۅٹھیٚو  کِنۍ  پتھر۔"
  },
  {
    "verse_id": 69,
    "translation": "پتٕہ  چھانٹون  پرٛتھ  گروہ  منٛزٕ  پرٛتھ  کانٛہہ  سُہ  شخص،  یُس  خداے  رحمان  سٕندِس  مقابلس  منز  زیادہ  بُتھۍ  پِھیُر  اوس  بنیومُت۔"
  },
  {
    "verse_id": 70,
    "translation": "پتہٕ  چِھ  یِہ  أسۍ  زانان  زِ  یِمو  منٛز  کُس  چُھ  سارِوٕے  کھۅتہٕ  کھٔسِتھ  جہنمس  چھکنُک  حقدار۔"
  },
  {
    "verse_id": 71,
    "translation": "تۅہیِہ  منٛزٕ  چُھنہٕ  کانٛہہ  تِیُتھ  یَس  جہنم  کِنۍ  نیرُن  آسہِ  نہٕ،  یِہ  چھےٚ  اکھ  طے  کرنہٕ  آمٕژ  کتھ  یۅسہٕ  پوٗر  کرٕنۍ  تُہٕندِس  ربّ  سٕندِ  ذِمہ  چھےٚ۔"
  },
  {
    "verse_id": 72,
    "translation": "پتہٕ  بچاووکھ  أسۍ  تِم  لُکھ  یِم  ﴿دُنیا  ہس  منٛز﴾  متّقی  ٲسۍ،  تہٕ  ظٲلِم  تراووکھ  تٔتھۍ  منٛز  کۅٹھیٚو  کِنۍ  گِرٲوِتھ۔"
  },
  {
    "verse_id": 73,
    "translation": "یِمن  لُکن  ییٚلہِ  سٲنۍ  ٹاکارٕہ  آیات  چِھ  بوزناونہٕ  یِوان،  تیٚلہِ  چِھ  انکار  کرن  وٲلۍ  ایمان  والیٚن  ونان،  ؤنِو،  اسہِ  دۅیو  دَریو  منٛزٕ  کُس  چُھ  بہتر  حالتس  منٛز  تہٕ  کٔمۍ  سٕنزِ  مجلسہٕ  چھےٚ  زیادہ  شاندار؟  ﴿مکّہ  کیٚن  کٲفرن  ہُند  استدلال  اوس  یِہ  زِ  وُچِھو،  دُنیا  ہس  منٛز  کُس  چُھ  اللہ  تعالیٰ  سٕندِ  فضل  تہٕ  تٔمۍ  سٕنزو  نعمتو  سٍتۍ  نوازنہٕ  یِوان؟  کٔمۍ  سٕندۍ  گرٕ  چِھ  زیادہ  شاندار؟  کٔمۍ  سُند  معیارِ  زندگی  چُھ  زیادہ  بُلند؟  کٔمۍ  سٕنزٕ  محفلہٕ  چھےٚ  زیادہ  شاندار  پٲٹھۍ  جمان؟  اگر  یِہ  سورُے  کینہہ  اسہِ  میسر  چُھ  تہٕ  توٚہۍ  مُسلمان  چِھو  امہِ  نِشہِ  محروم،  تیٚلہِ  سوٗنچِو  پانے  زِ  ٲخر  کِتھہٕ  پٲٹھۍ  اوس  یِہ  ممکن  زِ  أسۍ  آسو  بٲطلس  پیٚٹھ  تہٕ  یِتھہٕ  پٲٹھۍ  کرہَو  عٲش  تہٕ  مزٕہ،  تہٕ  توٚہۍ  ٲسِو  حقس  پیٚٹھ  تہٕ  یِتھہٕ  پٲٹھۍ  روٗزِہِو  خستہٕ  حالتس  منٛز۔﴾"
  },
  {
    "verse_id": 74,
    "translation": "حالانکہ  یِمو  برونٛہہ  کٲتیاہ  قوم  چِھ  اسہِ  ہلاک  کٔرِمٕتۍ،  یِمن  یِمو  کھۅتہٕ  تہِ  زیادہ  سَنٛز  تہٕ  سامان  اوس،  تہٕ  ظٲہری  شان  و  شوکتس  منٛز  تہِ  أسۍ  یِہندِ  کھۅتہٕ  کھٔسِتھ۔"
  },
  {
    "verse_id": 75,
    "translation": "یِمن  ؤنِو،  یُس  شخص  گُمرٲہی  منٛز  مبتلا  چُھ  گژھان،  تس  چُھ  خُداے  رحمان  یلہٕ گی  تراوان،  توٚت  تام  ییٚلہِ  زَن  یِتھۍ  لُکھ  سُہ  چیز  وُچھان  چِھ  ییٚمیُک  تِمن  سٍتۍ  وعدہ  چُھ  کرنہٕ  آمُت،  خواہ  سُہ  عذابِ  الہٰی  آسہِ  یا  قیامتچٕ  گٔر،  تیٚلہِ  چُھ  یِمن  پے  لگان  زِ  کٔمۍ  سُند  حال  چُھ  خراب  تہٕ  کٔمۍ  سُند  دوٚر  ﴿لشکر﴾  چُھ  کمزور۔"
  },
  {
    "verse_id": 76,
    "translation": "اتھ  برعکس  یِم  لُکھ  سیٚز  وَتھ  چِھ  اختیار  کران،  اللہ  تعالیٰ  چُھ  تِمن  سیٚود  پکنس  منٛز  ترقی  عطا  کران،  تہٕ  بس  چھےٚ  باقی  روزن  واجِنہِ  نیکی  تُہندِس  ربّس  نزدیک  جزا  تہٕ  انعام  کہ  اعتبارٕ  بہتر۔"
  },
  {
    "verse_id": 77,
    "translation": "پتہٕ  وُچھوٗنہٕ  تۅہیِہ  سُہ  شخص  یُس  سٲنۍ  آیات  ماننہٕ  نِشہِ  انکار  چُھ  کران،  بیٚیہِ  چُھ  ونان  زِ  بٕہ  یِمہٕ  مال  و  اولاد  سٍتۍ  لگا  تار  نوازنہٕ؟"
  },
  {
    "verse_id": 78,
    "translation": "کیا  أمِس  چھا  غیبُک  پے  لوٚگمُت،  کِنہٕ  أمۍ  چُھ  خداے  رحمانس  نِشہِ  کانٛہہ  عہد  روٚٹمُت؟"
  },
  {
    "verse_id": 79,
    "translation": "ہرگز  نہٕ،  یِکینژھاہ  یِہ  بکان  چُھ  أسۍ  لیٚکھو  سُہ،  تہٕ  أمِس  خٲطرٕ  کرو  سزا  ہس  منٛز  بیٚیہِ  زیادہ  اِضافہٕ۔"
  },
  {
    "verse_id": 80,
    "translation": "ییٚمہِ  سنٛز  تہٕ  سامانُک  تہٕ  لاو  لشکرُک  یِہ  ذکر  چُھ  کران  سُہ  روزِ  سورُے  اسہِ  نِشہِ۔  تہٕ  یِہ  سپدِ  کُنُے  زوٚن  اسہِ  برونٛہہ  کنہِ  حٲضر۔"
  },
  {
    "verse_id": 81,
    "translation": "یِمو  لُکو  چِھ  اللہ  تعالیٰ  ترٲوِتھ  پنٕنۍ  کینہہ  خُداے  بنٲوِمٕتۍ،  تاکہ  تِم  آسن  یِہندۍ  ڈٔکھۍ  ﴿مددگار﴾۔"
  },
  {
    "verse_id": 82,
    "translation": "کانٛہہ  آسہِ  نہٕ  ﴿ڈوٚکھ﴾  مددگار۔  تِم  سٲری  کرن  یِہندِ  عبادتُک  انکار،  تہٕ  پوٚت  پِھرِتھ  بَنن  یِہندۍ  مخٲلف۔"
  },
  {
    "verse_id": 83,
    "translation": "کیا  توٚہۍ  چِھونا  وُچھان  زِ  اسہِ  چِھ  حقس  انکار  کرن  والیٚن  پیٚٹھ  شیطان  ترٲوِمٕتۍ،  یِم  تِمن  وارٕ  پٲٹھۍ  ﴿حق  کِس  مُخٲلفتس  پیٚٹھ﴾  چِھ  ہٕس  دِوان؟"
  },
  {
    "verse_id": 84,
    "translation": "اچھا،  وۅنۍ  مَہ  سپدِو  تِمن  پیٚٹھ  عذاب  نٲزِل  گژھنہٕ  مۅکھہٕ  بے  تاب،  أسۍ  چِھ  تِہِندۍ  دۅہ  گٕنزراوان۔"
  },
  {
    "verse_id": 85,
    "translation": "سُہ  دۅہ  چُھ  یِنہٕ  وول  ییٚلہِ  متقی  لُکھ  أسۍ  پژھیٚن  ہٕندۍ  پٲٹھۍ  رحمان  سٕندِس  دربارس  منٛز  پیش  کروکھ۔"
  },
  {
    "verse_id": 86,
    "translation": "تہٕ  مُجرم  نِموکھ  تریشہِ  ہَتیٚن  جانورن  ہٕندۍ  پٲٹھۍ  کھٕرٛکوان  جہنمس  کُن۔"
  },
  {
    "verse_id": 87,
    "translation": "تمہِ  وقتہٕ  آسہِ  نہٕ  لُکن  کانٛہہ  سفارش  اَننُک  اختیار،  ماسِواے  تَس  ییٚمۍ  خداے  رحمٰن  سٕندِ  دربارٕ  نِشہِ  پروانہٕ  آسہِ  حٲصل  کوٚرمُت۔"
  },
  {
    "verse_id": 88,
    "translation": "تِم  چِھ  ونان  زِ  خداے  رحمانن  چُھ  کُستام  نیٚچُو  بنوومُت۔"
  },
  {
    "verse_id": 89,
    "translation": "بے  ہوٗدہ  کتھ  چھےٚ  یوسہٕ  تۅہیِہ  لُکو  گٔژِتھ  چَھو  أنِمٕژ۔"
  },
  {
    "verse_id": 90,
    "translation": "نکھہٕ  چُھ  زِ  آسمان  پھٹن،  زمینس  سپدِ  چاک،  تہٕ  پہاڑ  پیٚن  ؤستِھ،"
  },
  {
    "verse_id": 91,
    "translation": "اتھ  کتھہِ  پیٚٹھ  زِ  لُکو  کوٚر  خُداے  رحمان  سٕندِ  خٲطرٕ  اولاد  آسنُک  دعویٰ۔"
  },
  {
    "verse_id": 92,
    "translation": "خداے  رحمان  سٕنز  چَھنہٕ  یِہ  شان  زِ  سُہ  بناوِ  کٲنٛسہِ  نیٚچُو۔"
  },
  {
    "verse_id": 93,
    "translation": "زمینس  تہٕ  آسمانن  اندر  یِم  تہِ  چِھ،  سٲری  چِھ  تٔمۍ  سٕندِس  دربارس  منز  بندن  ہٕندِ  حیثیتہٕ  پیش  سپدن  وٲلۍ۔"
  },
  {
    "verse_id": 94,
    "translation": "تٔمۍ  چِھ  تِم  گھیرس  منٛز  رٔٹِمٕتۍ،  تہٕ  تٔمۍ  چِھ  تِم  گٕنٛزرٲوِتھ  تھٲوِمٕتۍ۔"
  },
  {
    "verse_id": 95,
    "translation": "سٲری  گژھن  قیامت  کہ  دۅہ  تس  برونٛہہ  کنہِ  فرداً  حٲضر۔"
  },
  {
    "verse_id": 96,
    "translation": "یقیناً  یِمو  لُکو  ایمان  چُھ  اوٚنمُت،  بیٚیہِ  چِھ  نیک  عملہٕ  کران،  عنقریب  کرِ  خداے  رحمان  تِہندیٚن  دِلن  منز  محبّت  پٲدٕ  ﴿یعنی  از  چِھ  تِم  مکہ  چن  گلیَن  منٛز  بے  عزت  تہٕ  رُسوا  یِوان  کرنہٕ۔  مگر  یِہ  حالت  چَھنہٕ  روزٕوٕنۍ۔  نکھہٕ  چُھ  سُہ  وقت،  ییٚلہِ  تِم  پننیٚو  صالح  عملو  تہٕ  رٕتٚیو  اخلاقو  سٍتۍ  لُکن  سپدن  ٹٲٹھۍ۔  دِلن  سپدِ  تِمن  کُن کٔشِش۔  دُنیا  وَتھراوِ  تِمن  برونٛہہ  کنہِ  پننہِ  چشمہٕ،  فسق  و  فجور،  غرور  تہٕ  کبر،  اَپُز  تہٕ  ریاکٲری  ہٕندِس  بُنیادس  پیٚٹھ  یوسہٕ  سیادت  تہٕ  قیادت  چلان  آسہِ،  سۅ  نٚومرٲوِتن  خواہ  لُکن  ہٕنزٕ  گردنہٕ،  مگر  دل  ہیٚکہِ  نہٕ  مُسخّر  کٔرِتھ۔  اتھ  برعکس  یِم  لُکھ  صداقت،  دیانت،  اخلاص  تہٕ  رٕتیو  اخلاقو  سان  سیٚزِ  وَتہِ  کُن  دعوت  دِن،  گۅڈٕ  گۅڈٕ  ہیٚیِہ  تن  دُنیا  تِمو  نِشہِ  کوتاہ  تہِ  پتھ،  مگر  ٲخر  کار  چِھ  تِم  دِل  زینان،  تہٕ  بد  دیانت  لُکن  ہُند  اَپُز  ہیٚکہِ  نہٕ  زیادہ  کالس  تام  تِہٕنزِ  وَتھ  رُکٲوِتھ۔﴾"
  },
  {
    "verse_id": 97,
    "translation": "لہٰذا  اے  نبیؐ،  یِہ  کلام  چُھ  اسہِ  سہل  بنٲوِتھ  تُہنزِ  زبٲنۍ  منٛز  اَمی  موجوب  نٲزِل  کوٚرمُت  زِ  توٚہۍ  دِیِو  پرہیز  گارن  خۅش  خبر،  تہٕ  لڑایِہ  گٔرۍ  ﴿ہٹ  دھرم﴾  لُکھ  کھۅژنٲوِیوٗکھ۔"
  },
  {
    "verse_id": 98,
    "translation": "یِمن  برونٛہہ  کٲتیاہ  قوم  چِھ  اسہِ  ہلاک  کٔرِمٕتۍ،  پتہٕ  کیا  اَز  چِھوٕہ  توٚہۍ  تِہُند  نشان  لبان،  کِنہٕ  تِہُنٛد  ژٕر  تہِ  چُھو  کُنہِ  جایِہ  کنن  گژھان؟"
  }
]