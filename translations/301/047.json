[
  {
    "verse_id": 1,
    "translation": "یِم  لوٗکھ  پٔزِس  دیٖنس  انکار  کرنہٕ  سٍتۍ  کٲفر  سپٕدۍ  بیٚیہِ  رٔٹِکھ  لوٗکھ  تہِ  پتھ  خداے  سٕنزِ  وَتہِ  نِشہِ  یِتھہٕ  پٲٹھۍ  کٲفرن  ہٕندۍ  زِٹھۍ  کران  ٲسۍ،  ضایع  کرِ  اللہ  تعالیٰ  ہن  تِہٕنزٕ  سارے  رٕژٕ  عملہٕ  ایمان  قبول  نہ  کرنہٕ  مۅکھہٕ۔"
  },
  {
    "verse_id": 2,
    "translation": "تِمن  بدل  گٔے  تِم  لوٗکھ  یِمو  ایمان  اوٚن  کُنِس  خدایس  بیٚیہِ  کریکھ  رٕژٕ  عملہٕ  بیٚیہِ  اوٚنُکھ  ایمان  تتھ  سٲرِسٕے  یہِ  نٲزل  آو  کرنہٕ  حضرت  محمد صلی اللہ علیہ وسلمس  پٮ۪ٹھ،  تہِ  زونُکھ  سورُے  پٔزِپٲٹھۍ  پننِس  خداے  سٕندِ  طرفہٕ۔  اللہ  تعالیٰ  کرِ  تِہٕندین  گناہن  مغفرت،  بیٚیہِ  سنبھالہِ  تہٕ  رُت  کرِ  تِہُنٛد  حال  دنیا  تہٕ  ٲخرتس  اندر۔  دنیاہس  اندر  تِمن  توفیق  طاعات  دِنہٕ  سٍتۍ،  ٲخرتس  اندر  نجات  و  کامیٲبی  عطا  کرنہٕ  سٍتۍ۔"
  },
  {
    "verse_id": 3,
    "translation": " یہِ  چھُ  اَمی  مۅکھہٕ  کہ  بے  شک  یِمو  لوٗکو  انکار  کوٚر  تِم  پٔکۍ  غلط  وَتہِ  پٮ۪ٹھ،  بیٚیہِ  یِمو  لوٗکو  ایمان  اوٚن  تہٕ  پژھ  کٔرٕکھ،  تِم  پٔکۍ  صحیح  وتہِ  یۅسہٕ  تِہِندِس  پروردگار  سٕندِ  طرفہٕ  آمٕژ  ٲس۔  غلط  وَتہِ  پکُن  بٲعث  ناکٲمی  آسُن  تہٕ  صحیح  وتہِ  پکُن  بٲعث  کامیابی  آسُن  چھُ  ظٲہر۔  یِتھے  پٲٹھۍ  چھُ  اللہ  تعالیٰ  لوٗکن  تِہِندۍ  حالات  بیان  کران  یُتھ  تِمن  بوزُن  تگہِ  رُت  کیا  چھُ  تہٕ  یچھ  کیا  چھُ۔  ییٚلہِ  کٲفر  مفسد  چھِ،  أسۍ  چھِ  تۅہیہِ  فساد  دفع  کرنہٕ  خٲطرٕ  حکم  کران  کہ"
  },
  {
    "verse_id": 4,
    "translation": "ییٚلہِ  توٚہۍ  کافرن  سٍتۍ  مقابلہٕ  کٔرِو،  ییٚلہِ  توٚہۍ  تِمو  منٛزٕ  واریاہ  مٲرِیوٗکھ،  توپتہٕ  ییٚلہِ  تِمو  منٛزٕ  کینٛہہ  قٲد  کٔرِیوٗکھ،  پس  ٲسِیوٗکھ  تِم  مضبوط  گنڈ  پھِرِتھ  قٲد  کران،  توپتہٕ  چھُ  تۅہیہِ  دۅن  کتھن  ہُنٛد  اختیار،  یا  ٲسِیوٗکھ  تِم  تِمن  پٮ۪ٹھ  احسان  تھٲوِتھ  یَلہٕ  تراوان،  یا  ٲسِیوٗکھ  معاوضہ  تہٕ  بدلہٕ  ہیتھ  یلہٕ  تراوان،  یوٚت  تانی  نہٕ  لڑٲے  کرن  وٲلۍ  دشمن  آسن  سِلاح  و  سامانہٕ  تہٕ  ہتھیار  پتھر  تراوان،  یعنی  دشمن  آسن  آن  مانان  یعنی  اسلام  یا  استسلام  دۅیو  چیزو  اندرٕ  آسن  اَکھ  چیز  مانان،  پس  ہرگاہ  تِمو  قتل  و  قٲد  کرنہٕ  برونٹھُے  ایمان  اوٚن  یا  کوٚرُکھ  ذمی  آسُن  قبول  تیٚلہِ  نہ  چھِ  تِم  قتل  کرٕنۍ  جٲیز  تہٕ  نہ  قٲدٕے  کرٕنۍ۔  یہِ  حکم  جہادُک  یُس  مذکور  سپُد  گژِھہ  بجا  اَنُن۔  اسہِ  یۅسہٕ  صورت  بیان  کٔر  کافرن  انتقام  ہیٚنٕچ،  تتھ  اندر  چھےٚ  حکمت  وَرنہٕ،  ہرگاہ  اللہ  تعالیٰ  ییٚژِھہ  ہا  یِمن  کافرن  ہیٚیہِ  ہا  پانہٕ  انتقام  بیٚیَو  حوادثو  تہٕ  بلایَو  سٍتۍ  غرق  سٍتۍ،  لیکن  تٔمۍ  کوٚر  تۅہیہِ  جہاد  کرنُک  حکم  یُتھ  تۅہیہِ  آزمٲیش  کرِ  اڈین  اڈین  ہٕندِ  سٍتۍ۔  مسلمانن  چھُ  یِتھہٕ  پٲٹھۍ  امتحان  کہ  کُس  کرِ  خداے  سٕندِس  حکمس  پٮ۪ٹھ  عمل  یعنی  کُس  نیرِ  جہادس۔  کافرن  چھُ  امتحان  یِتھہٕ  پٲٹھۍ  کہ  کُس  سپدِ  اَمہِ  عذاب  سٍتۍ  متنبہ  تہٕ  آگاہ  توپتہٕ  کرِ  قبولِ  دین  حق  اَتھ  جہادس  اندر  یِتھہٕ  پٲٹھۍ  قٲتل  سپدُن  کامیابی  چھےٚ  یِتھے  پٲٹھۍ  چھےٚ  مقتول  سپدُن  تہِ  کامیابی،  بیٚیہِ  یِم  لوٗکھ  خداے  سٕنزِ  وتہِ  اندر  مارنہٕ  آے،  تِہٕنزٕ  عملہٕ  کرِنہٕ  اللہ  تعالیٰ  ہرگز  ضایع۔"
  },
  {
    "verse_id": 5,
    "translation": "اللہ  تعالیٰ  ہاوِتِمن  وَتھ  منزلِ  مقصودٕچ  بیٚیہِ  تھاوِ  تُہُند  حال  وارٕہ  پرتھ  قبرِ  منٛز  تہٕ  میدانِ  محشرس  منٛز  تہِ  پُل  صراطس  پٮ۪ٹھ  تہِ،  باقی  مواقعن  اندر  تہِ۔"
  },
  {
    "verse_id": 6,
    "translation": "بیٚیہِ  واتناوِ  تِمن  تتھ  جنتس  منٛز  ییٚمِچ  زان  تِمن  پوٗرٕ  پوٗرٕ  کرِ  تاکہ  برونٹھِم  مغفرت  تہٕ  زان  نہ  آسنہٕ  کہ  باوجود  واتہِ  پرتھ  جنتیاہ  پننہِ  جایہِ  پننِس  پننِس  منزل  و  مقامس  تکلیف  یا  ژھانڈنہ  تہٕ  تلاش  کرنہٕ  ورٲے۔"
  },
  {
    "verse_id": 7,
    "translation": "اے  باایمانو،  اگر  توٚہۍ  خداے  سٕندِس  دیٖنس،  ﴿تِہِندِس  پیغمبرس﴾  مدد  کٔرِو،  سُتہِ  کرِ  تۅہیہِ  مدد،  بیٚیہِ  دٔرراوِ  تُہٕندۍ  کھۅر  دشمنن  سٍتۍ  مقابلہ  کرنہٕ  کہ  وقتہٕ۔"
  },
  {
    "verse_id": 8,
    "translation": "بیٚیہِ  یِمو  لوٗکو  انکار  کوٚر  تِہِندِ  خٲطرٕ چھےٚ  ییٚلہِ  تِم  دنیاہس  اندر  باایمانن  سٍتۍ  مقابلہ  کرن  تبٲہی  تہٕ  پسٲیی،  بیٚیہِ  کرِ  تِہٕنزٕ  عملہٕ  اللہ  تعالیٰ  آخرتس  اندر  ضایع  تہٕ  برباد۔"
  },
  {
    "verse_id": 9,
    "translation": "یہِ  خسرانِ  دارین  چھُ  تِمن  اَمی  مۅکھہٕ  کہ  تِمو  کوٚر  ناپسند  سُہ  دین  تہٕ  تِم  احکام  یِم  اللہ  تعالیٰ  ہن  نٲزل  کٔرۍ،  تمی  مۅکھہٕ  کرِ  اللہ  تعالیٰ  ہن  تِہٕنزٕ  عملہٕ  ضایع۔"
  },
  {
    "verse_id": 10,
    "translation": "کیا  یِم  چھِنا  پھیٖرمٕتۍ  اورٕ  یور  زمینس  منٛز  تااینکہ  وُچھہن  کیا  انجام  چھُ  تِمن  نافرمان  لوٗکن  ہُنٛد  سپُدمُت  یِم  تِمن  برونٹھ  ٲسۍ۔  اللہ  تعالیٰ  ہن  گٲلۍ  تِم  موٗلہٕ  مۅنجہِ،  یِمن  کافرن  ہٕندِ  خٲطرٕ  تہِ  چھُ  تمی  قسمُک  معاملہٕ۔"
  },
  {
    "verse_id": 11,
    "translation": "یہِ  چھُ  اَمہِ  مۅکھہٕ  زِ  اللہ  تعالیٰ  چھُ  مددگاراہ  تہٕ  کارسازاہ  باایمانن،  تٔمۍ  چھُ  تِہِندِ  خٲطرٕ  دنیاو  ٲخرتس  اندر  کامیابی،  کافرن  چھُنہٕ  یُتھ  کانٛہہ  مدد  گاراہ  تہٕ  کارسازاہ،  تمہ  چھےٚ  ہِندِ  خٲطرٕ  دنیا  و  ٲخرتس  اندر  ناکامی۔"
  },
  {
    "verse_id": 12,
    "translation": "بے  شک  اللہ  تعالیٰ  واتناوِ  باایمانن،  نیکو  کارن  تِمن  جنتن  منٛز  یِمو  منٛزۍ  جویہِ  پکان  آسن،  بیٚیہِ  یِم  لوٗکھ  کافر  چھِ  تِم  چھِ  دنیاہس  اندر  عٲش  کران  کھیوان،  یِتھہٕ  پٲٹھۍ  گُپن  چھِ  کھیوان،  نارِ  جہنم  چھُ  تِہِنِد  روزنٕچ  جاے  یتھ  منٛز  وٲتِتھ  سورُے  کھیوٚمُت  چیوٚمُت  نیریکھ۔  ییٚمہِ  تمتعُک  تہٕ  خۅردنوشی  ہُنٛد  ذکر  آو  کرنہٕ  تتھ  تمتعس  پٮ۪ٹھ  مہ  گٔژِھن  تُہند  مخالف  مغرور۔  نہ  مہ  کٔرِو  توٚہۍ  تِہِنِدس  غافل  روزنس  پٮ۪ٹھ  کانٛہہ  افسوس  و  غم  کیازِ۔"
  },
  {
    "verse_id": 13,
    "translation": "بیٚیہِ  کٲتِہن  شہرن  ہٕندۍ  لوٗکھ  یِم  تُہٕندِ  شہرٕ  کین  لوٗکن  ہٕندِ  کھۅتہٕ  زیادٕہ  طاقت  ور  ٲسۍ  مال  و  دولتس  تہٕ  جاہ  و  حشمتس  اندر۔  ییٚمہِ  شہرٕ  کیو  لوٗکو  توٚہۍ  پننہِ  شہرٕ  منٛزٕ  کٔڈِتھ  بے  گرٕ  کٔرِہَو،  تِمے  گٲلۍ  اَسہِ  پننہِ  عذاب  سٍتۍ۔  پس  اوسنہٕ  کانٛہہ  اَکھاہ  تِمن  بچاوٕوُن  تہٕ  مددکروُن،  یِم  لوٗکھ  کیا  چیزٕے  چھِ۔"
  },
  {
    "verse_id": 14,
    "translation": "کیا  سنا  یِم  لوٗکھ  پننِس  پروردگار  سٕنز  واضح  تہٕ  صاف  وَتہِ  پٮ۪ٹھ  پکان  آسن  تِم  چھا  برابر  تِمن  لوٗکن  سٍتۍ  یِمن  پننین  یچھ  عملن  زینت  دِنہٕ  آو  توپتہٕ  کٔر  تِمو  پننین  نفسہٕ  چن  خوٲہشن  ہٕنز  پٲروی۔"
  },
  {
    "verse_id": 15,
    "translation": "جنتٕچ  متقین  تہٕ  پرہیزگارن  ییمُیک  وعدٕہ  کرنہٕ  آو  تمِچ  کیفیت  چھےٚ  یٔہے  کہ  یتھ  منٛز  آسن  واریاہ  کۅلہٕ  تہٕ  جۅیہِ،  تمہِ  آب  چہ  یُس  آب  نہٕ  مزٕہ  ڈوٚلمُت  آسہِ  یتھ  نہٕ  اَکھ  ذرہ  تغیر  سپُدمُت  آسہِ،  نہ  مزس  منٛز  نہ  مشکس  منٛز  نہ  رنگس  منٛز،  بیٚیہِ  آسن  واریاہ  کۅلہٕ  تہٕ  جۅیہِ  تمہِ  دۅدچہِ  ییمُیک  مزٕہ  تہٕ  ذایقہٕ  نہ  خراب  گوٚمُت  آسہِ  بیٚیہِ  آسن  واریاہ  کۅلہٕ  تہٕ  جۅیہِ  شراب  چہ  یتھ  منٛز  سیٹھاہ  لذت  آسہِ  چیٚنہٕ  والین  ہٕندِ  خٲطرٕ۔  بیٚیہِ  آسن  واریاہ  کۅلہٕ  صاف  کرنہٕ  آمتہِ  ماچھ  چہ،  بیٚیہِ  آسن  تِہِندِ  خٲطرٕ  پرتھ  کُںہٕ  قسمٕکۍ  میوٕہ،  بیٚیہِ  پننِس  پروردگارٕ  سٕندِ  طرفہٕ  بوٚڈ  مغفرت  تتھ  منٛز  اَژنہٕ  برونٹھ،  یِم  لوٗکھ  چھا  تِمن  لوٗکن  ہِوۍ  یِم  ہمیشہ  آسن  نارٕ  جہنمس  اندر،  توپتہٕ  یِن  تِم  چاونہٕ  رٕسرِ  وونۍ  یُس  أندرمن  دۅتہٕ  دۅتہٕ  کریکھ۔"
  },
  {
    "verse_id": 16,
    "translation": "بیٚیہِ  چھِ  بعض  لوٗکھ  یعنی  منافق  یِم  تِہِندِ  تبلیغ  و  وعظ  کہ  وقتہٕ  ظٲہر  پٲٹھۍ  کن  دٲرِتھ  تُہُنٛد  کلام  بوزان  چھِ۔  اے  محمد  صلی اللہ علیہ و سلم  تا  اینکہ  ییٚلہِ  تِم  تُہٕنزِ  مجلسہِ  نشہِ  وۅتھان  چھِ  تہٕ  نیران  چھِ،  پرٛژھان  چھِ  بعضے  علمہٕ  والین  صحاب  صٲبو  اندرٕ،  یہِ  کیا  سنا  فرموو  نبی  کریم  صلی  اللہ  علیہ  وسلمن  وُنۍ  ییٚلہِ  أسۍ  یتھ  مجلسہِ  منٛز  بِہِتھ  ٲسۍ،  گویا  چھِ  ظٲہرکران  کہ  سۅ  کتھ  ٲس  نہٕ  قابلِ  توجہ۔  اَسہِ  کوٚر  توکُن  توجِہٕے۔  یِم  گٔے  تِم  لوٗکھ  یِمن  مۅہر  کٔر  اللہ  تعالیٰ  ہن  تِہِندیٚن  دِلن  پٮ۪ٹھ،  تمی  مۅکھہٕ  روٗدۍ  تِم  ہدایت  نِشہِ  دوٗر،  بیٚیہِ  پٔکۍ  تِم  پننین  نفسہٕ  چن  خوٲہشن  پتہٕ  پتہٕ۔"
  },
  {
    "verse_id": 17,
    "translation": "یموٕے  منٛزٕ  یِم  لوٗکھ  راہِ  راستس  پٮ۪ٹھ  چھِ  تِمن  چھُ  اللہ  تعالیٰ  زیادٕہ  ہدایت  کران  بیٚیہِ  چھُکھ  پرہیزگٲری  ہُنٛد  توفیق  عطا  کران  یعنی  تِم  چھِ  خداے  سٕندین  احکامن  پٮ۪ٹھ  پوٗرٕ  عمل  کران۔  امہِ  پتہٕ  چھُ  منافقن  ہُنٛد  حال  بیان  یِوان  کرنہٕ  کہ  تِم  چھِنہٕ  قرآن  مجید  تہٕ  احکام  و  دلٲیل  بوٗزِتھ  تہِ  نصیحت  مانان۔"
  },
  {
    "verse_id": 18,
    "translation": "معلوم  چھُ  سپدان  تِم  چھِ  انکار  کران  قیامتس۔  سۅ  کیا  گژِھہ  تِمن  یِنۍ  ہنگہٕ  منگہٕ  اَدٕ  رٹن  تِم  نصیحت،  ہرگاہ  تی  چھُ  تیٚلہِ  ہے  قیامت  نزدیک  چھےٚ  کیازِ  تمِکۍ  ڈیٹھ  کٍتی  علامژ  تے  ظٲہر  سپدیمژٕ  چھےٚ۔  چنانچہ  خۅد  بعثتِ  نبی  کریم  صلی  اللہ  علیہ  و سلم  چھُ  علامتِ  قیامت،  شق  القمر  چھُ  علامتِ  قیامت۔  نبوتُک  اَپز  دعویٰ  کروُنین  ہُنٛد  ظٲہرسپدُن  چھُ  علامتِ  قیامت۔  ییٚمہِ  ساتھم  سۅ  قیامت  تِمن  نِشہِ  واتہِ  تَمہِ  ساعتہٕ  کِتھہٕ  پٲٹھۍ  ہیٚکن  تِم  نصیحت  رٔٹِتھ۔"
  },
  {
    "verse_id": 19,
    "translation": "ییٚلہِ  تۅہیہِ  فرمانبردارن  تہٕ  نافرمانن  ہُنٛد  حال  بوٗزُو،  لہٰذا  گژِھہ  تُہُند  گزشتہ  زمانٕکۍ  پٲٹھۍ  آیندٕہ  زمانس  منٛز  تہِ  ییٚمہِ  کتھہِ  ہُنٛد  پوٗرٕ  یقین  تھاوُن  کہ  کانٛہہ  معبوداہ  چھُنہٕ  اللہ  تعالیٰ  ہس  ورٲے۔  اتھ  پٮ۪ٹھ  روٗزِو  توٚہۍ  قٲیم  بیٚیہِ  روٗزِو  توٚہۍ  مغفرت  منگان  پننین  سارٕنٕے  خطاہن  خٲطرٕ  یعنی  تِہِندِ  معصوم  آسنہٕ  کہ  وجہ  آسہِ  نہٕ  سُہ  فعل  فی  الحقیقت  خطا  مگر  ییٚمہِ  وجہ  کہ  سُہ  آسہِ  سپُدمُت  مخل  تمہِ  کھۅتہٕ  افضل  کامہِ  سٍتۍ  مشغول  سپدنس۔  لہٰذا  آسہِ  سُہ  تُہٕندِس  شانِ  ارفعس  کُن  نظر  کٔرِتھ  ظٲہری  صورتس  منٛز  خطا  لبنہٕ  یِوان۔  بیٚیہِ  ٲسِو  منگان  مغفرت  باایمان  مردن  تہٕ  باایمان  زنانن  ہٕندِ  خٲطرٕ  تاکہ  تدارُک  روزِ  سپدان  تِمن  چیزن  یِم  مخلۍ  چھِ  تُہٕندِ  شانہٕ  کِس  کمالِ  دین  یا  تُہٕندین  اُمتین  ہٕندِس  کمالِ  دینس۔  اللہ  تعالیٰ  چھُ  تُہٕندِ  پکنُک،  یِنُک  تہٕ  گژھنُک،  ٹھٔہرنُک  تہٕ  روزنُک  سورُے  حال  زانان۔"
  },
  {
    "verse_id": 20,
    "translation": "بیٚیہِ  چھِ  ونان  تِم  لوٗکھ  یِمو  ایمان  اوٚن  یِم  پرتھ  وقتہٕ  چھِ  آسان  ییٚمہِ  کتھہِ  ہٕندۍ  مشتاق  کہ  کُنہِ  چھُ  کانٛہہ  نوٚو  سورہ  شریفاہ  نازل  گژھان  تاکہ  أسۍ  بوزہَو  کلامِ  خدا  ایمان  گژِھہ  ہا  تازٕہ،  بیٚیہِ  بوزہَو  تازٕہ  احکام  تِمن  ہُنٛد  ثواب  تہِ  کرہَو  حاصل۔  خصوصاً  ہرگاہ  جہادُک  حکم  تہِ  تٔتھۍ  منٛز  آسِہا،  أسۍ  کرہَو  خداے  سٕنزِ  وتہِ  اندر  جہاد۔  توپتہٕ  ییٚلہِ  نٲزل  چھُ  یِوان  کرنہٕ  کانٛہہ  مضبوط  ناقابل  نسخ،  صاف  صاف  مضمونُک  کانٛہہ  سورہ  شریفاہ  تتھ  منٛز  چھُ  اتفاقاً  جہاد  کرنُک  حکم  تہِ  آسان،  تمہِ  ساعتہٕ  گژِھہ  نظر  دِنۍ  تِمن  لوٗکن  کُن  یِہِندین  دِلن  اندر  نفاقٕچ  بیمٲرۍ  چھےٚ۔  تِمن  چھےٚ  وَہ  گژھان  ؤسِتھ،  ،  تِم  چھِ  وُچھان  تۅہیہِ  کُن  یارسول  اللہ  زن  موتَن  پان  چھُکھ  آسان  ہوومُت،  تمہِ  سٍتۍ  چھکھ  وۅہ  ژَٹھ  آسان  پھیٖرمٕژ  سٲرِسٕے  پانس،  تِمن  آیہِ  شہمت،  تِم  سپدن  عنقریب  بلایہِ  گرفتار،  اگر  چہ  تِم  چھِ  فرصت  کہ  وقتہٕ  واریاہ  کتہہٕ  اطاعت  چہ  تہٕ  فرمانبردٲری  ہٕنزٕ  کران  لیکن  تِہندِ  اطاعتٕچ  تہٕ  کتھن  ہٕنز  حقیقت  سپٕز  معلوم  جہادُک  حکم  نٲزل  سپدنہٕ  سٍتۍ۔"
  },
  {
    "verse_id": 21,
    "translation": "تِہِندِ  خٲطرٕ  اوس  بہتر  تُہٕنز  فرمانبردٲری  کرٕنۍ  بیٚیہِ  تۅہیہِ  رُت  جواب  پیش  کرُن،  سَمِعنا  وَ  اَطعنا  دَپُن،  پس  ییٚلہِ  مکمل  سپُد  جہادک  حکم  صحاب  صٲب  سپدن  جہاد  کرنہٕ  خٲطرٕ  تیار۔  پس  ہرگاہ  یِم  لوٗکھ  تہِ  خدایس  نِشہِ  پننہِ  ایمانُک  تہٕ  فرمانبردٲری  ہُنٛد  دعویٰ  پوٚز  ثابت  کرن  جہادس  شامل  سپدنہٕ  سٍتۍ،  تہِ  چھُ  تِہِندِ  خٲطرٕ  بہتر۔"
  },
  {
    "verse_id": 22,
    "translation": "پس  کیا  تۅہیہِ  چھا  خیال  کہ  ہرگاہ  توٚہۍ  سٲری  جہادٕ  نِشہِ  پتھ  روٗزِو،  توٚہۍ  کیا  ہیٚیِو  دنیاہس  فتنہ  فساد  قٲیِم  کرُن،  بیٚیہِ  ٲشنٲیی  پننہِ  ژٹنہِ  یعنی  جٲہلیتُک  دور  بیٚیہِ  زندٕہ  کرُن،  تہِ  بنہِ  نہٕ  ہرگز۔"
  },
  {
    "verse_id": 23,
    "translation": "یِم  منافق  چھِ  تِمے  لوٗکھ  یِم  اللہ  تعالیٰ  ہن  پننہِ  رحمت  نِشہِ  دوٗر  کٔرِمٕتۍ  چھِ۔  تٔمی  چھُنکھ  کنن  زَر  پوومُت۔  تَمی  چھِنہٕ  تِم  خداے  سُنٛد  حکم  بسمعِ  قبول  بوزان۔  بیٚیہِ  چھُنکھ  بٲطنی  أچھن  اَنیوٗ  تروومُت۔  تَمی  چہَنہٕ  تِمن  راہِ  حق  دریٖنٹھۍ  یِوان۔"
  },
  {
    "verse_id": 24,
    "translation": "کیا  یِم  لوٗکھ  چھنا  قرآن  مجید  کیٚن  مضمونن  اندر  غور  تہٕ  فکر  کران،  کِنہٕ  تِہِندیٚن  دِلن  چھِ  غٲبی  قفل  لگۍ  مٕتۍ۔"
  },
  {
    "verse_id": 25,
    "translation": "بے  شک  یِم  لوٗکھ  پوٚت  پھیٖرۍ  پَزِ  نِشہِ  ہدایت  وارٕ  کارٕ  تِمن  نِشہِ  ظٲہر  سپدِتھ  یعنی  اسلام  ترٲوِتھ  یِمَو  بیٚیہِ  کفر  کوٚر۔  شیطانن  دُیت  تِمن  کفرس  زینت،  بیٚیہِ  تروونکھ  دِلن  اندر  زیوٗٹھ  آرزو،  یعنی  منافقو  کوٚر  اسلامس  اقرار،  تمہِ  پتہٕ  تمِچ  حقٲنیت  ظٲہر  سپدِتھ  کوٚرُکھ  وقتہٕ  وِزِ  تتھ  انکار،  جہادس  شامل  سپدنہٕ  نِشہِ  روٗدۍ  پتھ۔  شیطانن  تروُکھ  وَسوسہٕ  کہ  لڑایہِ  مہ  گٔژِھو،  تتہِ  گٔژِھو  مارٕہ،  ہرگاہ  ییٚتی  روٗزِو،  واریاہس  کالس  ہیٚکِو  زندٕہ  روٗزِتھ۔"
  },
  {
    "verse_id": 26,
    "translation": "یہِ  یِمن  ہنٛد  مُرتد  سپدُن  نَنیوو  ییٚمہِ  سٍتۍ  کہ  یِمو  منافقو  دوٚپ  تِمن  لوٗکن  یِمن  ناپسند  چھُ  قرآن  مجیدُک  نبی  کریمس  پٮ۪ٹھ  نٲزل  سپدُن  یعنی  یہوٗدین  کہ  أسۍ  کرو  تِہٕنز  فرمانبردٲری  بعض  معاملن  اندر۔  أسۍ  چھِ  بظٲہر  پنُن  پان  مسلمان  نٔنِراوان  مگر  اندرونی  چھِ  أسۍ  تۅہی  سٍتۍ۔  یِمہٕ  کتھہٕ  چھِ  یِم  منافق  ژوٗرٕ  پٲٹھۍ  کران  مگر  اللہ  تعالیٰ  چھُ  زانان  تِہٕنزٕ  سارے  کنہٕ  پھِسرایہِ  پوٗرٕ  پٲٹھۍ۔"
  },
  {
    "verse_id": 27,
    "translation": "پس  کیا  سنا  حال  آسہِ  تِہُنٛد  ییٚمہِ  ساعتہٕ  زُو  کڈن  تِمن  ملٲیک،  تِمے  آسن  تِہِندین  بُتھین  تھاپرٕہ  لایان  بیٚیہِ  تِہٕنزٕ  بچھہِ  دگان۔"
  },
  {
    "verse_id": 28,
    "translation": "یہِ  اَمہِ  طریقہٕ  تِہُنٛد  مرُن  چھُ  امی  مۅکھہٕ  کہ  یِم  پٔکۍ  تمہِ  وَتہِ  یتھ  بے  زار  چھُ  اللہ  تعالیٰ،  بیٚیہِ  کرِ  یِمو  ناپسند  تِمہٕ  عملہٕ  یِمو  سٍتۍ  خداے  سٕنز  رضا  مندی  حاصل  سپدِہَکھ۔  پس  کرِ  اللہ  تعالیٰ  ہن  تِہٕنزٕ  سارے  عملہٕ  ضایع۔"
  },
  {
    "verse_id": 29,
    "translation": "کیا  تِم  لوٗکھ  یِہِندین  دِلن  اندر  نفاقٕچ  بیمٲرۍ  چھےٚ  تِمن  چھا  گُمان  کہ  اللہ  تعالیٰ  کیا  کرِ  نہٕ  تِہِندین  دِلی  عداوتن  تہٕ  بُغضن  ظٲہر۔"
  },
  {
    "verse_id": 30,
    "translation": "ہرگاہ  أسۍ  ییٚژھو  أسۍ  ہاوَو  تۅہیہِ  تِم  لوٗکھ،  تۅہیہِ  چھوٗکھ  تِم  پَرزِنٲوِمٕتۍ  تِہِندیو  علامتو  سٍتۍ،  بیٚیہِ  پرزٕنٲوِیوٗکھ  توٚہۍ  تِم  کتھن  ہٕندِ  طرزٕ  سٍتۍ  کیازِ  تِہٕنزٕ  کتھہٕ  چھَنہٕ  پزِ  دِلہٕ  پٮ۪ٹھہٕ  وۅتھان،  بیٚیہِ  چھُ  پزِیک  اثر  دِلس  پٮ۪ٹھ  یِوان۔  اللہ  تعالیٰ  ہس  چھےٚ  خبر  تِہٕنزن  سارِنٕے  کامین  ہٕنز،  سُہ  دِیہِ  مسلمانن  پننہِ  اخلاصٕچ  موٚزوٗرۍ،  منافقن  نفاقٕچ  تہٕ  دوکھٕچ  موٚزوٗرۍ۔  "
  },
  {
    "verse_id": 31,
    "translation": "بیٚیہِ  کرو  ضرور  أسۍ  تۅہیہِ  سارِنٕے  آزمٲیش  مشکل  تہٕ  سخت  احکامو  سٍتۍ،  یُتھ  ظٲہر  سپدِ  تۅہیہِ  منٛز  کم  چھِ  جہاد  کروُنۍ  بیٚیہِ  کم  چھِ  جہاد  کیٚن  تکلیفن  پٮ۪ٹھ  صبر  کروُنۍ  تہٕ  ثٲبت  قدم  روزوُنۍ،  بیٚیہِ  کرو  أسۍ  تحقیقات  تِہٕندین  سارِنٕے  حالاتن  ہُنٛد۔"
  },
  {
    "verse_id": 32,
    "translation": "بے  شک  یِمو  لوٗکو  کفر  کوٚر  بیٚیہِ  رٔٹِکھ  پتھ  لوٗکھ  خداے  سٕنزِ  وَتہِ  نِشہِ،  لوٗکن  دُیتُکھ  نہٕ  دینِ  اسلام  قبول  کرنہٕ،  بیٚیہِ  کٔرِکھ  مخالفت  پیغمبرِ  خداے  سٕنز  تِمن  نِشہِ  ہدایت  صاف  ظٲہر  سپدنہٕ  پتہٕ،  تِم  ہیکن  نہٕ  کانٛہہ  نوٚو  نقصان  واتنٲوِتھ  خدایس  کُنہِ  چیزٕ  سٍتۍ،  اللہ  تعالیٰ  کرِ  تِہٕنزٕ  سارے  کامہِ  ضایع  تہٕ  برباد۔"
  },
  {
    "verse_id": 33,
    "translation": "اے  باایمانو،  توٚہۍ  کٔرِو  فرمانبردٲری  خداے  سٕنز  بیٚیہِ  پیغمبرِ  خداے  سٕنز،  بیٚیہِ  مہ  کٔرِو  پننہِ  عملہٕ  ضایع۔"
  },
  {
    "verse_id": 34,
    "translation": "بے  شک  یِمو  لوٗکو  کفر  کوٚر  بیٚیہِ  کٔرٕکھ  خداے  سٕنز  وَتھ  بند،  لوٗکن  دُیتُکھ  نہٕ  تَمہِ  وتہِ  پکنہٕ،  تمہِ  پتہٕ  موٗدۍ  تِم  اَتھ  حالس  پٮ۪ٹھ،  ادٕہ  اللہ  تعالیٰ  کرِ  نہٕ  ہرگز  تِہٕندین  گناہن  مغفرت۔"
  },
  {
    "verse_id": 35,
    "translation": "پس  اے  مسلمانو،  توٚہۍ  مہ  سپدِو  پست  ہمت  تہٕ  سُست،  توٚہۍ  مہ  دِیِو  کافرن  دعوت  یورے  صلحس  کُن،  تَمہِ  سٍتۍ  چھےٚ  ذلت  تہٕ  پستی  نَنان،  توٚہۍ  چھِو  تھٔدۍ  تہٕ  غٲلب  بییہِ  چھُ  تۅہیہِ  پانہٕ  خدا  یٲری  تہٕ  مدد  کرنہٕ  خٲطرٕ،  سُہ  کرِ  نہٕ  ہرگز  تُہٕندین  عملن  ہٕندِس  ثوابس  اندر  کمی۔"
  },
  {
    "verse_id": 36,
    "translation": "یہِ  دنیاہٕچ  زندگی  چہَنہٕ  مگر  گِندُن  تہٕ  تماشہِ۔  اگر  کانٛہہ  پنُن  جان  و  مال  اَمی  دنیا  خٲطرٕ  بچاوِ  تہِ  یہِ  تمتع  کٍتہِ  کالہٕ  خٲطرٕ  چھُ  تہٕ  اَمُیک  حٲصل  کیا  چھُ،  اَتھ  بدل  ہرگاہ  توٚہۍ  ایمان  أنِو  تہٕ  خدایس  کھوٚژِو  یعنی  ایمان  و  تقویٰ  کٔرِو  تتھ  منٛز  جہاد  با  النفس  والمال  شامل  چھُ،  سُہ  کرِ  تۅہیہِ  پننہِ  طرفہٕ  پوٗرٕ  موٚزوٗرۍ  عطا،  بیٚیہِ  چھُنہٕ  سُہ  تۅہیہِ  نِشہِ  کُنہِ  نفعُک  تہٕ  فٲیدُک  طلب  گار۔  تۅہیہِ  نِشہِ  چھُنہٕ  منگان  مال  تُہُنٛد  یُس  تٔمی  عطا  کوٚرمُت  چھُو۔"
  },
  {
    "verse_id": 37,
    "translation": "ہرگاہ  اللہ  تعالیٰ  تۅہیہِ  نِشہِ  سُہ  مال  منگہِ  تہِ  زبردستی  سان،  توٚہۍ  کٔرِو  تتھ  منٛز  بخل،  تۅہیہِ  سپدِ  مال  خرچ  کرُن  ناگوار،  اللہ  تعالیٰ  کڑِ  تہِ  ظٲہرکرِ  تَمہِ  سٍتۍ  تُہٕندین  دِلن  ہٕندۍ  خیالات  یعنی  مال  خرچ  کرنٕچ  ناگوٲری۔"
  },
  {
    "verse_id": 38,
    "translation": "توٚہۍ  بوٗزِو  وارٕ  کہ  توٚہۍ  گٔو  نا  تِمے  یِمن  ناد  چھُ  یِوان  دِنہٕ  خداے  سٕنزِ  وَتہِ  مال  خرچ  کرنس  اندر  حالانکہ  تمُیک  اوس  تۅہیہِ  پانس  نفع،  یُس  بخل  کران  چھُ  خرچ  کرنس  اندر  سُہ  چھُنہٕ  بخل  کران  مگر  پانس  یعنی  پنُن  پان  چھُ  نفع  دٲیمی  نِشہِ  محروم  کران۔  تہٕ  اللہ  تعالیٰ  چھُ  بے  نیاز،  سُہ  چھُنہٕ  محتاج  کٲنسہِ  کُن  بلکہ  چھِو  توٚہی  تس  کُن  محتاج،  ہرگاہ  توٚہۍ  بُتھ  پھِرِو  تِہٕنزِ  فرماں بردٲری  نِشہِ،  سُہ  اَنہِ  تۅہیہِ  بدل  بیٚیِس  أکِس  قومس  یِم  نہٕ  تَمہِ  پتہٕ  تۅہیہِ  ہِوۍ  آسن  بلکہ  آسن  نہایت  فرماں بردار،  یہِ  کٲم  یِیہِ  تِمنٕے  نِشہِ  ہیٚنہٕ۔"
  }
]