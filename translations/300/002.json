[
  {
    "verse_id": 1,
    "translation": "الف۔  لام۔  میم۔  ﴿یِم  حروفِ  مُقطعات  چِھ  قرآنِ  مجیدکیٚن  کینٛژھن  سوٗرن  ہٕنٛدِس  ابتداہس  منٛز  لَبنہٕ  یِوان۔  مُفسرَو  چِھ  یِہنٛدۍ  مختلف  معنی  بیان  کٔرِمٕتۍ،  مگر  یِہنٛدِس  کُنہِ  معنِیس  پیٚٹھ  چُھنہٕ  اتفاق  تہٕ  یُہُنٛد  معنی  زانُن  چُھ  اَمہِ  موجوب  غیر  ضروری  زِ  اگر  انسان  یُہُنٛد  معنی  زانہِ  تہِ  نہٕ،  قرآن  نِشہِ  ہدایت  حاصل  کرنس  منٛز  چَھنہٕ  کانٛہہ  کسر  روزان﴾"
  },
  {
    "verse_id": 2,
    "translation": "یِہ  چھےٚ  اللہ  تعالیٰ  سٕنٛز  کتاب،  یَتھ  منٛز  چُھنہٕ  کانٛہہ  شک  ﴿اَمیُک  اکھ  سِیٚود  تہٕ  سادٕہ  مطلب  چُھ  یِہ  زِ  بے شک  چھےٚ  یِہ  اللہ  تعالیٰ  سٕنٛز  کتاب۔  مگر  بیاکھ  مطلب  ہیکیٚس  یِتہِ  ٲسِتھ  زِ  یِہ  چھےٚ  تِژھ  کتاب  یتھ  منٛز  نہٕ  شکٕچ  کانٛہہ  کتھ  چھےٚ﴾۔  ہدایت  چھےٚ  تِمن  پرہیزگار  لُکن  خٲطرٕ۔"
  },
  {
    "verse_id": 3,
    "translation": "یِم  غٲبس  پیٚٹھ  ایمان  چِھ  اَنان  ﴿غیب  چُھ  مُراد  تِمہٕ  سارے  حقیقتہٕ  یِمہٕ  انسان  سٕنٛدِ  حواسہٕ  نِشہِ  ژھایِہ  چھےٚ  تہٕ  براہِ  راست  چَھنہٕ  عام  انسانن  ہٕندِس  تجربس  تہٕ  مُشٲہدس  منٛز  یِوان،  مثلاً  اللہ  تعالیٰ  سٕنٛز  ذات  تہٕ  صِفات،  ملٲیِک،  وَحی،  جنت،  جہنم  بیترِ﴾  نماز  چِھ  قٲیِم  کران۔  ﴿اِقامت  الصلوٰتُک  معنی  چُھنہٕ  صرف  یی  زِ  انسان  گژِھہ  پابندی  سان  نماز  ادا  کرُن،  بلکہ  چُھ  اَمِیُک  مطلب  یِہ  زِ  اجتمٲعی  طور  گژِھہ  نمازِ  ہُنٛد  نظام  باقٲعدٕہ  قٲیِم  کرنہٕ  یُن،  اگر  کُنہِ  بٔستی  منٛز  اکھ  اکھ  نفر  بیوٚن  بیوٚن  نماز  پران  چُھ۔  مگر  جمٲعژ  سان  چُھنہٕ  یِہ  فرض  ادا  کرنُک  نظم،  تیٚلہِ  ہیکہِ  نہٕ  یِہ  وَننہٕ  یِتھ  زِ  تَتہِ  چھےٚ  نماز  قٲیِم  کرنہٕ  یِوان﴾  یُس  رِزق  اَسہِ  تِمن  دِیتمُت  چُھ  تمہِ  منٛزٕ  چِھ  خرچ  کران۔"
  },
  {
    "verse_id": 4,
    "translation": "یۅسہٕ  کتاب  تۅہیِہ  پیٚٹھ  نٲزِل  چھےٚ  آمٕژ  کرنہٕ  ﴿یعنی  قرآن﴾  تہٕ  یِمہٕ  کتابہٕ  تۅہیِہ  برٛونٛہہ  نٲزِل  آسہِ  آمژٕ  کرنہٕ،  تِمن  سارِنٕے  پٮٹھ  چِھ  ایمان  اَنان  تہٕ  ٲخرتس  پیٚٹھ  چِھ  یقین  تھاوان۔"
  },
  {
    "verse_id": 5,
    "translation": "یِتھۍ  لُکھ  چِھ  پننِس  ربّ  سٕندِ  طرفہٕ  سیٚزِ  وَتہِ  پیٚٹھ  تہٕ  تِمے  چِھ  کامیٲبی  لبن  وٲلۍ۔"
  },
  {
    "verse_id": 6,
    "translation": "یِمو  لُکو  ﴿یِمہٕ  کتھہٕ  ماننس﴾  انکار  کوٚر  تِہندِ  خٲطرٕ  چُھ  یکساں  خواہ  توٚہۍ  تِم  خبردار  کٔرِتوکھ  یا  متہٕ  کٔرِتوکھ،  بہرحال  چِھنہٕ  تِم  مانن  وٲلۍ  کینہہ۔"
  },
  {
    "verse_id": 7,
    "translation": "خُداین  چھےٚ  تِہندِیٚن  دِلن  تہٕ  تِہندیٚن  کنن  پیٚٹھ  مۅہر  لگٲومٕژ  ﴿اَمِیُک  مطلب  چُھنہٕ  یِہ  زِ  خُداین  ٲس  مۅہر  لگٲومٕژ،  اَمہِ  موجوٗب  کوٚر  تِمو  ماننس  انکار  بلکہ  چُھ  اَمِیُک  مطلب  یِہ  زِ  ییٚلہِ  تِمو  تِمہٕ  بنیٲدی  کتھہٕ  رَد  کرِ  یِہٕنٛز  ذکر  پیٚٹھ  کنہِ  کرنہٕ  آیِہ  تہٕ  پننہِ  خٲطرٕ  کٔرٕکھ  قرآن چِہ  پیش  کرنہٕ  آمٕژِ  وَتہِ  برعکس  بیاکھ  وَتھ  اختیار  پَتہٕ  لگٲو  خُداین  تِہندیٚن  دِلن  تہٕ  کنن  پیٚٹھ  مۅہر﴾۔  تہٕ  تِہٕنٛزن  أچھن  پیٚٹھ  چُھ  پردٕہ  پیٚومُت،  تِم  چِھ  سخت  سزاہکۍ  حقدار۔"
  },
  {
    "verse_id": 8,
    "translation": "کینہہ  لُکھ  چِھ  تِم  تہِ  یِم  وَنان  چِھ  اَسہِ  چُھ  خُدایس  پیٚٹھ  تہٕ  ٲخرت کِس  دۅہس  پیٚٹھ  ایمان  اوٚنمُت  حالانکہ  چِھنہٕ  تِم  حقیقتس  منٛز  مومن  کینہہ۔"
  },
  {
    "verse_id": 9,
    "translation": "تِم  چِھ  خُدایس  سٍتۍ  تہٕ  ایمان  اَنن  والیٚن  سٍتۍ  دوکھہٕ  بٲزی  کران،  مگر  تِم  چِھ  دراصل  پنہٕ نُے  پان  دوکھس  منٛز  ترٛاوان  تہٕ  تِمن  چُھنہٕ  اَمِیُک  شعور  کِینہہ۔"
  },
  {
    "verse_id": 10,
    "translation": "تِہندیٚن  دِلن  منٛز  چھےٚ  اکھ  بیمٲرۍ  یۅسہٕ  خُداین  زیادے  ہُررٲو  ﴿بیمٲرۍ  چھےٚ  مُراد  مُنافقتچٕ  بیمٲرۍ،  تہٕ  خُداین  ہُررٲو  یِہ  بیمٲرۍ  چُھ  یِہ  معنی  تھاوان  زِ  سُہ  چُھنہٕ  مُنافقس  فوراً  سزا  دِوان  بلکہ  چُھس  ڈیٚجر  ترٛاوان  تہٕ  اَمہِ  ڈیجرُک  نتیجہِ  چُھ  یِہ  آسان  زِ  مُنافق  چُھ  وارٕہ  پٲٹھۍ  مُنافق  بنان﴾  تہٕ  یُس  اَپُز  تِم  وَنان  چِھ  تَمہِ  کِس  مُعاوضس  منٛز  چُھ  تِہنٛدِ  خٲطرٕ  دَگ  تُلہٕ وُن  سزا۔"
  },
  {
    "verse_id": 11,
    "translation": "ییٚلہِ  زانٛہہ  تِمن  آو  وَننہٕ  زِ  زمینس  منٛز  مہ  کٔرِو  فساد  تہٕ  تِمو  ووٚن  یٖی  زِ  أسۍ  چِھ  اصلاح  کرن  وٲلۍ۔"
  },
  {
    "verse_id": 12,
    "translation": "خبردار!  حقیقتس  منٛز  چِھ  یِمے  لُکھ  فسٲدۍ  مگر  تِمن  چُھنہٕ  شعور۔"
  },
  {
    "verse_id": 13,
    "translation": "تہٕ  ییٚلہِ  تِمن  وَننہٕ  آو  زِ  یِتھہٕ  پٲٹھۍ  باقی  لُکو  ایمان  چُھ  اوٚنمُت  تِتھے  پٲٹھۍ  أنِو  توٚہۍ  تہِ  ایمان،  تورٕ  دِیُت  تِمو  یۅہے  جواب  زِ  کیا  أسۍ  اَنوٕہ  بیوقوفن  ہٕنٛدۍ  پٲٹھۍ  ایمان؟  خبردار!  حقیقتس  منٛز  چِھ  یِم  پانہٕ  بیوقوف  مگر  یِم  چِھنہٕ  زانان۔"
  },
  {
    "verse_id": 14,
    "translation": "ییٚلہِ  یِم  اہلِ  ایمانن  سمکھان  چِھ،  تیٚلہِ  چِھ  وَنان  اَسہِ  چُھ  ایمان  اوٚنمُت،  تہٕ  ییٚلہِ  خلوَکھ  پننیٚن  شیطانن  چِھ  سمکھان  تیٚلہِ  چِھ  وَنان  زِ  اصلی  چِھ  أسۍ  تۅہیِہ  سٍتۍ  تہٕ  ہۅمن  لُکن  چِھ  محض  مذاق  کران۔"
  },
  {
    "verse_id": 15,
    "translation": "اللہ  تعالیٰ  چُھ  یِمن  مذاق  کران  سُہ  چُھ  یِہٕنٛز  رَز  ڈیٚج  تراوان،  تہٕ  یِم  چِھ  پننہِ  نافرمٲنی  کِنۍ  اَنیٚن  ہٕنٛدۍ  پٲٹھۍ  وَتہِ  ڈَلان  روزان۔"
  },
  {
    "verse_id": 16,
    "translation": "یِم  چِھ  تِم  لُکھ  یِمو  ہدایتہٕ  بدلہٕ  گُمرٲہی  موٚلۍ  ہِیٔژ،  مگر  یِہ  تجارت  چُھنہٕ  یِہنٛدِ  خٲطرٕ  نفع  دِنہٕ  وول  کینہہ،  تہٕ  یِم  چِھنہٕ  ہرگز  صحیح  وَتہِ  پیٚٹھ۔"
  },
  {
    "verse_id": 17,
    "translation": "یِہنز  مِثال  چھےٚ  تِژھ  زَنتہٕ  أکۍ  شخصن  نار  زول  ﴿گاشہِ  مۅکھہٕ﴾  پتہٕ  ییٚلہِ  تٔمۍ  سورُے  اوٚنٛد  پوٚک  گاشِروو  اَمہِ  پتہٕ  نِیوٗ  خداین  یِمن  ﴿أچھ﴾  گاش  تہٕ  یِم  ترٛٲوِن  تتھ  حالس  منٛز  زِ  گٹہٕ  زلیٚن  منٛز  چُھنہٕ  یِمن  کِہنۍ  اَتھہِ  یِوان  ﴿مطلب  چُھ  یِہ  زِ  ییٚلہِ  اللہ  تعالیٰ  سٕنٛدۍ  أکۍ  بندن  روشنی  پھٔہلٲو  تہٕ  حق  کوٚڑُن  بٲطلہٕ  نِشہِ  چھٲنٛٹِتھ  بالکل  نوٚن،  یِم  لُکھ  گاشدار  ٲسۍ  تِمن  پیٚٹھ  گٔیِہ  تمام  حقیقتہٕ  روشن،  مگر  یِم  منافق  نفس  پرستی  منٛز  أنۍ  ٲسۍ  گٔمٕتۍ  تِمن  اوس  نہٕ  اَتھ  گاشس  منٛز  کِہنۍ  اَتھہِ  یِوان﴾"
  },
  {
    "verse_id": 18,
    "translation": "یِم  چِھ  زٔرۍ،  یِم  چِھ  کٔلۍ،  یِم  چِھ  أنۍ،  یِم  پھیرن  نہٕ  وۅنۍ  پوٚت۔"
  },
  {
    "verse_id": 19,
    "translation": "یا  سمجِھو  یِہٕنز  مِثال  یِتھہٕ  پٲٹھۍ  زِ  آسمانہٕ  چُھ  زبردس  روٗد  پیٚوان  تہٕ  اَتھ  سٍتۍ  چھےٚ  کرٛہِنۍ  وُنل  تہٕ  گگراے  تہٕ  وُزملہٕ  تہِ  یِم  چِھ  گگرایِہ  بوٗزِتھ  زُو  لرزٕہ  سٍتۍ  پننیٚن  کنَن  منٛز  اوٚنگجہِ  بران  تہٕ  اللہ  تعالیٰ  چُھ  یِمن  حقس  انکار  کرن  والیٚن  پرٛتھ  اندٕ  گیرس  منٛز  رٔٹِتھ۔"
  },
  {
    "verse_id": 20,
    "translation": "وُزملہِ  سٍتۍ  چھےٚ  یِہٕنٛز  حالت  یِہ  سپدان  زنتہٕ  نِیِہ  یِمن  وُنۍ  وُزملہٕ  أچھ  گاش  تھَپہِ،  تہٕ  ییٚلہِ  یِمن  رَژھ  کھنڈ  گاش  باسان  چُھ  تیٚلہِ  چِھ  یِم  تَتھ  منٛز  ہَنہ  پکان  تہٕ  ییٚلہِ  اَنہِ  گوٚٹ  چُھکھ  سپدان،  تیٚلہِ  چِھ  وۅدٕنۍ  روزان  ﴿گۅڈنِچ  مِثال  ٲس  مُنافقن  ہٕنٛز  یِم  دِلہٕ  کِنۍ  مُنکر  ٲسۍ  تہٕ  کُنہِ  غرضہٕ  تہٕ  مَصلحتہٕ  کِنۍ  ٲسۍ  مسلمان  بنیمٕتۍ۔  تہٕ  یِہ  دوٚیِم  مِثال  چھےٚ  تِہٕنٛز  یِم  شکس  تہٕ  دُل  مُلِس  منٛز  ٲسۍ  تہٕ  یُہُنٛد  ایمان  کمزور  اوس،  کینہہ  ٲسۍ  حقٕکۍ  قٲیِل  تہِ،  مگر  تِژِھہ  حق  پرستی  ہٕندۍ  قٲیِل  ٲسۍ  نہٕ  زِ  اَمہِ  خٲطرٕ  کرٕہَن  تکلیف  تہٕ  مصیبت  تہِ  برداش﴾  اللہ  تعالیٰ  ہرگاہ  ییٚژِھہ ہے  بوزنُک  تہٕ  وُچھنُک  طاقت  نِیِہ  ہکھ  تھپہِ،  پٔزۍ  پٲٹھۍ  چُھ  اللہ  تعالیٰ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 21,
    "translation": "لوٗکو!  بندگی  کٔرِو  پننِس  تس  ربّ  سٕنٛز  یُس  تُہُنٛد  تہٕ  تۅہیِہ  برونٛہہ  یِم  لُکھ  ٲسۍ  تِمن  سارِنٕے  ہُنٛد  پٲدٕہ  کرن  وول  چُھ،  تُہٕندِ  مۅکلنٕچ  امید  ہیٚکہِ  أتھۍ  صوٗرتس  منٛز  ٲسِتھ  ﴿یعنی  دُنیاہس  منٛز  غلط  بینی  تہٕ  غلط  کٲری  نِشہِ  تہٕ  ٲخرتس  منٛز  اللہ  تعالیٰ  سٕندِ  عذاب  نِشہِ  مۅکلنٕچ  امید﴾۔"
  },
  {
    "verse_id": 22,
    "translation": "سُے  چُھ  ییٚمۍ  تُہندِ  خٲطرٕ  زمینُک  فرش  وَتھروو،  آسمانُک  پَش  بنووُن،  آسمانہٕ  وولُن  آب،  تہٕ  اَمہِ  سٍتۍ  تھووُن  پرٛتھ  قسمُک  پیداوار  کٔڑِتھ  تُہندِ  خٲطرٕ  رزق  فراہم،  وۅنۍ  ییٚلہِ  توٚہۍ  یِہ  زانان  چِھو  تیٚلہِ  مَہ  مٲنِیوٗکھ  باقی  خدایَس  مدِ  مقابل  ﴿باقی  خدایس  مدِ  مقابل  ماننُک  مطلب  چُھ  بندگی  تہٕ  عبادت کیو  مختلف  قٔسمو  منٛزٕ  کُنہِ  قسمُک  طریقہٕ  خدایس  وَرٲے  باقین  سٍتۍ  وَرتاوُن۔﴾"
  },
  {
    "verse_id": 23,
    "translation": "تہٕ  اگر  تۅہیِہ  اَتھ  کتھہِ  منٛز  شک  چُھو  زِ  یِہ  کتاب  یوسہٕ  اَسہِ  پَننِس  بندس  پیٚٹھ  نٲزِل  چھےٚ  کٔرمٕژ،  یِہ  چھا  سٲنۍ  کِنہٕ  نہٕ،  تیٚلہِ  أنۍتَو  أتھۍ  ہیوٗ  اَکھ  سوٗرٕہ  بنٲوِتھ،  پنٕنۍ  سٲری  سٲتھی  أنیوٗکھ،  خُدایس  وَرٲے  یس  یس  توٚہۍ  مدد  چِھو  یژھان  ہِیوٚن  تس  تس  ہیٚیِو،  اگر  توٚہۍ  پٔزِیٲرۍ  چِھو  تیٚلہِ  ہٲوِتَو  یِہ  کٲم  کٔرِتھ۔"
  },
  {
    "verse_id": 24,
    "translation": "وۅنۍ  ہرگاہ  تۅہیِہ  یِہ  ہیوٚکوٕ  نہٕ  کٔرِتھ،  تہٕ  پٔزۍ  پٲٹھۍ  ہیٚکِو  نہٕ  کٔرِتھ،  تیٚلہِ  کھوٗژِو  تتھ  نارس  ییٚمیُک  زالُن  بَنن  انسان  تہٕ  کنہِ  ﴿یعنی  تَتہِ  بٔنِو  نہٕ  توٚہی  یٲتۍ  جہنمُک  زالُن،  بلکہ  آسن  تُہٕندۍ  تِم  پۅتٕلۍ  تہِ  تَتہِ  تۅہی  سٍتۍ  موجوٗد،  یِمن  توٚہۍ  عبادت  تہٕ  سجدٕہ  چِھو  کران﴾  یُس  تیار  چُھ  آمُت  تھاونہٕ  حقس  انکار  کرن  والیٚن  خٲطرٕ۔"
  },
  {
    "verse_id": 25,
    "translation": "تہٕ  اے  پیغمبرؐ،  یِم  لُکھ  یتھ  کِتابہِ  پیٚٹھ  ایمان  اَنن  تہٕ  ﴿یتھ  مُطٲبِق  کرن﴾  پننہِ  عملہٕ  دُرست  تِمن  دِیو  خۅش  خبر  زِ  تِمن  خٲطرٕ  چِھ  تِتھۍ  باغ،  یِمن  بٔنۍ  کۅلہٕ  آسن  پکان،  ییٚلہِ  تِمن  کانٛہہ  میوٕہ  کھیٚنہٕ  خٲطرٕ  دِنہٕ  یِیِہ،  تِم  ونَن  زِ  یِتھی  میوٕہ  ٲسۍ  اَسہِ  ییٚمہِ  برونٛہہ  دُنیاہس  منٛز  تہِ  دِنہٕ  یِوان  حالانکہ  تِمن  باغن  ہٕندِۍ  میوٕہ  آسن  شکلہِ  کِنۍ  دُنیا  کیٚن  میوَن  ہِوۍ  تہٕ  تِمن  خٲطرٕ  آسن  تَتہِ  پاکدامن  خاندارنہِ  تہٕ  تِم  روزن  ہمیشہٕ  خٲطرٕ  تٔتھۍ۔"
  },
  {
    "verse_id": 26,
    "translation": "آ،  اللہ  تعالیٰ  چُھنہٕ  ہرگز  تہِ  اَتھ  منٛدچھان  زِ  سُہ  دِیِہ  مٔہۍ  سٕنٛز  یا  اَمہِ  کھۅتہٕ  تہِ  ؤسۍ  پایِہ  چیزن  ہٕنٛزٕ  مثالہٕ  ﴿ییٚتہِ  نس  چُھ  اکہِ  اعتراضٕچ  ذِکر  کرنہٕ  ورٲے  اَمِیُک  جواب  آمُت  دِنہٕ۔  قرآنس  منٛز  چھےٚ  واریاہن  جاین  مُدعا  کہِ  وضاحت  خٲطرٕ  زلٕرۍ  سٕنٛز،  مچھہِ  ہٕنٛز  تہٕ  مٔہۍ  بیترِ  سٕنٛزٕ  مِثالہٕ  آمژٕ  دِنہٕ،  یِمن  پیٚٹھ  اوس  مخٲلفن  اعتراض  زِ  یِہ  کِیُتھ  کلامِ  الہٰی  چُھ  یتھ  منٛز  امہِ  قسمہٕ کیٚن  ؤسۍ  پایِہ  چیزن  ہٕنٛزٕ  مِثالہٕ  چھےٚ  دِنہٕ  آمژٕ﴾  یِم  لُکھ  حقٕچ  کتھ  قبول  کرن  وٲلۍ  چِھ  تِمن  چُھ  یِمے  مِثالہٕ  وُچِھتھ  پے لگان  زِ  یِہ  چُھ  حق  یُس  تِہندِس  ربّ  سٕندی  طرفہٕ  آمُت  چُھ  تہٕ  یِم  مانن  وٲلۍ  چِھنہٕ  تِم  چِھ  یِم  مِثالہٕ  بوٗزِتھ  وَنان  زِ  یِژَھو  مِثالو  سٍتۍ  کیا  مقصد  چُھ  خدایس؟  یِتھہٕ  پٲٹھۍ  چُھ  اللہ  تعالیٰ  اَکی  کتھہِ  سٍتۍ  واریاہن  کران  گُمرٲہی  منٛز  مبتلا  تہٕ  واریاہن  چُھ  سِیٔز  وَتھ  ہاوان  تہٕ  گُمرٲہی  منٛز  چُھ  سُہ  تِمنٕے  لُکن  مبتلا  کران،  یِم  فاسق  چِھ  ﴿فاسق  گوٚو  نافرمان،  اطاعت کہ  حدٕ  نِشہِ  نیرن  وول﴾"
  },
  {
    "verse_id": 27,
    "translation": "خُدایس  سٍتۍ  چِھ  مضبوٗط  عہد  کرنہٕ  پتہٕ  سُہ  پُھٹراوان  ﴿بادشاہ  یُس  فرمان  یا  ہدایات  پننیٚن  مُلٲزِمن  تہٕ  لُکن  ہٕندِ  ناوٕ  جٲری  چُھ  کران،  تِم  چِھ  عربی  زبٲنۍ  منٛز  عہدس  سٍتۍ  تعبیر  یِوان  کرنہٕ۔  اللہ  تعالیٰ  سُنٛد  عہد  چُھ  سُہ  مُستقل  فرمان  ییٚمہِ  کِنۍ  تمام  اِنسٲنی  زُرِیاتھ  صرِف  تٔمۍ  سٕنٛزٕے  بندگی،  اطاعت  تہٕ  پرستش  کرنس  پیٚٹھ  مامور  چھےٚ۔  مضبوط  عہد  کرنہٕ  پتہٕ  اَمہِ  سٍتۍ  چُھ  اِرشاد  اَتھ  کِتھہ  کُن  زِ  آدمؑ  بناونہٕ  وقتہٕ  اوس  تمام  انسانن  اَمہِ  فرمانٕچ  پابندی  کرنُک  اقرار  ہیٚنہٕ  آمُت۔  یِتھہٕ  پٲٹھۍ  زن  سورۂ  اعراف  آیت  نمبر  172  ہَس  منٛز  بیان  چُھ  سپُدمُت﴾  خُداین  یَتھ  جورنُک  حُکم  چُھ  دِیتمُت  تتھ  چِھ  ژٹان  ﴿یعنی  یِمن  رٲبطن  ہٕندِس  قیامس  پیٚٹھ  تہٕ  استحکامس  پیٚٹھ  انسان  سٕنزِ  اجتمٲعی  تہٕ  اِنفرٲدی  کامیٲبی  ہُنٛد  دارمدار  چُھ،  تہٕ  خُداین  یِمن  ہٕنٛدِ  دُرست  تھاونُک  حُکم  چُھ  دِیتمُت،  تِمن  پیٚٹھ  چِھ  یِم  مَکٕژ  چلاوان﴾  تہٕ  زمینس  پیٚٹھ  چِھ  فساد  برپا  کران  حقیقتس  منٛز  چِھ  یِمے  لُکھ  نقصان  تُلن  وٲلۍ۔"
  },
  {
    "verse_id": 28,
    "translation": "توٚہۍ  کِتھہٕ  پٲٹھۍ  چِھو  خُدایس  سٍتۍ  کُفرُک  رٔوِیِہ  وَرتاوان  حالانکہ  توٚہۍ  ٲسِو  بے  جان،  تٔمۍ  کٔرنَو  تۅہیِہ  زندگی  عطا  پتہٕ  کرِ  سُے  تُہُند  زُو  سلب،  پتہٕ  کرِ  سُے  تۅہیِہ  نوِ  سرٕ  زندگی  عطا  پتہٕ  چُھو  تۅہیِہ  تٔسۍ  کُن  واپس  گژُھن۔"
  },
  {
    "verse_id": 29,
    "translation": "سُے  چُھ  ییٚمۍ  تُہندِ  خٲطرٕ  زمینٕکۍ  سٲری  چیز  پٲدٕہ  کٔرۍ  پتہٕ  دِیتُن  ہِیوٚر  کُن  توجہ  پتہٕ  کٔرِن  سَتھ  آسمان  اُستوار  ﴿سَتن  آسمانن  ہٕنٛز  حقیقت  کیا  چھےٚ،  اَمِیُک  تعیّن  چُھ  مشکل۔  اِنسان  چُھ  پرٛتھ  زمانس  منٛز  آسمان  یا  وَنو  دوٚیِمیٚن  لفظن  منٛز  عالمِ  بالاہس  متعلق  پننیٚن  مُشٲہدن  تہٕ  قیاسن  مُطٲبق  مختلف  تصوّر  قٲیِم  کران  روٗدمُت،  یِم  برابر  بدلان  روٗدِمٕتۍ  چِھ۔  بس  ژھوٚٹۍ  پٲٹھۍ  گژِھہ  یِہ  سمجُھن  زِ  یا  چُھ  اَمہِ  سٍتۍ  مطلب  یِہ  زِ  زمینہِ  علاوٕہ  یِکینٛژھاہ  کائنات  چھےٚ،  یِہ  چھےٚ  خُداین  ستن  محکم  طبقن  منٛز  بٲگرٲومٕژ،  نَتہٕ  یِہ  زِ  کائنات  کِس  یتھ  حلقس  منٛز  زمین  چھےٚ  سُہ  چُھ  ستن  طبقن  پیٚٹھ  مشتمل﴾  تہٕ  سُہ  چُھ  پرٛتھ  چیزُک  علم  تھاون  وول۔"
  },
  {
    "verse_id": 30,
    "translation": "پتہٕ  کٔرۍتَو  تمہِ  وقتُک  تصوّر  ییٚلہِ  تُہٕندۍ  ربّن  فرشتن  ووٚنمُت  اوس  زِ،  بٕہ  چُھس  زمینس  پیٚٹھ  اکھ  خلیفہٕ  بناون  وول۔  ﴿خلیفہٕ  گوٚو  سُہ  یُس  کٲنٛسہِ  ہٕنٛدِس  مِلکیتس  منٛز  تٔمۍ  سٕنٛدۍ  عطا  کرنہٕ  آمٕتۍ  اختیارات  تٔمۍ  سٕنٛدِ  نٲیبہٕ  سٕنٛدِ  حیثیتہٕ  استعمال  کرِ﴾  تِمو  کوٚر  عرض  کیا  توٚہۍ  چِھو  حض  زمینس  پیٚٹھ  کٲنٛسہِ  تِتِھس  مُقرر  کرن  وٲلۍ  یُس  تمہِ  کِس  انتظامَس  تلُک  پیٚٹھ  کرِ  تہٕ  خونریزی  کرِ؟  أسۍحض  تُہٕندِ  حمد  و  ثنا  سان  تُہٕنز  تسبیح  تہٕ  تُہٕندِ  خٲطرٕ  تقدیس  کرانٕے  چِھ۔  فرمووُن،  بٕہ  چُھس  زانان  یِکینژھاہ  نہٕ  توٚہۍ  زانان  چِھو۔"
  },
  {
    "verse_id": 31,
    "translation": "اَمہِ  پتہٕ  ہیٚچھنوو  خُداین  آدم  سارِنٕے  چیزن  ہٕنٛدۍ  ناو  پتہٕ  کوٚرُن  فرشتن  برونٛہہ کنہِ  پیش،  أتی  فرمووُن  اگر  تُہُند  خیال  صحیح  چُھ  ﴿زِ  کانٛہہ  خلیفہٕ  مُقرر  کٔرِتھ  بِگرِ  نِظام﴾،  تیٚلہِ  ؤنۍتَو  توٚہۍ  یِمن  چیزن  ہٕندۍ  ناو۔"
  },
  {
    "verse_id": 32,
    "translation": "تِمو  کوٚر  عرض،  نُقصہٕ  نِشہِ  چھےٚ  پاک  تُہُنٛزٕے  ذات،  اَسہِ  چُھ  بس  تی  کینژھاہ  علم  یِکینٛژھاہ  تۅہیِہ  اسہِ  دِیتمت  چُھو،  درحقیقت  چُھنہٕ  تۅہیِہ  ورٲے  کانٛہہ  سورُے  کینہہ  زانن  وول  تہٕ  سمجَھن  وول۔"
  },
  {
    "verse_id": 33,
    "translation": "پتہٕ  ووٚن  خُداین  آدمس،  وَن  یِمن  ژٕ  یِمن  چیزن  ہٕندۍ  ناو  تِمن  سارِنٕے  چیزن  ہٕندۍ  ناو  ییٚلہِ  تٔمۍ  تِمن  ؤنۍ  تہٕ  خُداین  فرموو  پتہٕ،  مےٚ  اوسمَو  نا  تۅہیِہ  ووٚنمُت  زِ  بٕہ  چُھس  آسمانس  ہٕنٛزٕ  تہٕ  زمین چِہ  تِمہٕ  سارے  حقیقتہٕ  زانان  یِمہٕ  تۅہیِہ  نِشہِ  ژھایِہ  چھےٚ،  یِکینٛژھاہ  توٚہۍ  ظٲہر  چِھو  کران  سُتہِ  چُھ  مےٚ  معلوم  تہٕ  یِکینٛژھاہ  توٚہۍ  کھٔٹِتھ  چِھو  تھاوان  سُتہِ  چُھس  زانان۔"
  },
  {
    "verse_id": 34,
    "translation": "پتہٕ  ییٚلہِ  اَسہِ  فرشتن  حُکم  دِیُت  زِ  آدمس  برونٛہہ  کنہِ  کٔرِو  سجدٕہ،  سٲرِوٕیَو  کوٚر  سجدٕہ  مگر  ابلیسن  کوٚر  انکار  تَس  گوٚو  پننہِ  بَجرُک  تکبر  تہٕ  سُہ  سپُد  نافرمانن  منٛز  شٲمل۔"
  },
  {
    "verse_id": 35,
    "translation": "پتہٕ  ووٚن  اَسہِ  آدمَس  زِ  ژٕ  تہٕ  چٲنۍ  خاندارِنۍ  دۅشوے  روٗزِو  جنتس  منٛز  تہٕ  اطمینان  سان  یِہ  ییٚژِھو  تہِ  کھیٚیِو  ییٚتہِ  مگر  یتھ  کُلس  یِیہِ زیٚو  نہٕ  نکھہٕ  نَتہٕ  یِیِو  ظٲلِمو  منٛز  گنٛزرنہٕ۔"
  },
  {
    "verse_id": 36,
    "translation": "ٲخر  کار  کٔڑ  شیطانن  تِمن  دۅشوٕنۍ  اَتھ  کُلِس  کُن  گژھنٕچ  کل  تہٕ  ڈالِن  سانہِ  حُکمہٕ چِہ  پیروی  نِشہِ  تہٕ  کڑنٲوِن  تِم  تمہِ  حالتہٕ  منٛزٕ  یَتھ  منٛز  تِم  ٲسۍ،  اَسہِ  دِیُت  حُکم  زِ  وۅنۍ  ؤسِو  توٚہۍ  سٲری  ییٚتہِ  بۅن،  توٚہۍ  چِھو  اکھ  أکۍ  سٕندۍ  دُشمن،  تہٕ  تۅہیِہ  چُھو  أکِس  خاص  وقتس  تام  زمینس  پیٚٹھ  ٹھہرُن  تہٕ  تٔتھۍ  چُھو  گُزر  بسر  کرُن۔"
  },
  {
    "verse_id": 37,
    "translation": "تمہِ  وقتہٕ  کوٚر  آدمن  پننِس  ربّس  نِشہِ  کینہہ  کلمات  ہیٚچِھتھ  توبہٕ  یُس  تٔمۍ  سٕندۍ  ربّن  قبول  کوٚر،  تِکیازِ  سُہ  چُھ  سیٚٹھاہ  معاف  کرن  وول  تہٕ  رحم  کرن  وول۔"
  },
  {
    "verse_id": 38,
    "translation": "اَسہِ  ووٚن  زِ  توٚہۍ  سٲری  ؤسِو  ییٚتہِ  بۅن  پتہٕ  یُس  میانہِ  طرفہٕ  کانٛہہ  ہدایت  تۅہیِہ  تام  واتہِ  تہٕ  یِم  لُکھ  میٲنِس  تَتھ  ہدایتس  پیٚٹھ  عمل  کرن  تِہنٛدِ  خٲطرٕ  آسہِ  نہٕ  کُنہِ  خوفٕچ  تہٕ  غمٕچ  گُنجٲئش۔"
  },
  {
    "verse_id": 39,
    "translation": "تہٕ  یِم  لُکھ  اتھ  مانٕنَس  انکار  کرن  تہٕ  سانیٚن  آیاتن  پِھرن  بُتھ  تِم  چِھ  نارس  گژھن  وٲلۍ  لُکھ  ییٚتہِ  تِم  ہمیشہ  روزَن۔"
  },
  {
    "verse_id": 40,
    "translation": "اے  بنی  اسرائیل!  یاد  کٔرۍتَو  میٲنۍ  سۅ  نعمت  یۅسہٕ  مےٚ  تۅہیِہ  عطا  ٲسمَو  کٔرمٕژ  ﴿مدینہٕ  طیّبہ  تہٕ  اَتھ  أندۍ  پٔکۍ  کیٚن  علاقن  منٛز  اوس  یہودیٚن  ہُنٛد  اکھ  بوٚڈ  تعداد  بسان،  اَمہِ  موجوب  چُھ  ییٚتہِ  پیٚٹھہٕ  برونٛٹھ  کُن  کینٛژھن  رکوعن  تام  یِمن  تبلیغ  کرنہٕ  آمُت﴾  مےٚ  سٍتۍ  یُس  تُہُنٛد  عہد  اوس  سُہ  کٔرِو  توٚہۍ  پوٗرٕ،  تہٕ  یُس  میون  عہد  تۅہیِہ  سٍتۍ  اوس  سُہ  کرٕ  بٕہ  پوٗرٕ  تہٕ  میے  یوت  کھوٗژِو  توٚہۍ۔"
  },
  {
    "verse_id": 41,
    "translation": "تہٕ  مےٚ  یۅسہٕ  کتاب  سوٗزمٕژ  چھےٚ  اتھ  پیٚٹھ  أنِو  ایمان  یِہ  چھےٚ  تمہِ  کِتابہِ  ہٕنٛدِس  تٲئیدَس  منٛز  یۅسہٕ  تۅہیِہ  نِشہِ  گۅڈٕہ  پیٚٹھہٕ  موجوٗد  ٲس،  لہٰذا  مَہ  بٔنِو  سارِنٕے  برونٛہہ  گۅڈٕہ  توٚہی  اَمِکۍ  مُنکر،  کم  قٍمتس  پیٚٹھ  مہ  کٔنِو  میٲنۍ  آیات  ﴿کم  قٍمتہٕ  نِشہِ  چُھ  مُراد  تِم  دُنیٲوی  فٲیدٕہ  یِمَو  مۅکھہٕ  یِم  لُکھ  اللہ  تعالیٰ  سٕنٛدۍ  احکام  تہٕ  ہدایات  رَد  کران  ٲسۍ۔  حق  کٕننہٕ کِس  معاملس  منٛز  رٔٹۍتَن  انسان  دُنیاہٕچ  سٲرِسٕے  دولت  تہِ،  بہرحال  چُھ  سُہ  کمٕے  قٍمت  تِکیازِ  حق  چُھ  یقیناً  اَمہِ  نِشہِ  واریاہ  گوٚب  چیز﴾  تہٕ  میانہِ  غضبہٕ  نِشہِ  بٔچِو۔"
  },
  {
    "verse_id": 42,
    "translation": "حق  مَہ  بنٲوِیوٗن  بٲطلُک  رنگ  کھٲلِتھ  شکہٕ لد  تہٕ  زٲنِتھ  مٲنِتھ  مہ  کٔرِو  حق  چُھپاونٕچ  کوٗشش۔"
  },
  {
    "verse_id": 43,
    "translation": "نماز  کٔرِو  قٲیِم،  زکوٰۃ  دِیِو،  تہٕ  یِم  لُکھ  مےٚ  برونٛہہ  کنہِ  نمان  چِھ  تِمن  سٍتۍ  نٔمِو  توٚہۍ  تہِ۔"
  },
  {
    "verse_id": 44,
    "translation": "باقیَن  چِھو  توٚہۍ  نیکی  ہٕنٛز  وَتھ  اختیار  کرنہٕ  خٲطرٕ  وَنان  مگر  پنُن  پان  چُھو  مٔشِتھ  گژھان؟  حالانکہ  چِھو  توٚہۍ  کتابہِ  ہٕنٛز  تلاوت  کران،  کیا  توٚہۍ  چِھو  نَہ  عقلہِ  بِلکُلٕے  کٲم  ہیٚوان؟"
  },
  {
    "verse_id": 45,
    "translation": "صبرس  تہٕ  نمازِ  ہیٚیِو  مدد  بے  شک  چھےٚ  نماز  اکھ  سخت  مُشکل  کٲم،  مگر  تِمن  فرماں بردار  بندن  خٲطرٕ  چَھنہٕ  مُشکل  کینہہ۔"
  },
  {
    "verse_id": 46,
    "translation": "یِم  سمجھان  چِھ  زِ  ٲخر کار  چُھ  تِمن  پننِس  ربّس  سٍتۍ  ملاقات  کرُن  تہٕ  تٔسۍ  کُن  چُھکھ  پوٚت  پھیٖرتھ  گژُھن۔"
  },
  {
    "verse_id": 47,
    "translation": "اے  بنی  اسرائیل!  یاد  کٔرِو  میٲنۍ  سۅ  نعمت  یۅسہٕ  مےٚ  تۅہیِہ  عطا  ٲسمو  کٔرمٕژ  تہٕ  یِہ  کتھ  تہِ  زِ  مےٚ  ٲسمَو  تۅہیِہ  دُنیاکیٚن  سارِنٕے  قومن  پیٚٹھ  فضیلت  عطا  کٔرمٕژ۔  ﴿اَمِیُک  مطلب  چُھنہٕ  یِہ  زِ  ہمیشہ  خٲطرٕ  ٲسِو  توٚہۍ  دُنیا کیو  قومَو  کھۅتہٕ  افضل  قرار  دِنہٕ  آمٕتۍ  بلکہ  چُھ  مطلب  یِہ  زِ  اَکھ  وقت  اوس  ییٚلہِ  دُنیا کیو  قومَو  منٛزٕ  توٚہی  سُہ  قوم  ٲسِو  یَس  نِشہِ  اللہ  تعالیٰ  سُنٛد  دِیتمت  علمِ  حق  اوس  تہٕ  یُس  عالمہٕ کیٚن  قومن  ہُنٛد  امام  تہٕ  رہنما  اوس  بناونہٕ  آمُت،  تاکہ  سُہ  پکناوِہے  لُکن  ناد  دِتھ  ربّ  سٕنٛزِ  بندگی  ہٕنزِ  وَتہِ  پیٚٹھ﴾"
  },
  {
    "verse_id": 48,
    "translation": "تہٕ  کھوٗژِو  تَتھ  دوہس  ییٚلہِ  کانٛہہ  کٲنسہِ  رَژھ  تہِ  بکار  یِیہِ  نہٕ،  نَہ  سپدِ  کٲنسہِ  ہٕندِ  طرفہٕ  سُفٲرش  قبول،  نہ  یِیہِ  کانٛہہ  فِدیِہ  رٔٹِتھ  یلہٕ  تراونہٕ،  تہٕ  نہ  ہیٚکہِ  مُجرِمن  کُنہِ کِنۍ  مدد  میٖلِتھ۔"
  },
  {
    "verse_id": 49,
    "translation": "یاد  کٔرِو  سُہ  وقت،  ییٚلہِ  اَسہِ  تۅہیِہ  فرعونی یَن  ہٕنٛزِ  غلٲمی  نِشہِ  نجات  بخُش  ﴿آلِ  فرعونُک  ترجمہٕ  چُھ  فرعونی  کرنہٕ  آمُت۔  اَتھ  منٛز  چِھ  فرعونن  ہٕنٛدۍ  خاندان  تہٕ  مصرُک  حکمران  طبقہٕ  دۅشوے  شٲمل﴾  تِمو  ٲسۍ ہَو  توٚہۍ  سخت  عذابَس  منٛز  مبتلا  کٔرِمٕتۍ  تُہٕنٛدیٚن  لڑکن  ٲسۍ  ذبح  کران  تہٕ  تُہٕنٛزن  کوریٚن  ٲسۍ  زندٕہ  روزنہٕ  دِوان  تہٕ  اَتھ  حالتس  منٛز  ٲس  تُہندِس  ربّ  سٕندِ  طرفہٕ  تۅہیِہ  بٔڈ  آزمٲئش۔"
  },
  {
    "verse_id": 50,
    "translation": "یاد  کٔرِو  سُہ  وقت،  ییٚلہِ  اَسہِ  سمندر  پھاسوِتھ  تُہٕنٛدِ  خٲطرٕ  وَتھ  بنٲو،  پتہٕ  تٲرِو  توٚہۍ  اَمہِ  مٔنٛزۍ  حفاظت  سان  اَپور،  پتہٕ  پھاٹوٕۍ  فرعونی  تٔتی  تُہٕنٛزن  أچھن  برٛونٛہہ کنہِ  آبَس۔"
  },
  {
    "verse_id": 51,
    "translation": "یاد  کٔرِو،  ییٚلہِ  اَسہِ  موسیٰ  علیہ  السلام  ژتجہن  دۅہَن  رٲژن  ہٕندِس  قرار  دادس  پیٚٹھ  طلب  کوٚر  ﴿مِصرٕ  نِشہِ  نجات  لَبنہٕ  پتہٕ  ییٚلہِ  بنی  اسرٲئیل  جزیرہ  نماے  سِینا ہس  منٛز  وٲتۍ،  اَمہِ  پتہٕ  کٔرۍ  خداین  حضرت  موسیٰ  علیہ  السلام  ژتجہن  دۅہن  رٲژن  خٲطرٕ  کوہِ  طورس  پیٚٹھ  طلب  تاکہ  تَتہِ  یِہَن  اَمہِ  قومہٕ  خٲطرٕ  یُس  وۅنۍ  آزاد  اوس  سپُدمُت،  شریعتٕکۍ  قانون  تہٕ  عملی  زندگی  ہٕندۍ  ہدایات  عطا  کرنہٕ﴾  تہٕ  تس  پٔتۍ  کِنۍ  بَنووُن  ووٚژھ  تۅہیِہ  پنُن  معبود  تمہِ  وقتہٕ  ٲسٕو  تۅہیِہ  بٔڈ  زیادتی  کٔرمٕژ۔"
  },
  {
    "verse_id": 52,
    "translation": "مگر  اَتھ  پیٚٹھ  تہِ  دِژٕو  اَسہِ  تۅہیِہ  معٲفی  زِ  شاید  مَا  بٔنِو  توٚہۍ  وۅنۍ  شُکر  گزار۔"
  },
  {
    "verse_id": 53,
    "translation": "یاد  کٔرِو  زِ  ﴿ٹھیک  تَمہِ  وقتہٕ  ییٚلہِ  توٚہۍ  یِہ  ظلم  ٲسِو  کران﴾  اَسہِ  کٔر  موسیٰ  علیہ  السلامس  کتاب  تہٕ  فُرقان  عطا  تاکہِ  توٚہۍ  ہیٚکِو  اَمہِ  سٍتۍ  سِیٔز  وَتھ  حٲصل  کٔرِتھ۔  ﴿فُرقان  گوٚو  سُہ  چیز  ییٚمہِ  سٍتۍ  حقٕچ  تہٕ  بٲطلٕچ  فرق  ظٲہر  سپدِ۔  ییٚتہِ نَس  چُھ  فُرقان  مُراد  دینُک  سُہ  علم  تہٕ  فہم  ییٚمہِ  سٍتۍ  انسان  حقس  تہٕ  بٲطلَس  منٛز  فرق  چُھ  کران۔﴾"
  },
  {
    "verse_id": 54,
    "translation": "یاد  کٔرِو  ییٚلہِ  موسیٰ  علیہ  السلامن  ﴿یِہ  نعمت  ہیٚتھ  واپس  یِتھ﴾  پننِس  قومَس  ووٚن  زِ،  لوٗکَو  تۅہیِہ  کوٚرُو  پانس  پیٚٹھ  سخت  ظُلم،  ووٚژھ  بنووُن  پنُن  معبود،  لہٰذا  کٔرِو  توٚہۍ  پننِس  خٲلقس  برٛونٛہہ کنہِ  توبہٕ  تہٕ  پنٕنۍ  زُو  کٔرِیوٗکھ  قتل  ﴿یعنی  پنٕنۍ  تِم  نفر  کٔرِیوٗکھ  قتل  یِمو  ووٚژھ  معبود  بنوو  تہٕ  تس  کٔرٕکھ  پوٗزا﴾  أتھۍ  منٛز  چھےٚ  تُہٕندِس  خٲلِقس  نزدیک  تُہٕنٛز  پاپرجٲہی۔  تمہِ  وقتہٕ  کوٚر  تُہٕنٛدۍ  خٲلِقن  تُہُند  توبہٕ  قبول  تِکیازِ  سُہ  چُھ  سیٚٹھاہ  معاف  کرن  وول  تہٕ  رحم  فرماون  وول۔"
  },
  {
    "verse_id": 55,
    "translation": "یاد  کٔرِو  ییٚلہِ  تۅہیِہ  موسیٰ  علیہ  السلامس  اوسُو  ووٚنمُت  زِ  أسۍ  کَرَو  نہٕ  چانہِ  کتھہِ  پیٚٹھ  ہرگز  تہِ  پژھ  یوٚت  تام  نہٕ  پننیٚو  أچھو  نَنہِ  وانہِ  اللہ  تعالیٰ  ﴿ژےٚ  سٍتۍ  کلام  کران﴾  وُچھون  تمہِ  ساعتہٕ  رٔٹِنو  توٚہۍ  وُچھان  وُچھان  اکہِ  زبردس  ترٛٹہِ۔"
  },
  {
    "verse_id": 56,
    "translation": "توٚہۍ  ٲسِو  موٗدِمٕتۍ  مگر  اَسہِ  کٔرِو  توٚہۍ  بیٚیہِ  زِندٕہ،  شاید  کہ  امہِ  احسانہٕ  پتہٕ  بٔنِو  توٚہۍ  شُکرگُزار۔"
  },
  {
    "verse_id": 57,
    "translation": "اَسہِ  کوٚر  تۅہیِہ  پیٚٹھ  اوٚبرُک  سایِہ،  من  و  سلویٰ ہُک  غٕذا  کوٚر  تُہٕنٛدِ  خٲطرٕ  فراہم  تہٕ  اَسہِ  ووٚنُو  تۅہیِہ  یِم  پاک  چیز  اَسہِ  تۅہیِہ  عطا  چِھ  کٔرِمٕتۍ  تِم  کھیٚیِو،  ﴿مگر  تُہٕنٛدِیٚو  اَسلافَو  یِکینٛژھاہ  کوٚر﴾  سُہ  اوس  نہٕ  اَسہِ  پیٚٹھ  ظلم  بلکہ  کوٚرُکھ  پٲنۍ  پانس  پیٚٹھ  ظُلم۔"
  },
  {
    "verse_id": 58,
    "translation": "پتہٕ  کٔرِو  یاد  زِ  ییٚلہ  اَسہِ  ووٚنمُت  اوس  زِ  یہ  بستی  ﴿یۅسہٕ  تۅہیِہ  برونٛہہ کنہِ  چھےٚ  ﴿اَتھ  منٛز  سپدِو  دٲخٕل  اَمِیُک  پیداوار  یِتھہٕ  پٲٹھۍ  ییٚژِھو  مزٕہ  سان  کھیٚیِو  مگر  بٔستی  ہٕندِس  دروازَس  أژۍزِیٚو  سجدٕہ  کران  کران  تہٕ  ؤنۍزیٚو  حِطتہ  حِطتہ  ﴿اَتھ  ہیٚکن  زٕہ  مطلب  ٲسِتھ،  اکھ  یِہ  زِ  پننیٚن  خطاہَن  معٲفی  منگان  منگان  أژۍزیٚو،  دوٚیُم  یِہ  زِ  لوٗٹ  مار  تہٕ  قتلِ  عام  بجایِہ  گٔژھۍزیٚو  بٔستی  ہٕندیٚن  روزَن  والیٚن  درگُزر  تہٕ  عام  معٲفی  ہُنٛد  اعلان  کران  کران  پکان﴾  أسۍ  کرَو  تُہٕندۍ  خطا  درگُزر  تہٕ  نیکوکارن  کرَو  مزید  فضل  و  کرَم  عطا۔"
  },
  {
    "verse_id": 59,
    "translation": "مگر  یۅسہٕ  کتھ  تِمن  وَننہٕ  ٲس  آمٕژ،  سو  بدلٲوِتھ  کوٚر  ظٲلِمو  بیٚیہِ  کیا  تام  ٲخرکار  کوٚر  اسہِ  ظلم  کرن  والیٚن  آسمانہٕ  پیٚٹھہٕ  عذاب  نٲزِل  یِہ  اوس  سزا  تِمن  نافرمٲنِیَن  ہُنٛد  یِمہٕ  تِم  کران  ٲسۍ۔"
  },
  {
    "verse_id": 60,
    "translation": "یاد  کٔرِو  ییٚلہِ  موسیٰ  علیہ  السلامن  پننہِ  قومہٕ  خٲطرٕ  آبُک  دعا  کوٚر،  اَسہِ  ووٚنُس  زِ،  فلٲنۍ  پَلس  پیٚٹھ  لاے  پننہِ  عاصہٕ  سٍتۍ  ژٔنڈ۔  چنانچہِ  تمہِ  منٛزٕ  درٛاے  باہ  ناگ  تہٕ  پرٛتھ  قبیلن  زون  زِ  کۅسہٕ  جاے  چھےٚ  تٔمۍ  سٕنٛز  آب  نِنہٕ  خٲطرٕ  ﴿بنی  اسرٲئیلٕکۍ  قبیلہٕ  ٲسۍ  باہ  خُداین  کوٚڈ  پرٛتھ  قبیلہٕ  خٲطرٕ  اکھ  اکھ  ناگ  تاکہ  تِمن  گٔژھ  نہٕ  پانہٕ  وٲنۍ  آبس  پیٚٹھ  لڑٲے  وۅتھٕنۍ،  تمہِ  وقتہٕ  اوس  یِہ  ہدایت  دِنہٕ  آمُت  زِ﴾  اللہ  تعالیٰ  سُنٛد  دِیتمُت  رِزق  کھیٚیِو  چیٚیِو  تہٕ  زمینس  پیٚٹھ  مَہ  پٔکِو  فساد  پھٔہلاوان۔"
  },
  {
    "verse_id": 61,
    "translation": "یاد  کٔرِو  ییٚلہِ  تۅہیِہ  اوسُو  ووٚنمُت  زِ  اے  موسیٰ!  أسۍ  ہیٚکَو  نہٕ  اَکی  قٔسمہٕ کِس  کھیٚنس  پیٚٹھ  صبر  کٔرِتھ  پننِس  ربّس  منگتہٕ  دُعا  زِ  سانہِ  خٲطرٕ  کرِہے  زمینٕکۍ  پیداوار،  ہاکھ،  ترکٲرۍ،  کٕنٕک،  رۅہن،  گنڈٕہ،  دال  بیتر  پٲدٕہ۔  اَتھ  پیٚٹھ  ووٚننَکھ  موسیٰ  علیہ  السلامن،  کیا  اکہ  بہتر  چیزٕ  بجایِہ  چِھوٕہ  توٚہۍ  ادنیٰ  درجِکۍ  چیز  رٹٕنۍ  یژھان؟  ٹھیک  چُھ،  گٔژِھو  کُنہِ  شٔہرۍ  آبٲدی  منٛز  روٗزِو،  یِکینٛژھاہ  توٚہۍ  منگان  چِھو  تَتہِ  میلیٚو  تہِ۔  ٲخرکار  وٲژ  نوبت  اوٚت  تام  زِ  ذلت  تہٕ  خوٲری،  پستی  تہٕ  بدحٲلی  سپٕز  تِمن  پیٚٹھ  مُسلط  تہٕ  تِم  آے  اللہ  تعالیٰ  سٕندِس  غضبس  منٛز  ہیٚنہٕ،  یِہ  نتیجہِ  اوس  اَمِیُک  زِ  تِمو  لوگ  اللہ تعالیٰ  سٕندیٚن  آیاتن  سٍتۍ  کُفر  کرُن  تہٕ  پیغمبر  لٲگِکھ  ناحق  قتل  کرٕنۍ،  یِہ  نتیجہِ  اوس  تِہنٛزن  نافرمٲنِیَن  ہُنٛد  تہٕ  امہِ  کتھہِ  ہُنٛد  زِ  تِم  ٲسۍ  شرح  کیو  حدَو  نِشہِ  نیٖرۍ  نیٖرۍ  گژھان۔"
  },
  {
    "verse_id": 62,
    "translation": "پژھ  کٔرِو  زِ  نبی  عربی  صلی  اللہ  علیہ و سلمس  مانن  وٲلۍ  ٲسِتن  یا  یہوٗدۍ،  عیسٲے  ٲسِتن  یا  صابی  تہٕ  یُس  تہِ  خُدایس  تہٕ  ٲخرت کِس  دۅہس  پیٚٹھ  ایمان  اَنہِ  تہٕ  نیک  عمل  کرِ  تٔمۍ  سُنٛد  اَجر  چُھ  تٔمۍ  سٕندِس  ربّس  نِشہِ  تہٕ  تَس  خٲطرٕ  چُھنہٕ  کُنہِ  قسمُک  خوف  تہٕ  رنج  ﴿عبارتُک  سِلسلہٕ  دَرنظر  تھٲوِتھ  چھےٚ  یِہ  کتھ  پٲنۍ  پانے  واضح  گژھان  زِ  یَتھ  جایِہ  چُھنہٕ  ایمان  تہٕ  نیک  عملن  ہُنٛد  تفصیل  وَنُن  مقصد  کینہہ  زِ  کمن  کمن  کتھن  گژِھہ  انسان  مانُن  تہٕ  کمہٕ  کمہٕ  عملہٕ  کٔرِتھ  بَنہِ  سُہ  خُدایس  برونٛہہ  کنہِ  اَجرُک  حقدار،  یَتھ  جایِہ  چُھ  مقصد  یہوٗدیٚن  ہٕندِس  تتھ  خام  خیالس  تردید  کرُن  زِ  تِم  ٲسۍ  صرف  یہودیٚن  ہٕنزِ  جمٲعژ  نجاتُک  اِجارٕہ دار  سمجھان۔  تِم  ٲسۍ  اَتھ  خام  خیالس  منٛز  زِ  تِہنٛزِ  جمٲعژ  سٍتۍ  یَس  تہِ  کٲنٛسہِ  واٹھ  چُھ  خواہ  سُہ  ٲسِتن  عملن  تہٕ  عقیدن  ہٕندِ  لحاظہٕ  کِیُتھ  تہِ  بہرحال  چُھ  نجات  تٔمِس  تقدیرس،  تہٕ  باقی  تمام  انسان  یِم  تِہٕنزِ  جمٲعژ  نیٚبر  چِھ  تِم  چِھ  صرِف  جہنمُک  زالُن  بننہِ  خٲطرٕ  پٲدٕ  سپدۍمٕتۍ۔  یِہ  غلط  فہمی  دوٗر  کرنہٕ  خٲطرٕ  چُھ  فرماونہٕ  یِوان  زِ  خُدایس  برونٛہہ  کنہِ  چُھنہٕ  اصٕل  چیز  تُہٕنزٕ  یِمہٕ  جمٲعژ  بٔندِیِہ،  بلکہ  یتھ  کتھہِ  پیٚٹھ  تَتہِ  دارمدار  چُھ  سُہ  چُھ  ایمان  تہٕ  نیک  عمل۔  یُس  تہِ  انسان  یِہ  چیز  ہیٚتھ  حٲضر  سپدِ  سُہ  کرِ  پننِس  ربّس  نِشہِ  پنُن  اَجر  حٲصل۔  خُدایس  برونٛہہ کنہِ  سپدِ  فٲصلہٕ  انسان  سٕندیٚن  صِفاتن  پیٚٹھ  نَہ  کہ  تُہنٛزن  مردم  شمٲری  ہٕنٛزن  رجسٹرن  پیٚٹھ﴾"
  },
  {
    "verse_id": 63,
    "translation": "یاد  کٔرِو  سُہ  وقت،  ییٚلہِ  تۅہیِہ  پیٚٹھہٕ  طور  تھوٚد  تُلِتھ  اَسہِ  تۅہیِہ  پختہٕ  عہد  اوسُو  ہیوٚتمُت  تہٕ  وونمُت  اوسُو  زِ  یۅسہٕ  کِتاب  أسۍ  تۅہیِہ  دِوان  چِھو  اَتھ  کٔرۍزیٚو  مضبوطی  سان  تھپھ  تہٕ  یِم  احکام  تہٕ  ہدایت  اَتھ  منٛز  درٕج  چِھ  تِم  تھٲوِزیٚو  یاد،  اَمی  سٍتۍ  یِیہِ  توقع  تھاونہٕ  زِ  توٚہۍ  ہیٚکِو  تقویٰ چِہ  رٔوِشہِ  پیٚٹھ  پٔکِتھ۔"
  },
  {
    "verse_id": 64,
    "translation": "مگر  اَمہِ  پتہٕ  پھیٖرِو  توٚہۍ  پننہِ  عہدٕ  نِشہِ،  اَتھ  پیٚٹھ  تہِ  ترٛوو  نہٕ  اللہ  تعالیٰ  سٕندۍ  فضلن  تہٕ  تٔمۍ  سٕندۍ  رحمتن  تُہُند  ساتھ  کینہہ،  نَتہٕ  ٲسۍہِو  توٚہۍ  خبرکر  تباہ  سپٕدمٕتۍ۔"
  },
  {
    "verse_id": 65,
    "translation": "اَمہِ  پتہٕ  چُھو  تۅہیِہ  پننہِ  قوم  کیٚن  تِمن  لُکن  ہُنٛد  سُہ  قصّہٕ  یادٕے  یِمو  سبتُک  قانون  پُھٹروومُت  اوس  ﴿سَبت  یعنی  بٹہٕ وارِ  ہُنٛد  دۅہ۔  بنی  اسرٲئیلن  خٲطرٕ  اوس  یِہ  قانون  آمُت  مُقرر  کرنہٕ  زِ  تِم  تھٲوِن  بٹہٕ وار  آرام  تہٕ  عبادت  خٲطرٕ  مخصوص۔  اَمہِ  دۅہ  مہ  کٔرِن  کُنہِ  قسمٕچ  دُنیٲوی  کٲم  حتیٰ کہ  غذا  رَنہٕ نٕچ  کٲم  تہِ  مہ  کٔرِن  پانہٕ،  نَہ  مہ  کرنٲوِن  نوکرن  اَتھہِ﴾  اَسہِ  ووٚن  تِمن  وَاندَر  بٔنِو  تہٕ  روٗزِو  اَتھ  حالتس  منٛز  زِ  پرٛتھ  اَندٕہ  گژِھہ  تۅہیِہ  لعنت  ملامت  کرنہٕ  یِنۍ۔"
  },
  {
    "verse_id": 66,
    "translation": "یِتھہٕ  پٲٹھۍ  بنوو  اَسہِ  تِہُند  انجام  تمہِ  زمانہٕ  کیٚن  لُکن  تہٕ  اَمہِ  پتہٕ  یِنہٕ  والیٚن  نٔسلن  خٲطرٕ  عبرت  تہٕ  کھۅژن  والیٚن  خٲطرٕ  بنوو  نصیحت۔"
  },
  {
    "verse_id": 67,
    "translation": "پتہٕ  کٔرۍتَو  سُہ  واقعہ  یاد،  ییٚلہِ  موسیٰ  علیہ  السلامن  پننِس  قومس  ووٚن  زِ،  درحقیقت  چُھو  اللہ  تعالیٰ  تۅہیِہ  اکھ  گاو  ذبح  کرنُک  حُکم  دِوان،  وَننہِ  لٔگۍ  کیا  ژٕ  چُھکھہٕ  اَسہِ  مذاق  کران؟  موسیٰ  علیہ  السلامن  ووٚن  ﴿تِمن﴾،  بٕہ  چُھس  تمہِ  نِشہِ  اللہ  تعالیٰ  سُنٛد  پناہ  منگان  زِ  بٕہ  کرٕ  جٲہلن  ہٕنٛزٕ  ہِشہِ  کتھہٕ۔"
  },
  {
    "verse_id": 68,
    "translation": "تِمَو  ووٚن  ٹھیک  چُھ،  پننِس  ربّس  کر  تہٕ  درخواست  زِ  سُہ  ؤنِن  اَسہِ  تَس  گاوِ  ہُنٛد  کینہہ  تفصیل۔  موسیٰ  علیہ  السلامن  وون  ﴿تِمن﴾،  اللہ  تعالیٰ  سُنٛد  چُھ  ارشاد  زِ  سۅ  گژِھہ  تِژھہ  گاو  آسٕنۍ  یۅسہٕ  نَہ  بُڈٕہ  آسہِ  تہٕ  نہ  آسہِ  وَژٕھر  بلکہ  گژِھہ  درمیانہٕ  وٲنٛسہِ  ہٕنٛز  آسٕنۍ،  لہٰذا  یُس  حُکم  دِنہٕ  چُھ  یِوان  تَتھ  کٔرِو  تعمیل۔"
  },
  {
    "verse_id": 69,
    "translation": "پتہٕ  لٔگۍ  وَننہِ،  پننِس  ربّس  پرٛژھ  بیٚیہِ  یِہ  کتھ  زِ  تس  کِیُتھ  رنگ  گژِھ  آسُن۔  موسیٰ  السلامن  ووٚننکھ،  سُہ  چُھ  فرماوان  لیٚدرِ  رنگٕچ  گاو  گژِھہ  آسٕنۍ  ییٚمۍ  سُنٛد  رنگ  تِیُتھ  نَپہٕ  نَپہٕ  کروُن  آسہِ  زِ  وُچَھن  وٲلۍ  گژھن  خۅش  گژٕھنۍ۔"
  },
  {
    "verse_id": 70,
    "translation": "پتہٕ  ووٚنُکھ،  ربّس  پٕرٛژِھتھ  وَن  صاف  صاف  کِژھ  گاو  گژِھہ  آسٕنۍ،  اَسہِ  چُھ  تٔمۍ  سُنٛد  اندازٕہ  کرنَس  منٛز  گُمانہٕ  گوٚمُت  خُداین  ہرگاہ  یوٚژھ  أسۍ  لَبَو  تٔمۍ  سُنٛد  نیب۔"
  },
  {
    "verse_id": 71,
    "translation": "موسیٰ  علیہ  السلامن  دِیُت  ﴿تِمن﴾  جواب،  اللہ  تعالیٰ  چُھ  ونان  سۅ  چھےٚ  تِژھ  گاو  یَس  خدمت  چَھنہٕ  یِوان  ہیٚنہٕ،  نَہ  چھےٚ  زمین  وایان،  نَہ  چھےٚ  آب  کھالنس  لَمان،  صحیح  سلامت  تہٕ  بےٚ  داغ  چھےٚ،  اَتھ  پیٚٹھ  دِژ  تِمو  کرٛیکھ  زِ  آ،  وۅنۍ  ووٚنُتھ  ژےٚ  ٹھیک  نیب،  پتہٕ  کٔر  تِمو  سۅ  ذبح  نَتہٕ  اوس  نہٕ  باسان  زِ  تِم  کرہَن  یِہ۔  ﴿چونکہ  بنی  اسرٲئیلن  اوس  اہلِ  مصرو  تہٕ  پننیٚو  ہمسایِہ  قومَو  نِشہِ  گاوِ  ہٕنٛدِ  عزمتُک  تہٕ  گٲو  پرستی  ہُنٛد  مرض  لاریٚومُت،  تہٕ  أتھۍ  بنیادس  پیٚٹھ  اوس  تِمَو  مصرٕ  منٛز  نیرِۍتھٕے  ووٚژھ  بنوومُت  پنُن  معبود۔  اَمہِ  موجوٗب  آو  تِمن  حُکم  دِنہٕ  زِ  گاو  کٔرِن  ذبح۔  تِمَو  کٔر  کتھ  ڈالنٕچ  کوٗشش  تہٕ  لٔگۍ  تفصیلات  پرٛژھنہِ۔  مگر  یٖتۍ  یٖتۍ  تفصیل  تِم  پرٛژھان  گٔے  تیٖتۍ  تیٖتۍ  گٔے  تِم  گِران،  ٲخرکار  وٲژ  کتھ  اَتھ  حدس  تام  زِ  تٔسۍ  خاص  قسمٕچہِ  سۅ  نۂرۍ  گاوِ  پیٚٹھ،  یۅسہٕ  تَتھ  زمانس  منٛز  پوٗزایِہ  خٲطرٕ  مُشکَس  ٲس  یِوان  تھاونہٕ،  آو  زَنتہٕ  اُنگٕج  پیٚٹھ  تھٲوِتھ  وَننہٕ  زِ  أمِس  کٔرِو  کَھش﴾"
  },
  {
    "verse_id": 72,
    "translation": "تہٕ  تۅہیہِ  چُھو  یاد  سُہ  واقعہ  ییٚلہِ  تۅہیہِ  اَکھ  شخص  قتل  کروٚوٗن  پتہٕ  لاجَو  اَتھ  پیٚٹھ  لڑایِہ  تہٕ  اکھ  أکِس  پیٚٹھ  ٲسِو  قتلُک  اِلزام  کھالنہٕ  لٔگۍمٕتۍ  تہٕ  خُداین  اوس  فٲصلہٕ  کوٚرمُت  زِ  یِکینٛژھاہ  توٚہۍ  چُھپاوان  چِھو  تتھ  کڑِ  نوٚن۔"
  },
  {
    "verse_id": 73,
    "translation": "تمہِ  وقتہٕ  دِیُت  اَسہِ  حُکم  زِ  مقتول  سٕنٛزِ  لاشہِ  لگٲوِو  أمۍ  سٕندِ  اکہِ  حصّہٕ  سٍتۍ  ژٔنڈ،  وُچِھو  یِتھہٕ  پٲٹھۍ  چُھ  اللہ  تعالیٰ  مۅردن  زندگی  بخشان  تہٕ  تۅہیِہ  چُھو  پننہِ  نِشٲنیِہ  ہاوان  تاکہِ  توٚہۍ  سمجِھو۔"
  },
  {
    "verse_id": 74,
    "translation": "مگر  یِژٕھہ  نشٲنیِہ  وُچھنہٕ  پتہٕ  تہِ  سپٕدۍ  ٲخرکار  تُہٕنٛدۍ  دِل  سخت  کنیٚن  ہٕندۍ  پٲٹھۍ  سخت،  بلکہِ  یِہٕنزِ  سختی  کھۅتہٕ  تہِ  زیادٕہ  سخت،  تِکیازِ  کنیٚو  منٛز  چھےٚ  کانٛہہ  تِژھ  کٔنۍ  تہِ  آسان  ییٚمہِ  منٛزٕ  ناگ  چِھ  نیران،  کانٛہہ  چھےٚ  پھٹان  تہٕ  اَمہِ  منٛزٕ  چُھ  آب  نیران،  تہٕ  کانٛہہ  چھےٚ  اللہ  تعالیٰ  سٕنٛدِ  خوفٕ  سٍتۍ  لرزِتھ  ؤسۍ  تہِ  پیٚوان،  اللہ  تعالیٰ  چُھنہٕ  تُہُندِیٚو  کرتوٗتَو  نِشہِ  بےٚ خبر  کینہہ۔"
  },
  {
    "verse_id": 75,
    "translation": "اے  مسلمانو،  کیا  توٚہۍ  چِھوٕہ  وۅنۍ  یِمن  لُکن  نِشہِ  یِہ  توقع  تھاوان  زِ  یِم  اَنن  تُہندِس  دعوتس  پیٚٹھ  ایمان  ﴿یِہ  خطاب  چُھ  مدینہٕ کیٚن  تِمن  نویٚن  مُسلمانن  کُن  یِمو  تازٕہ  تازے  نبی  صلی  اللہ  علیہ و سلمس  پیٚٹھ  ایمان  اوس  اوٚنمُت۔  یِمہٕ  کتھہٕ  یِمہٕ  تِمن  نبوّتس،  کتابہِ،  ملٲئکن،  ٲخرتس،  شریعتس  بیترِ  متعلق  کنَن  گٔیِہ،  تِمہٕ  سارے  آسہٕ  تِمو  پننیٚن  یہوٗدۍ  ہمساینٕے  نِشہِ  بوزٕمژٕ۔  تِمن  اوس  وۅنۍ  توقع  زِ  یِم  لُکھ  گۅڈے  انبیاہن  ہٕنٛدۍ  تہٕ  آسمٲنۍ  کتابن  ہٕندی  پیروکار  چِھ  تہٕ  یِہٕنٛزو  دِنہٕ  آمٕژو  خبروٕے  کِنۍ  اَسہِ  ایمانٕچ  دولت  حٲصل  سپزمٕژ  چھےٚ  تِم  دِن  ضروٗر  اَسہِ  ساتھ  بلکہ  نیرن  تِم  اَتھ  وَتہِ  منٛز  برونٛہہ  برونٛہہ﴾  حالانکہ  یِمو  منٛزٕ  چُھ  أکِس  فریق  سُنٛد  طریقہٕ  یِہ  روٗدمُت  زِ  اللہ  تعالیٰ  سُنٛد  کلام  بوٗزِتھ  تہٕ  یِہ  سمجِھتھ  کوٚرُکھ  پتہٕ  زٲنِتھ  مٲنِتھ  اَتھ  منٛز  تحریف  ﴿بدلووُکھ﴾"
  },
  {
    "verse_id": 76,
    "translation": "﴿محمد  رسول  اللہ  صلی  اللہ  علیہ و سلمن  پیٚٹھ﴾  ایمان  اَنن  والیٚن  چِھ  سمکھان،  تَمہِ  وِزِ  چِھ  ونان  أسۍ  تہِ  چِھکھ  تِم  مانان۔  پتہٕ  ییٚلہِ  پانہٕ  وٲنۍ  اکھ  أکِس  سٍتۍ  چِھ  خلوکھ  پٲٹھۍ  کتھ  باتھ  کران  تَمہِ  ساعتہٕ  چِھ  ونان،  عقل  چَھو  رٲومٕژ؟  یِمن  لُکن  چِھو  تِمہٕ  کتھہٕ  وَنان  یِمہٕ  خداین  تۅہیِہ  پیٚٹھ  ظٲہر  چھےٚ  کرِمژٕ  تاکہِ  تُہنٛدِس  ربّس  نِشہِ  کرن  تِمہٕ  ﴿کتھہٕ﴾  تۅہیِہ  خلاف  حُجت  رٔنگۍ  پیش؟  تیٚلہِ  کیازِ  چِھو  نہٕ  عقلہِ  کٲم  پیٚوان۔"
  },
  {
    "verse_id": 77,
    "translation": "کیا  یِمن  چَھنا  پے  زِ  یِکینٛژھاہ  یِم  چُھپاوان  چِھ  تہٕ  یِکینٛژھا  ظٲہر  کران  چِھ  خدایس  چھےٚ  سارِنٕے  کَتَھن  ہٕنٛز  پے؟"
  },
  {
    "verse_id": 78,
    "translation": "یِمن  منٛز  چھےٚ  بیٚاکھ  اکھ  جماعت  اُمِّیَن  ہٕنٛز،  یِمن  کِتابہِ  ہُنٛد  علمٕے  چُھنہٕ  بس  پننہِ  بے بُنیاد  اُمید  تہٕ  خوٲہِشہِ  ہیٚتھ  چِھ  بِہِتھ  تہٕ  محض  چِھ  وَہمہٕ  گُمانس  پیٚٹھ  پکان  روزان۔"
  },
  {
    "verse_id": 79,
    "translation": "اَدٕہ  ہلاکت  تہٕ  تبٲہی  چھےٚ  تِمن  لُکن  خٲطرٕ  یِم  پننیٚو  اَتھو  شرعُک  تحریر  ﴿کتاب﴾  چِھ  لیٚکھان  پتہٕ  چِھ  لُکن  وَنان  زِ  یہ  چُھ  اللہ  تعالیٰ  سٕنٛدِ  طرفہٕ  آمُت  تاکہِ  امہِ کِس  مُعاوضس  منٛز  کرن  کم  کینٛژھاہ  فٲیدٕہ  حٲصل،  تِہِنٛدِ  اَتُھک  یِہ  لیٚوکھمُت  تہِ  چُھ  تِہِنٛدِ  خٲطرٕ  تبٲہی  ہُنٛد  سامانہٕ  تہٕ  تِہٕنٛز  یِہ  کمٲے  تہِ  چھےٚ  تِہِنٛدِ  خٲطرٕ  ہلاکتُک  بٲعث۔"
  },
  {
    "verse_id": 80,
    "translation": "تِم  چِھ  وَنان  زِ،  نار  چُھوِ  نہٕ  ﴿اَتھہٕ  لاگنہِ﴾  اَسہِ  ہرگز  تہِ،  البتہ  کینٛژھن  دۅہن  ہے  سزا  میلہِ  تہِ  میٖلۍ  تن۔  یِمن  پٕرٛژِھتَو،  کیا  تۅہیِہ  چُھوٕہ  خُدایس  کانٛہہ  عہد  ہِیوٚتمُت  ییٚمہِ  وعدٕچ  سُہ  خلاف  وَرزی  ہیٚکہِ  نہٕ  کٔرِتھ؟  کِنہٕ  کتھ  چھےٚ  یِہ  زِ  توٚہۍ  چِھو  اللہ  تعالیٰ  سٕندِ  ذِمہٕ  تِژٕھہ  کتھ  وَنان  یِمن  متعلق  نہٕ  تۅہیِہ  علم  چُھو  زِ  تٔمۍ  چُھ  یِمن  ﴿کتھن﴾  ہُنٛد  ذِمہٕ  ہیوٚتمُت؟"
  },
  {
    "verse_id": 81,
    "translation": "ٲخر  کیازِ  چُھوِ  نہٕ  تۅہیِہ  جہنمُک  نار؟  یُس  تہِ  بٔدی  کماوِ  تہٕ  پننہِ  خطا  کٲری  ہٕنٛدِ  چکرس  منٛز  روزِ،  سُہ  چُھ  جہمنی  تہٕ  جہنم  سٕے  منٛز  روزِ  سُہ  ہمیشہ۔"
  },
  {
    "verse_id": 82,
    "translation": "تہٕ  یِم  لُکھ  ایمان  اَنن  تہٕ  نیک  عملہٕ  کرن  تِمے  چِھ  جنتی  تہٕ  جنتس  منٛز  روزن  تِم  ہمیشہ۔"
  },
  {
    "verse_id": 83,
    "translation": "یاد  کٔرِو  اسرٲئیل  سٕنٛدیٚن  اولادن  اوس  اَسہِ  پختہٕ  عہد  ہیٛوٚتمُت  زِ  خُدایس  ورٲے  کٔرۍزیٚو  نہٕ  کٲنٛسہِ  ہٕنٛز  عبادت،  مٲلِس  ماجہِ  سٍتۍ  کٔرۍزیٚو  نیک  سلوک،  بیٚیہِ  رشتہٕ  دارن  سٍتۍ،  یتیٖمن  تہٕ  مِسکینن  سٍتۍ،  لُکن  ؤنۍ  زیٚو  رٕژ  کتھ  نماز  کٔرۍزیٚو  قٲیِم  تہٕ  زکوٰۃ  دِی زیٚو،  مگر  کینٛژھو  نَفرو  وَرٲے  پھیٖرِو  توٚہۍ  سٲری  اَمہِ  عہدٕ  نِشہِ  تہٕ  وُنِیستام  چِھو  پھیٖرِتھٕے۔"
  },
  {
    "verse_id": 84,
    "translation": "پتہٕ  کٔرۍتَو  یاد،  اَسہِ  اوسُو  تۅہیِہ  مضبوٗط  عہد  ہیوٚتمُت  زِ  پانہٕ  وٲنۍ  بہٲوۍزیٚو  نہٕ  اکھ  أکۍ  سُنٛد  خون  تہٕ  نہ  کٔرۍزِیون  پانہٕ  وٲنۍ  کانٛہہ  گرٕ  نِشہِ  بےٚ گر  تۅہیِہ  اوسُو  اَمِیُک  اقرار  کوٚرمُت  تہٕ  توٚہۍ  چِھو  پانہٕ  اَتھ  پیٚٹھ  گواہ۔"
  },
  {
    "verse_id": 85,
    "translation": "مگر  اَز  چِھو  توٚہی  تِم  زِ  پانہٕ وٲنۍ  چِھو  اکھ  أکِس  قتل  کران  پننہِ  برادری  ہٕنٛدۍ  کینہہ  لُکھ  چھوکھ  بےٚ گر  کران،  ظلم  و  زیادتی  سان  چِھو  یِمن  خلاف  دَڑ  بٔندِیِہ  کران،  تہٕ  ییٚلہِ  تِم  لڑایِہ  منٛز  رَٹنہٕ  آمٕتۍ  تۅہیِہ  نِشہِ  چِھ  یِوان،  تمہِ  ساعتہٕ  چِھو  رہٲیی  خٲطرٕ  فِدیُک  لین  دین  کران  حالانکہ  تِم  تِہندیٚو  گرو  منٛزٕ  کڑنُے  اوس  گۅڈے  تۅہیِہ  پیٚٹھ  حرام۔  کیا  تیٚلہِ  چِھوا  توٚہۍ  کتابہِ  ہٕنٛدِس  أکِس  حصّس  پیٚٹھ  ایمان  اَنان  تہٕ  دوٚیمِس  حصّس  سٍتۍ  چِھو  کُفر  کران،  پتہٕ  یِم  لُکھ  تۅہیِہ  منٛزٕ  یِہ  کرن،  تِہُند  سزا  کیا  چُھ  امہِ  ورٲے  زِ  دُنیا  چِہ  زندگی  روزن  تِم  ذلیل  و  خوار  سپدِتھ  تہٕ  ٲخرتس  منٛز  یِن  شدید  ترین  عذابس  کُن  پِھرنہٕ؟  اللہ  تعالیٰ  چُھنہٕ  تِمو  حرکتو  نِشہِ  بےٚ خبر  یِمہٕ  توٚہۍ  کران  چِھو۔"
  },
  {
    "verse_id": 86,
    "translation": "یِم  چِھ  تِم  لُکھ  یِمو  ٲخرت  کٕنِتھ  دُنیاہٕچ  زندگی  چھےٚ  موٚلۍ  ہِیٔژمٕژ،  لہٰذا  نَہ  ہیٚکہِ  یِہندِس  سزاہس  منٛز  کانٛہہ  کمی  سپدِتھ  تہٕ  نہ  ہیٚکہِ  یِمن  کانٛہہ  مدد  وٲتِتھ۔"
  },
  {
    "verse_id": 87,
    "translation": "اَسہِ  دِژ  موسیٰ  علیہ  السلامس  کتاب  اَمہِ  پتہٕ  سوٗزۍ  پوٚتُس  پتھ  پیغمبر،  ٲخرکار  سوٗز  عیسیٰ  ابنِ  مریمؑ  روشن  نِشٲنِیِہ  دِتھ  تہٕ  روحِ  پاک  سٍتۍ  کوٚر  تَس  مدد  ﴿روحِ  پاک  نِشہِ  چُھ  مراد  وحی  ہُنٛد  علم  تہِ،  تہٕ  جبریلؑ  تہِ  یِم  وحی  ہُنٛد  علم  اَنان  ٲسۍ،  تہٕ  بذاتِ  خۅد  حضرت  مسیح  علیہ  السلامن  ہُنٛد  پنُن  پٲکیزٕہ  روح  تہِ  یُس  خُداین  قُدسی  صفات  بنوومُت  اوس﴾  پتہٕ  کُس  طریقہٕ  چُھ  یِہ  تُہُنٛد  زِ  ییٚلہِ  تہِ  کانٛہہ  پیغمبر  تُہٕنٛزن  نفسی  خوٲہِشن  خلاف  کانٛہہ  چیز  ہیٚتھ  تۅہیِہ  نِش  آو،  تیٚلہِ  کٔرٕو  تۅہیِہ  تٔمۍ  سٕنٛدِس  مُقابلس  منٛز  نافرمٲنی  یٲژ،  کانسہِ  کوٚرُو  انکار  تہٕ  کانٛہہ  کوٚرون  قتل!۔"
  },
  {
    "verse_id": 88,
    "translation": "تِم  چِھ  وَنان،  سٲنۍ  دِل  چِھ  محفوظ۔  نَہ،  اصلی  کتھ  چھےٚ  یِہ  زِ  تِہندِ  کُفرٕ  کِنۍ  چُھ  تِمن  اللہ  تعالیٰ  سٕنٛدِ  طرفہٕ  پھٹکار  ووٚتھمُت،  امہِ  موجوٗب  چِھ  تِم  کمٕے  ایمان  اَنان۔"
  },
  {
    "verse_id": 89,
    "translation": "تہٕ  وۅنۍ  یۅسہٕ  کتاب  اللہ  تعالیٰ  سٕنٛدِ  طرفہٕ  تِمن  نِشہِ  آمٕژ  چھےٚ،  تتھ  سٍتۍ  کیا  چُھ  تِہُند  برتاو؟  حالانکہ  سۅ  چھےٚ  تتھ  کتابہِ  تصدیق  کران  یۅسہِ  تِمن  نِشہِ  گۅڈٕہ  پیٚٹھ  موجوٗد  ٲس  اَمہِ  باوجود  ٲسۍ  تِم  امہِ کہ  یِنہٕ  برونٛہہ  پانہٕ  کُفارن  خلاف  فتح  تہٕ  کامیٲبی  ہٕنٛدۍ  دُعا  منگان  ﴿نبی  صلی  اللہ  علیہ و سلمن﴾  ہٕنٛدِ  تشریف  اَننہٕ  برونٛہہ  ٲسۍ  یہوٗدۍ  بےٚ صبری  سان  تس  پیغمبرس  انتظارس  ییٚمۍ  سٕندِ  بعثت چِہ  پیشن  گوٗییِہ  تِہنٛدیٚو  انبیاہَو  آسہٕ  کرِمژٕ  تہٕ  تِم  ٲسۍ  دُعا  منگان  زِ  سُہ  پیغمبر  گوٚژھ  جلدی  یُن،  کُفارن  ہُنٛد  غلبہٕ  مِٹہے  تہٕ  سانہِ  عروجُک  دور  گژِھہ  ہے  شروع۔﴾  مگر  ییٚلہِ  سُہ  چیز  آو،  یُس  تِمو  پرٛزٕنوو  تہِ،  پتہٕ  کوٚر  تِمو  اَتھ  ماننہٕ  نِشہِ  انکار،  اللہ  تعالیٰ  سٕنٛز  لعنت  چھےٚ  یِمن  انکار  کرن  والیٚن  پیٚٹھ۔"
  },
  {
    "verse_id": 90,
    "translation": "کِیُتھ  بُرٕہ  ذریعہِ  چُھ  ییٚمہِ  سٍتۍ  یِم  پننہِ  نفسُک  تسلی  چِھ  حٲصل  کران  ﴿امہِ  آیتُک  دوٚیُم  ترجمہٕ  ہیٚکہِ  یِتہِ  ٲسِتھ،  کِیُتھ  بُرہٕ  چیز  چُھ،  ییٚمہِ  خٲطرٕ  یِمو  پنٕنۍ  نفس  کٕنۍ،  یعنی  پنٕنۍ  کامیٲبی،  سعادت  تہٕ  پنُن  نجات  کوٚرُکھ  قربان۔﴾  زِ  یُس  ہدایت  خُداین  نٲزِل  چُھ  کوٚرمُت،  اَتھ  چِھ  صرف  اَتھ  ضدس  پیٚٹھ  قبول  کرنہٕ  نِشہِ  انکار  کران  زِ  خداین  یُس  بندٕہ  پننہِ  فضلہٕ  ﴿وَحی  تہٕ  رسالت﴾  سٍتۍ  پانہٕ  یوٚژھ  سُہ  کوٚرُن  مالامال  ﴿یِم  لُکھ  ٲسۍ  یژھان  زِ  یِنہٕ  وول  پیغمبر  گوٚژھ  یِہنٛدی  قومہٕ  منٛز  پٲدٕہ  سپدُن۔  مگر  ییٚلہِ  سُہ  أکِس  دوٚیمِس  قومس  منٛز  زاو  یَتھ  تِم  پانس  مُقابلہٕ  ؤسۍ  پایِہ  سمجھان  ٲسۍ،  تِم  سپٕدۍ  تس  انکار  کرنس  پیٚٹھ  آمادٕہ۔  گویا  تِہُند  مطلب  اوس  یِہ  زِ  خُدایس  پَزِہے  تِمن  پٕرٛژِھتھ  پیغمبر  سوزُن۔﴾  لہٰذا  چِھ  یِم  وۅنۍ  حقدار  بنیمٕتۍ  زِ  یِمن  گژِھہ  یُن  غضبس  پیٚٹھ  غضب  کرنہٕ،  تہٕ  یِتھیٚن  کٲفرن  خٲطرٕ  چُھ  سخت  رُسوا  کرن  وول  عذاب  مقرر۔"
  },
  {
    "verse_id": 91,
    "translation": "ییٚلہِ  تِمن  وَننہٕ  چُھ  یِوان  زِ،  یِکینٛژھاہ  خُداین  نٲزِل  چُھ  کوٚرمُت  تتھ  پیٚٹھ  أنِو  ایمان۔  تورٕ  چِھ  تِم  وَنان،  أسۍ  چِھ  صرف  تَتھ  چیزس  پیٚٹھ  ایمان  اَنان  یُس  اَسہِ  ﴿بنی  اسرٲئیلن﴾  پیٚٹھ  نٲزِل  چُھ  گوٚمُت۔  اَمہِ  دٲیرٕہ  نیٚبر  یِکینٛژھاہ  آمُت  چُھ  تتھ  چِھ  تِم  ماننس  انکار  کران،  حالانکہ  سُہ  چُھ  حق  تہٕ  تَتھ  تعلیمہِ  چُھ  تصدیق  تہٕ  تٲئید  کران  یۅسہٕ  تِمن  نِشہِ  گۅڈے  موجود  ٲس۔  اَچھا،  یِمن  ؤنِو،  اگر  توٚہۍ  تٔتھۍ  تعلیمہِ  پیٚٹھ  ایمان  تھاون  وٲلۍ  چِھو  یۅسہٕ  تۅہیِہ  نِشہِ  آمٕژ  ٲس،  تیٚلہِ  ؤنۍتَو  اللہ  تعالیٰ  سٕنٛدۍ  تِم  پیغمبر  یِم  ﴿خۅد  بنی  اسرٲئیلس  منٛز  زامٕتۍ  ٲسۍ﴾  کیازِ  روٗدِیوٗکھ  قتل  کران؟"
  },
  {
    "verse_id": 92,
    "translation": "موسیٰ  علیہ  السلام  کمہٕ  کمہٕ  روشن  نِشٲنیِہ  ہیٚتھ  آو  تۅہیِہ  نِش  اَمہِ  پتہٕ  تہِ  ٲسِو  توٚہۍ  تِتھۍ  ظٲلِم  زِ  تس  پتے  بنووٗن  ووٚژھ  معبوٗد۔"
  },
  {
    "verse_id": 93,
    "translation": "پتہٕ  کٔرۍتَو  سُہ  میثاق  یاد،  یُس  تۅہیِہ  پیٚٹھ  طوٗر  تھوٚد  تُلنہٕ  پتہٕ  اَسہِ  تۅہیِہ  ہیٛوٚمُت  اوسُو،  اَسہِ  اوس  تٲکید  کوٚرمُت  زِ  یِم  ہدایت  أسۍ  دِوان  چِھ،  تِہٕنز  کٔرِو  سختی  سان  پابندی  تہٕ  کن  دٲرِتھ  بوٗزِو،  تُہندیٚو  اَسلافَو  ووٚن  زِ  اَسہِ  بوٗزِ  مگر  مانَو  نہٕ  کینہہ،  تہٕ  تِہنٛزِ  بٲطِل  پرستی  ہُنٛد  حال  اوس  یِہ  زِ  تِہندیٚن  دِلن  منٛز  اوس  ووٚژُھے  بسیٚومُت۔  ؤنیوٗکھ،  اگر  توٚہۍ  مومن  چِھو  تیٚلہِ  چُھ  یِہ  عجیب  ایمان  یُس  تۅہیِہ  یِژھن  بُرٕہ  حرکتن  ہُنٛد  حُکم  چُھو  دِوان۔"
  },
  {
    "verse_id": 94,
    "translation": "یِمن  ؤنِو  زِ  اگر  پٔزۍ  پٲٹھۍ  خُدایس  نزدیک  ٲخرتُک  گرٕ  تمام  اِنسان  ترٛٲوِتھ  صِرف  تُہٕندی  خٲطرٕ  مخصوٗص  چُھ  تیٚلہِ  پزیٚو  تۅہیِہ  موتُک  تمنا  کرُن  اگر  توٚہۍ  پننِس  اتھ  خیالس  منٛز  پٔزِیٲرۍ  چِھو۔"
  },
  {
    "verse_id": 95,
    "translation": "پَژھ  کٔرِو  یِم  کرن  نہٕ  زانٛہہ  اَمِیُک  تمنا  تِکیازِ  یِمَو  یِکینژھاہ  پننیو  اَتھو  کمٲوِتھ  چُھ  تور  سوٗزمُت،  تمَیُک  تقاضہٕ  چُھ  یی  ﴿زِ  یِم  کرن  نہٕ  تور  گژھنُک  تمنا﴾  اللہ  تعالیٰ  چُھ  یِمن  ظٲلِمن  ہٕندِ  حالہٕ  نِشہِ  ٹھیک  پٲٹھۍ  وٲقف۔"
  },
  {
    "verse_id": 96,
    "translation": "توٚہۍ  لٔبِیوٗکھ  یِم  سارِوٕے  کھۅتہٕ  زیادٕہ  زِندٕہ  روزنٕکۍ  لالچی  حتیٰ  کہِ  یِم  چِھ  اَتھ  معاملس  منٛز  مُشرِکو  کھۅتہٕ  تہِ  کھٔسۍتھٕے،  یِمو  منٛز  چُھ  اکھ  اکھ  شخٕص  یِہ  یژھان  زِ  کُنہِ  پٲٹھۍ  گوٚژھ  ساسس  ؤرِیس  زِندٕہ  روزُن  حالانکہ  زیٖٹھ  وٲنٛس  ہیٚکہِ  نہٕ  تس  عذاب  نِشہِ  دوٗر  نِتھ،  ییٚمہِ  قسمٕکۍ  اعمال  یِم  کران  چِھ  اللہ  تعالیٰ  چُھ  بہرحال  تِمن  وُچھان۔"
  },
  {
    "verse_id": 97,
    "translation": "یِمن  ؤنِو،  یَس  تہِ  کٲنٛسہِ  جبریل  علیہ  السلامس  سٍتۍ  عداوت  چُھ  ﴿یہوٗدۍ  ٲسۍ  نہٕ  صرِف  نبی  صلی  اللہ  علیہ و سلمن  تہٕ  تِمن  پیٚٹھ  ایمان  اَنن  والہِ نٕے  یوت  بدرَد  وَنان،  بلکہ  ٲسۍ  اللہ  تعالیٰ  سٕندِس  برگُزیدٕہ  فرشتہٕ  جبریل  علیہ  السلامس  تہِ  لیٚکہٕ  ژاران،  تہٕ  وَنان  ٲسۍ  زِ  سُہ  چُھ  سون  دُشمن۔  سُہ  چُھنہٕ  رحمتُک  فرشتہٕ  بلکہ  چُھ  عذابُک  فرشتہٕ﴾  تس  گژِھہ  پے  آسٕنۍ  زِ  جبریل  علیہ  السلامن  چُھ  اللہ  تعالیٰ  سٕندی  حُکمہٕ  سٍتۍ  یِہ  قرآن  تُہٕندِس  دِلس  پیٚٹھ  نٲزِل  کوٚرمُت  یُس  تِمن  کتابن  ہُنٛد  تصدیق  تہٕ  تٲئید  چُھ  کران  یِمہٕ  گۅڈے  چھےٚ  سوزنہٕ  آمژٕ  تہٕ  ایمان  اَنن  والیٚن  خٲطرٕ  چُھ  ہدایت  تہٕ  کامیٲبی  ہٕنٛز  بشارت  بٔنِتھ  آمُت۔"
  },
  {
    "verse_id": 98,
    "translation": "﴿اگر  جبریل  علیہ  السلامس  سٍتۍ  یِہندٕ  عداوتُک  وجہ  یۅہے  چُھ،  ؤنِو  تیٚلہِ  زِ﴾  یِم  اللہ  تعالیٰ  سٕنٛدۍ  تہٕ  تٔمۍ  سٕندیٚن  فرشتن  تہٕ  تٔمۍ  سٕندیٚن  پیغمبرن  تہٕ  جبریلؑ  تہٕ  میکائیلؑ  سٕندۍ  دُشمن  چِھ  اللہ  تعالیٰ  چُھ  تِمن  کٲفرن  ہُنٛد  دُشمن۔"
  },
  {
    "verse_id": 99,
    "translation": "اَسہِ  چِھ  تۅہیِہ  کُن  تِتھۍ  آیات  نٲزِل  کٔرمٕتۍ  یِم  صاف  صاف  چِھ  حقُک  اظہار  کرن  وٲلۍ  تہٕ  یِہٕنٛزِ  پیروی  نِشہِ  چِھ  تِمے  لُکھ  انکار  کران  یِم  فاسق  چِھ۔"
  },
  {
    "verse_id": 100,
    "translation": "کیا  یِہ  چُھنا  ہمیشہ  پیٚٹھہٕ  سپدان  روٗدمُت  زِ  ییٚلہِ  تِمو  کانٛہہ  عہد  کوٚر  کٲنٛسہِ  نَتہٕ  کٲنٛسہِ  دٔرۍ  تھوو  تِمو  منٛزٕ  ضروٗر  سُہ  بالاے  طاق؟  بلکہِ  چِھ  یِمو  منٛزٕ  اکثر  یِتھی  یِم  پزِ  دِلہٕ  ایمان  چِھنہٕ  اَنان۔"
  },
  {
    "verse_id": 101,
    "translation": "تہٕ  ییٚلہِ  تِمن  نِشہِ  اللہ  تعالیٰ  سٕنٛدِ  طرفہٕ  کانٛہہ  رسول  تمہِ  کتابہِ  ہُنٛد  تصدیق  تہٕ  تٲئید  کران  آو  یۅسہٕ  تِمن  نِشہِ  گۅڈٕ  پیٚٹھہٕ  موجوٗد  ٲس،  یِمو  اہلِ  کتابو  منٛز  ترٛٲو  أکۍ  دٔرۍ  اللہ  تعالیٰ  سٕنٛز  کتاب  تِتھہٕ  پٲٹھۍ  پسِ  پُشت  زَنتہٕ  تِم  کینہہ  زانانٕے  ٲسۍ  نہٕ۔"
  },
  {
    "verse_id": 102,
    "translation": "تہٕ  لٔگۍ  تِمن  چیزن  ہٕنٛز  پیروی  کرنہِ  یِمن  شیطان  سُلیمان  علیہ  السلامن  ہٕندِ  سلطنتُک  ناو  ہیٚتھ  پیش  کران  ٲسۍ،  حالانکہ  سُلیمان  علیہ  السلامن  اوس  نہٕ  زانٛہہ  تہِ  کُفر  کوٚرمُت،  کُفر  ٲسۍ  تِم  شیطان  کران  یِم  لُکن  جادوگری  ہٕنٛز  تعلیم  ٲسۍ  دِوان،  تِم  لٔگۍ  تتھ  چیزس  پتہٕ  یُس  بابلس  منٛز  دۅن  فرشتن  ہارُوتس  ماروتس  پیٚٹھ  نٲزِل  اوس  آمُت  کرنہٕ،  حالانکہ  تِم  ﴿فرشتہٕ﴾  ییٚلہِ  تہِ  کٲنٛسہِ  اَمِچ  تعلیم  دِوان  ٲسۍ  تیٚلہِ  ٲسۍ  صاف  پٲٹھۍ  گۅڈے  خبردار  کران  زِ،  وُچھ  أسۍ  چِھی  محض  اکھ  آزمٲئش،  ژٕ  مَہ  گژھ  کُفرس  منٛز  مبتلا  ﴿یتھ  آیتس  متعلق  چِھ  واریاہ  قول  مگر  یِکینٛژھاہ  مےٚ  سمجھمُت  چُھ  سُہ  چُھ  یِہ  زِ  یَتھ  زمانس  منٛز  سورُے  بنی  اسرائیل  قومِ  بابلس  منٛز  قٍدۍ  تہٕ  غلام  بٔنِتھ  اوس،  خُداین  آسن  انسٲنۍ  شکلہِ  منز  یِمن  نِشہِ  آزمٲئشہِ  خٲطرٕ  زٕہ  فرشتہٕ  سوٗزِمٕتۍ۔  یِتھہٕ  پٲٹھۍ  قومِ  لوطس  نِشہِ  فرشتہٕ  ٲسۍ  خوبصورت  لڑکن  ہٕنٛزِ  شکلہِ  منٛز  گٔمٕتۍ  تِتھے  پٲٹھۍ  آسن  یِمن  اسرٲئیلی  لُکن  نِشہِ  تِم  پیٖرن  تہٕ  فقیرن  ہٕنٛز  شکلہِ  منٛز  گٔمٕتۍ،  تَتہِ  آسہِ  تِمو  اکہِ  طرفہٕ  سٲحری  بازرُک  جٲدۍوان  لگوومُت  تہٕ  دوٚیِمہِ  طرفہٕ  آسہَن  تِم  حُجت  اَند  وَاتناونہٕ  خٲطرٕ  پرتھ  أکِس  خبردار  کران  زِ،  ہے  وُچِھو  زِ  أسۍ  چِھ  تُہٕندِ  خٲطرٕ  ازمٲئشہِ  ہٕنز  حیثیت  تھاوان،  توٚہۍ  مَہ  کٔرِو  پنُن  ٲخرت  خراب،  مگر  اَمہِ  باوجود  آسہن  لُکھ  یِہندیٚن  پیش  کرنہٕ  آمٕتیٚن  عملیاتن،  نقشن  تہٕ  تعویزن  پتہٕ  لاران۔﴾  اَمہِ  پتہٕ  تہِ  ٲسۍ  یِم  لُکھ  تِمن  نِشہِ  سُہ  چیز  ہیٚچھان،  ییٚمہِ  سٍتۍ  خاندارس  تہٕ  خاندارِنہِ  منٛز  جدٲیی  ہیٚکہَن  کٔرِتھ،  یِہ  کتھ  ٲس  واضح  زِ  اللہ  تعالیٰ  سٕنٛدِ  اِذنہٕ  ورٲے  ہیٚکہٕ ہَن  نہٕ  تِم  امہِ  سٍتۍ  کٲنٛسہِ  تہِ  نقصان  واتنٲوِتھ،  امہِ  باوجود  ٲسۍ  تِم  تیُتھ  چیز  ہیٚچھان  یُس  خۅد  تِہنٛدِ  خٲطرٕ  فٲیدٕہ  مند  اوس  نہٕ،  بلکہ  اوس  نقصان  دہ  تہٕ  تِمن  اوس  وارٕہ  پٲٹھۍ  معلوم  زِ  یُس  امہِ  چیزُک  خریدار  بنیٚاو  تٔمۍ  سٕندِ  خٲطرٕ  چُھنہٕ  ٲخرتس  منٛز  کانٛہہ  حصہٕ،  کٲژاہ  بُرٕہ  لالٕچ  ٲس  ییٚمہِ  بدلہٕ  تِمو  پنٕنۍ  نفس  کٕنۍ،  کاش  تِمن  آسہِ  ہے  پَے!۔"
  },
  {
    "verse_id": 103,
    "translation": "اگر  تِم  تقویٰ  تہٕ  ایمان  اختیار  کرٕہن  تیٚلہِ  یِکینژھا  اَمِیُک  بدلہٕ  خُدایس  نِشہِ  میلہِ  ہے  سُہ  اوس  تِہنٛدِ  خٲطرٕ  زیادٕہ  بہتر،  کاش  تِمن  آسہِ  ہے  خبر۔"
  },
  {
    "verse_id": 104,
    "translation": "اے  لوٗکو  یِمو  ایمان  چُھو  اوٚنمُت،  مَہ  ٲسِو  وَنان  رَاعِنَا  بلکہ  ٲسِو  وَنان  اُنظُرنا  تہٕ  توجہ  سان  بوٗزِو  کتھ  ﴿یہوٗدۍ  ییٚلہِ  نبی  اکرم  صلی  اللہ  علیہ و سلمن  ہٕنزِ  مجلسہِ  منٛز  یِہَن  تِم  ٲسۍ  پننہِ  سلامہِ  تہٕ  کلامس  منٛز  پرتھ  ممکن  طریقہ  پننہِ  دِلُک  بخار  یژھان  کڑن۔  ییٚلہِ  نبی  اکرم  صلی  اللہ  علیہ و سلمن  ہٕندِس  گفتگووَس  دوران  یہوٗدیٚن  کُنہِ  وقتہٕ  یِہ  وَننٕچ  ضرورت  پیش  یِیہِ  ہے  زِ  ٹھہرِو  اَسہِ  دِیِو  یِہ  کتھ  سمجھنہٕ،  تیٚلہِ  وَنہَن  تِم  راعنا۔  اَمہِ  لفظُک  ظٲہری  مفہوم  اوس  یِہ  زِ  اَسہِ  کٔرِ تَو  ہنا  رعایت  یا  سٲنۍ  کتھ  بوٗزۍتَو۔  مگر  اتھ  منٛز  ٲسۍ  بیٚیہِ  تہِ  کینژھو  پاسَو  بُرٕہ  معنی  تہِ  نیران۔  اَمہِ  موجوب  آو  مُسلمانن  حُکم  دِنہٕ  زِ  توٚہۍ  کٔرِو  یِہ  لفظ  استعمال  کرنہٕ  نِشہِ  پرہیز  تہٕ  اَتھ  بجایِہ  ٲسِو  اُنظُرنَا  وَنان  یعنی  اَسہِ  کُن  فرمٲوِتَو  توجہ  یا  اَسہِ  دِیِہ تَو  ذرا  سمجھنہٕ۔﴾  یِم  کٲفر  چِھ  دگ  تُلوٕنہِ  عذابٕکۍ  حقدار۔"
  },
  {
    "verse_id": 105,
    "translation": "یِم  لُکھ  یِمو  دعوتِ  حق  قبول  کرنہٕ  نِشہِ  انکار  کوٚرمُت  چُھ  خواہِ  اہلِ  کتابَو  منٛزٕ  ٲسِتن  یا  مُشرِک  ٲسِتن  یِم  چِھنہٕ  ہرگز  یِہ  پسند  کران  زِ  تُہٕنٛدِس  ربّ  سٕنٛدِ  طرفہٕ  گژِھ  تۅہیِہ  پیٚٹھ  کانٛہہ  رٕژَر  نٲزِل  سپدُن،  مگر  اللہ  تعالیٰ  یَس  یژھان  چُھ  تَس  چُھ  پننہِ  رحمت  خٲطرٕ  ژاران  تہٕ  سُہ  چُھ  سیٚٹھاہ  فضٕل  کرن  وول۔"
  },
  {
    "verse_id": 106,
    "translation": "أسۍ  یۅسہٕ  پنٕنۍ  آیت  مسنوخ  چِھ  کران  یا  مٔشراوان  چِھ  اَتھ  جایِہ  چِھ  اَمہِ  کھۅتہٕ  بہتر  اَنان  یا  کم  از  کم  تِژٕھے  ﴿یِہ  چُھ  اکہِ  خاص  شکُک  جواب  یُس  یہوٗدۍ  ٲسۍ  مُسلمانن  ہٕنٛدیٚن  دِلن  منٛز  ترٛاوُن  یژھان۔  تِہُند  اعتراض  اوس  یِہ  زِ  اگر  پٔتِمہِ  کتابہٕ  تہِ  اللہ  تعالیٰ  سٕنٛدی  طرفہٕ  آمژٕ  آسہٕ  تہٕ  یِہ  قُرآن  تہِ  چُھ  اللہ  تعالیٰ  سٕنٛدِی  طرفہٕ  آمُت۔  تیٚلہِ  کیازِ  چِھ  تِہنٛدیٚو  کینٛژھو  احکامو  بجایِہ  یتھ  منٛز  بدل  احکام  دِنہٕ  آمٕتۍ؟﴾  کیا  تۅہیِہ  چَھو نا  پے  زِ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان؟"
  },
  {
    "verse_id": 107,
    "translation": "کیا  تۅہیِہ  چَھو  نا  خبر  زِ  زٔمینٕچ  تہٕ  آسمانن  ہٕنز  حٲکمیت  چھےٚ  اللہ  تعالیٰ  سٕنٛدی  خٲطرٕ  تہٕ  تس  ورٲے  چُھنہٕ  کانٛہہ  تُہٕنٛز  خبر  اَتر  ہیٚنہٕ  وول  تہٕ  تُہُند  مدد  کرن  وول؟"
  },
  {
    "verse_id": 108,
    "translation": "کیا  اَمہِ  پتہٕ  چِھوٕہ  توٚہۍ  پننِس  رسولس  تمہِ  قٔسمٕکۍ  سوال  تہٕ  مُطالبہٕ  کرٕنۍ  یژھان  ییٚمہِ  قسمٕکۍ  موسیٰ  علیہ  السلامس  کرنہٕ  چِھ  آمٕتۍ؟  ﴿یہوٗدۍ  ٲسۍ  نکتہٕ  کٔڑۍ  کٔڑۍ  قٔسمہٕ  قٔسمٕکۍ  سوال  مُسلمانن  برونٛہہ  کنہِ  پیش  کران  تہٕ  یِمن  ٲسۍ  ہٕس  دِوان  زِ  پننِس  پیغمبرس  پٕرٛژِھو  یِہ،  پتہٕ  پٕرٛژِھیٚوٗس  یِہ،  پتہٕ  ہُہ۔  اَتھ  پیٚٹھ  چُھ  اللہ  تعالیٰ  مُسلمانن  تنبیہ  کران  زِ  اَتھ  معاملس  منٛز  بٔچِو  یہوٗدیٚن  ہٕنٛز  رٔوِش  اختیار  کرنہٕ  نِشہِ﴾  حالانکہ  ییٚمۍ  شخصن  ایمانٕچ  رٔوِش  کُفرٕ چِہ  رٔوِشہِ  سٍتۍ  بدلٲو  سُہ  ڈوٚل  سیٚزِ  وَتہِ  نِشہِ۔"
  },
  {
    "verse_id": 109,
    "translation": "اہلِ  کتابَو  منٛز  چِھ  اکثر  لُکھ  یِہ  یژھان  زِ  کُنہِ  پٲٹھۍ  پِھرہانَو  بیٚیہِ  تۅہیِہ  ایمانہٕ  نِشہِ  کُفرس  کُن،  اگر چِہ  حق  یِمن  پیٚٹھ  ظٲہر  چُھ  سپُدمُت،  مگر  پننہِ  نفٕسہٕ کہ  حسدٕ  کِنۍ  چھےٚ  تُہٕنٛدِ  خٲطرٕ  یِہٕنٛز  یِہ  خوٲہِش،  امہِ  کِس  جوابس  منٛز  ہِیٚیِو  توٚہۍ  عفو  تہٕ  درگُزرس  کٲم  یوٚت  تام  زَن  اللہ  تعالیٰ  پانہٕ  پنُن  فٲصلہٕ  نٲفِذ  کرِ،  اِطمینان  تھٲوِو،  زِ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 110,
    "translation": "نماز  کٔرِو  قٲیِم  تہٕ  زکوٰۃ  دِیِو  پننہِ  عٲقبتٕ  خٲطرٕ  یُس  رٕژَر  کمٲوِتھ  توٚہۍ  برونٛہہ  کُن  سوٗزِو  خُدایس  نِشہِ  وُچِھو  سُہ  موجود،  یِکینٛژھا  توٚہۍ  کران  چِھو  اللہ  تعالیٰ  چُھ  تتھ  وُچھان۔"
  },
  {
    "verse_id": 111,
    "translation": "تِہُند  وَنُن  چُھ  زِ  کانٛہہ  شخٕص  گژِھہ  نہٕ  جنتس  یوٚت  تام  نہٕ  سُہ  یہوٗدۍ  آسہِ  یا  ﴿عیسٲین  ہُنٛدِ  خیالہٕ﴾  عیسٲے  آسہِ،  یِم  چِھ  تِہٕنٛدۍ  تمنا۔  تِمن  ؤنِو،  پنٕنۍ  دلیل  کٔرِو  پیش  اگر  توٚہۍ  پننِس  دعویٰ  کرنس  منٛز  پٔزِیٲرۍ  چِھو۔"
  },
  {
    "verse_id": 112,
    "translation": "﴿دراصل  نَہ  چَھو  تۅہیِہ  کانٛہہ  خصوصیت  تہٕ  نَہ  بیٚیہِ  کٲنٛسہِ﴾  حق  چُھ  یِہ  زِ  یُس  تہِ  پنُن  پان  اللہ  تعالیٰ  سٕندِس  اطاعتس  حوالہٕ  کرِ  تہٕ  عملاً  پکہِ  نیک  رٔوِشہِ  پیٚٹھ،  تٔمۍ  سٕنٛدِ  خٲطرٕ  چُھ  تٔمۍ  سٕنٛدِس  ربّس  نِشہِ  اَمِیُک  اجر۔  تہٕ  یِتھیٚن  لُکن  خٲطرٕ  چُھنہٕ  کانٛہہ  خوف  تہٕ  کانٛہہ  غم۔"
  },
  {
    "verse_id": 113,
    "translation": "یہوٗدۍ  چِھ  ونان،  عیساین  نِش  چُھنہٕ  کِہِنۍ۔  عیسٲے  چِھ  وَنان،  یہوٗدیٚن  نِشہِ  چُھنہٕ  کِہِنۍ۔  حالانکہ  دۅشوے  چِھ  کتاب  پران  تہٕ  اَمی  قسمٕکۍ  دعویٰ  چِھ  تِمن  لُکن  نِشہِ  تہِ  یِمن  نِشہِ  کتابہِ  ہُنٛد  علم  چُھنہٕ،  یِم  اختلاف  یِمن  منٛز  یِم  لُکھ  ہیٚنہٕ  چِھ  آمٕتۍ،  یُہُنٛد  فٲصلہٕ  کرِ  اللہ  تعالیٰ  قیامت کہِ  دۅہ۔"
  },
  {
    "verse_id": 114,
    "translation": "تہٕ  تس  شخصہٕ  سٕنٛدِ  کھۅتہٕ  کُس  ہیکہِ  بوٚڈ  ظٲلِم  ٲسِتھ  یُس  اللہ  تعالیٰ  سٕندیٚن  عبادت  گاہن  منٛز  تٔمۍ  سٕنٛدِ  ناوٕچ  ذِکر  کرنہٕ  نِشہِ  رُکاوِ  تہٕ  یِمن  آسہِ  وٲرٲنی  کرنس  پیٚٹھ؟  یِتھۍ  لُکھ  چِھ  اَتھ  قٲبِل  زِ  یِمن  عبادت  گاہن  منٛز  گژھن  نہٕ  قدم  تراوٕنۍ  تہٕ  اگر  تور  گژَھن  تہِ،  کھۅژان  کھۅژان  گژَھن،  گژٕھنۍ  تِہنٛدِ  خٲطرٕ  چھےٚ  دُنیاہس  منٛز  رُسوٲیی  تہٕ  ٲخرتس  منٛز  چُھکھ  عذابِ  عظیم۔"
  },
  {
    "verse_id": 115,
    "translation": "مَشرِق  تہٕ  مغرِب  سٲری  چِھ  اللہ  تعالیٰ  سٕنٛدۍ  یور  کُن  تہِ  توٚہۍ  رۅخ  کٔرِو  توٗرۍ  کُن  چُھ  اللہ  تعالیٰ  سُنٛد  رۅخ،  اللہ  تعالیٰ  چُھ  سیٚٹھاہ  وُسعت  وول  تہٕ  سورُے  کینہہ  زانن  وول۔"
  },
  {
    "verse_id": 116,
    "translation": "تِم  چِھ  وَنان  زِ  خُداین  چُھ  کُستام  نیچُو  بنوومُت،  اللہ  تعالیٰ  چُھ  پاک  یِمو  کتھو  نِشہِ،  اصلی  حقیقت  چھےٚ  یِہ  زِ  زمینٕکۍ  تہٕ  آسمانٕکۍ  سٲری  چیز  چِھ  تٔمۍ  سٕنٛدی  اَنٛدہیٚتھ  چِھ  سٲری  تٔمۍ  سٕنٛدی  تٲبعدار۔"
  },
  {
    "verse_id": 117,
    "translation": "سُہ  چُھ  آسمانن  تہٕ  زمینس  بناون  وول  تہٕ  ییٚمہِ  کتھہِ  ہُنٛد  سُہ  فٲصلہٕ  چُھ  کران  تمہِ  خٲطرٕ  چُھ  بس  یِہ  حُکم  دِوان  زِ  سپَد  تہٕ  سۅ  چھےٚ  سپدان۔"
  },
  {
    "verse_id": 118,
    "translation": "نادان  چِھ  وَنان  زِ  اللہ  تعالیٰ  کیازِ  چُھنہٕ  اسہِ  سٍتۍ  پانہٕ  کتھہٕ  کران  یا  کانٛہہ  نشٲنی  کیازِ  چَھنہٕ  اَسہِ  نِش  یِوان؟  یِژھے  کتھہٕ  ٲسۍ  یِمن  برونٛٹھم  لُکھ  تہِ  کران،  ﴿یِمن  سارِنٕے  پٔتِمیٚن  بروٗنٹھمیٚن  گُمراہن﴾  ہٕنزٕ  سونٛچن  ترٛایِہ  چھےٚ  ہِشے،  یقین  کرن  والیٚن  خٲطرٕ  چھےٚ  اَسہِ  نشٲنیِہ  صاف  صاف  ظٲہر  کرِمَژٕ۔"
  },
  {
    "verse_id": 119,
    "translation": "﴿اَمہِ  کھۅتہٕ  بٔڈ  نِشٲنی  کیا  ہیٚکہِ  ٲسِتھ  زِ﴾  اَسہِ  سوٗزِو  توٚہۍ  علمِ  حق  سان  خۅش  خبر  دِنہٕ  وٲلۍ  تہٕ  کھۅژناون  وٲلۍ  بنٲوِتھ  ﴿یعنی  باقی  نِشٲنیِہ  تھٲوِتوکھ  أتی،  سارِوٕے  کھۅتہٕ  ٹاکارٕہ  نِشٲنی  چھےٚ  محمد  صلی  اللہ  علیہ و سلمن  ہنٛز  پنٕنۍ  شخصیت۔  یِہندِ  نبوّت  بروٗنٹھم  حالات،  تَمہِ  قومٕکۍ  تہٕ  مُلکٕکۍ  حالات  یَتھ  منٛز  یِم  پٲدٕہ  سپٕدۍ،  تہٕ  تِم  حالات  یِمن  حالاتن  منٛز  یِہٕنٛز  پرورش  سپٕز  تہٕ  40  ؤری  زندگی  گُزٲرٕکھ،  پتہٕ  سُہ  عظیم  الشان  کارنامہٕ  یُس  پیغمبر  سپدنہٕ  پتہٕ  یِمو  انجام  دِیُت،  یِہ  سورُے  کینہہ  چُھ  تِژھ  اکھ  روشن  نِشٲنی  ییٚمہِ  پتہٕ  بیٚیہِ  کُنہِ  نشٲنی  ہٕنٛز  ضرورت  چَھنہٕ  روزان۔﴾  وۅنۍ  یِمو  لُکو  جہنمس  سٍتۍ  رشتہٕ  چُھ  ووٹمُت،  تِہِنٛدِ  طرفہٕ  چِھو  نہٕ  توٚہۍ  ذِمہٕ دار  تہٕ  جواب  دہ  کینہہ۔"
  },
  {
    "verse_id": 120,
    "translation": "یہوٗدۍ  تہٕ  عیسٲے  گژھنو  نہٕ  تۅہیِہ  ہرگز  تہِ  رٲضۍ  یوٚت  تام  نہٕ  توٚہۍ  تِہنٛدِس  طریقس  پیٚٹھ  پٔکِو،  صاف  ؤنِو  زِ  وَتھ  چھےٚ  بس  سۅے  یۅسہٕ  خُداین  ؤنمٕژ  چھےٚ،  نَتہٕ  اگر  تمہِ  علمہٕ  پتہٕ  یُس  تۅہیِہ  نِشہِ  آمُت  چُھ  کٔرٕو  تۅہیِہ  تِہنٛزن  خوٲہِشن  ہٕنٛز  پیروی  تیٚلہِ  چُھنہٕ  تُہٕنٛدِ  خٲطرٕ  اللہ  تعالیٰ  سٕنزِ  تَھپہِ  نِشہِ  بچاون  وول  کانٛہہ  دوست  تہٕ  مددگار۔"
  },
  {
    "verse_id": 121,
    "translation": "یِمن  لُکن  اَسہِ  کتاب  چھےٚ  دِژمٕژ  تِم  چِھ  تتھ  تِتھہٕ  پٲٹھۍ  پران  یِتھہٕ  پٲٹھۍ  پرنُک  حق  چُھ  تِم  چِھ  یتھ  ﴿قرآنس﴾  پیٚٹھ  پزِ  دِلہٕ  ایمان  اَنان  ﴿یِہ  اشارٕہ  چُھ  اہلِ  کتابن  ہٕنٛدیٚن  صالح  عنصرن  کُن  زِ  یِم  لُکھ  چِھ  چونکہ  دیانت  دٲری  تہٕ  سیٚزرٕ  سان  اللہ  تعالیٰ  سٕنٛز  یِہ  کتاب  پران  یوسہٕ  یِمن  نِش  گۅڈٕ  پیٚٹھے  موجود  ٲس،  اَمہِ  موجوب  چِھ  تِم  یِہ  قرآن  بوٗزِتھ  یا  پٔرِتھ  اتھ  پیٚٹھ  ایمان  اَنان۔﴾  تہٕ  یِم  اَتھ  سٍتۍ  کُفرُک  رٔوِیِہ  وَرتاوَن  تِمے  چِھ  دراصل  نقصان  تُلن  وٲلۍ۔"
  },
  {
    "verse_id": 122,
    "translation": "اے  بنی  اسرائیل!  یاد  کٔرِو  میٲنۍ  سۅ  نعمت  ییٚمہِ  سٍتۍ  مےٚ  توٚہۍ  نوٲزِمٕتۍ  ٲسِمَو  بیٚیہِ  ٲسمَو  تۅہیِہ  دُنیا کیٚن  تمام  قومن  پیٚٹھ  فضیلت  دِژمٕژ۔"
  },
  {
    "verse_id": 123,
    "translation": "تہٕ  کھوٗژِو  تتھ  دۅہس  ییٚلہِ  نہٕ  کانٛہہ  کٲنٛسہِ  رَژھ  تہِ  بکار  یِیِہ،  نَہ  یِیہِ  کٲنٛسہِ  نِشہِ  فِدیِہ  قبول  کرنہٕ،  نَہ  دِیِہ  کانٛہہ  سفٲرشی  انسانس  فٲیدٕہ  تہٕ  نہٕ  میلہِ  مُجرِمن  کُنہِ  کِنۍ  کانٛہہ  مدد۔"
  },
  {
    "verse_id": 124,
    "translation": "یاد  کٔرِو  ییٚلہِ  ابراہیمؑ  تٔمۍ  سٕنٛدۍ  ربّن  کینٛژھن  کتھن  منٛز  اَزموو  تہٕ  سُہ  وُترٛیاو  پوٗرٕ  تِمن  سارِنے  کتھن  منٛز۔  پتہٕ  فرموونس،  بٕہ  چُھسَتھ  ژٕ  سارِنٕے  لُکن  ہُنٛد  پیشوا  بناون  وول۔  ابراہیم  علیہ  السلامن  کوٚر  عرض،  کیا  میانین  اولادن  سٍتۍ  تہِ  چھا  یۅہے  وعدٕہ؟  تٔمۍ  دُیتنَس  جواب،  میون  وعدٕہ  چُھنہٕ  ظٲلِمن  متعلق  کینہہ  ﴿یعنی  یِہ  وعدٕہ  چُھ  چانیٚن  اولادن  ہٕنٛدِس  صرف  تتھ  حصّس  سٍتۍ  تعلق  تھاوان  یُس  صالح  آسہِ۔  تِمن  منٛز  یِم  ظٲلِم  آسن  تِمن  خٲطرٕ  چُھنہٕ  یِہ  وعدٕہ۔  یَتھ  جایِہ  چُھنہٕ  ظٲلم  مُراد  انسانن  پیٚٹھٕے  یوت  ظلم  کرن  وول  کینہہ  بلکہ  سُتہِ  یُس  حقس  تہٕ  صداقتس  پیٚٹھ  ظلم  آسہِ  کران۔﴾"
  },
  {
    "verse_id": 125,
    "translation": "بیٚیہِ  یِہ  زِ  اَسہِ  اوس  یِہ  گرٕ  ﴿کعبہ﴾  لُکن  خٲطرٕ  مرکز  تہٕ  اَمنٕچ  جاے  قرار  دِیتمُت،  تہٕ  لُکن  اوس  حُکم  دِیتمُت  زِ  ابراہیمؑ  یتھ  جایِہ  عبادت  خٲطرٕ  کھڑا  چُھ  سپدان  سۅ  جاے  بنٲوِو  مُستقٕل  نمازِ  ہٕنٛز  جاے،  بیٚیہِ  اوس  ابراہیم  تہٕ  اسماعیل  علیھم  السلامن  تٲکید  کوٚرمُت  زِ  میون  یِہ  گرٕ  تھٲوِیوٗن  طواف،  اعتکاف،  رکوع  تہٕ  سجدٕہ  کرن  والیٚن  خٲطرٕ  پاک۔"
  },
  {
    "verse_id": 126,
    "translation": "بیٚیہِ  یِہ  زِ  ابراہیم  علیہ  السلامن  کوٚر  دُعا،  اے  میانہِ  ربّہٕ،  یِہ  شہر  بناوُن  اَمنُک  شہر  تہٕ  اَمہِ  کیٚن  باشندن  منٛز  یِم  خُدایس  تہٕ  ٲخرتس  مانن،  تِمن  کر  پرٛتھ  قٔسمہٕ کیٚن  پھلن  ہُنٛد  رزق  عطا۔  درجواب  فرموو  تٔمۍ  سٕنٛدۍ  ربّن،  تہٕ  یُس  نہٕ  مانہِ  دُنیا چِہ  کینٛژھن  دۅہن  ہٕنٛزِ  زندگی  ہُنٛد  سامانہٕ  دِمہٕ  بٕہ  تس  تہِ  مگر  ٲخر  کار  نِمن  جہنم  کِس  عذابس  کُن  کھکھرِ،  تہٕ  سۅ  چھےٚ  بدترین  روزن  جاے۔"
  },
  {
    "verse_id": 127,
    "translation": "تہٕ  یاد  کٔرِو  ییٚلہِ  ابراہیم  تہٕ  اسماعیل  علیھم  السّلام  امہِ  گرٕ چِہ  لبہٕ  ٲسۍ  کھالان  دُعا  ٲسۍ  روزان  کران،  اے  سانہِ  ربّہٕ،  سٲنۍ  یِہ  خدمت  کر  قبول،  ژٕ  چُھکھ  سارِنٕے  ہُنٛد  بوزن  وول  تہٕ  سورُے  کینہہ  زانن  وول۔"
  },
  {
    "verse_id": 128,
    "translation": "اے  ربّ،  اسہِ  دۅشوٕنۍ  بناو  مُسلم  ﴿فرماں بردار﴾،  سانہِ  نسلہٕ  منز  تُل  اکھ  قوم  یُس  چون  مسلم  ﴿فرماں بردار﴾  آسہِ،  اَسہِ  وَن  پننہِ  عبادتٕکۍ  طریقہٕ،  تہٕ  سانیٚن  کوتٲہِیَن  کر  درگُزر،  ژٕ  چُھکھ  بوٚڈ  معاف  کرن  وول  تہٕ  رحم  کرن  وول۔"
  },
  {
    "verse_id": 129,
    "translation": "تہٕ  اے  سانہِ  ربّہٕ،  یِمن  لُکن  منٛز  تُلُن  خۅد  یِہنٛدی  قومہٕ  منٛز  اکھ  تِیُتھ  رسول  یُس  یِمن  چٲنۍ  آیات  بوزناوِ،  یِمن  دِیِہ  کتاب  ہٕنٛز  تہٕ  حِکمتچٕ  تعلیم  تہٕ  یِہٕنٛزن  زِندگِیَن  کرِ  پاک،  ژٕ  چُھ  بوٚڈ  اقتدارٕ  وول  تہٕ  حکمت  وول۔"
  },
  {
    "verse_id": 130,
    "translation": "وۅنۍ  کُس  چُھ  یُس  ابراہیمؑ  سٕنٛدِس  طریقس  نفرت  کرِ؟  ییٚمۍ  پانہٕ  پنُن  پان  حماقتس  تہٕ  جہالتس  منٛز  ترٛوومُت  آسہِ،  تس  ورٲے  کُس  ہیٚکہِ  یِہ  حرکت  کٔرِتھ؟  ابراہیمؑ  چُھ  سُہ  شخٕص  یُس  اَسہِ  دُنیاہس  منٛز  پننہِ  کامہِ  خٲطرٕ  ژورٕمُت  اوس،  تہٕ  ٲخرتس  منٛز  سپدِ  تٔمۍ  سُنٛد  شُمار  صالح  لُکن  منٛز۔"
  },
  {
    "verse_id": 131,
    "translation": "تٔمۍ  سُنٛد  حال  اوس  یِہ  زِ  ییٚلہِ  تٔمۍ  سٕنٛدۍ  ربّن  تس  ووٚن،  مسلم  سَپَد  ﴿مُسلم  گوٚو  سُہ  یُس  خُدایس  برونٛہہ  کنہِ  اطاعتُک  کلہٕ  نوٚمراوِ،  اللہ  تعالیٰ  سٕے  مانہِ  پنُن  مٲلِک،  آقا،  حٲکِم  تہٕ  معبود،  یُس  پنُن  پان  مکمل  پٲٹھۍ  خُدایس  پُشراوِ  تہٕ  تٔمۍ  سٕنٛدِ  ہدایتہٕ  مطابق  کر  دُنیا ہس  منٛز  زندگی  بسر  یُس  ہدایت  تٔمۍ  سٕندِ  طرفہٕ  آمُت  آسہِ۔  امہِ  عقیدُک  تہٕ  عملہِ  ہٕندِ  اَمہِ  طرزُک  ناو  چُھ  اسلام  تہٕ  یۅہے  اوس  تمام  انبیاہن  ہُنٛد  دین  یِم  گۅڈٕہ  پیٚٹھہٕ  دُنیا  کیٚن  مختلف  مُلکن  تہٕ  قومن  منٛز  آے﴾  تہٕ  تٔمۍ  ووٚن  فوراً  بٕہ  سَپدُس  کائنات کِس  مٲلکہٕ  سُنٛد  مُسلم۔"
  },
  {
    "verse_id": 132,
    "translation": "أتھۍ  طریقس  پیٚٹھ  پکنُک  ہدایت  اوس  تٔمۍ  پننیٚن  اولادن  کوٚرمُت،  تہٕ  اَمہِ  چی  وصیت  ٲس  یعقوب  علیہ  السّلامن  تہِ  پننیٚن  اولادن  کٔرمٕژ،  تٔمۍ  اوس  ووٚنمُت  زِ،  میانیو  شُریو  خُداین  چُھ  تُہٕنٛدِ  خٲطرٕ  یۅہے  دین  پسند  کوٚرمُت  لہٰذا  روزۍزیٚو  مرنہٕ  کِس  دَمس  تام  بس  مُسلم۔"
  },
  {
    "verse_id": 133,
    "translation": "پتہٕ  کیا  توٚہۍ  ٲسِوٕہ  تمہِ  وقتہٕ  موجود،  ییٚلہِ  یعقوبؑ  ییٚمہِ  دُنیا  رۅخصت  اوس  سپدان؟  تٔمۍ  پرٛوژھ  مرنہٕ  وقتہٕ  پننیٚن  شُریٚن،  گوبرو،  میانہِ  پتہٕ  کٔمۍ  سٕنٛز  بندگی  کٔرِو  توٚہۍ؟  تِمو  سارِوٕے  دِیُت  جواب،  أسۍ  کرو  تٔسۍ  أکِس  اللہ  تعالیٰ  سٕنٛز  بندگی  یُس  تۅہیِہ  تہٕ  تُہٕنٛدیٚو  بُزرگو  ابراہیم،  اسماعیل  تہٕ  اسحاق  علیھم  السّلامن  خُداے  چُھ  مونمُت  تہٕ  أسۍ  چِھ  تٔمۍ  سٕنٛدی  مُسلم  ﴿فرماں بردار﴾۔"
  },
  {
    "verse_id": 134,
    "translation": "تِم  ٲسۍ  کینہہ  لُکھ،  یِم  درٛاے  یِکینٛژھاہ  تِمو  کَموو،  سُہ  چُھ  تِہٕندِ  خٲطرٕ  تہٕ  یِکینژھاہ  توٚہۍ  کمٲوِو،  سُہ  چُھ  تُہٕندِ  خٲطرٕ  تۅہیِہ  یِیَو  نہٕ  یِہ  پٕرٛژھنہٕ  زِ  تِم  کیا  ٲسۍ  کران۔"
  },
  {
    "verse_id": 135,
    "translation": "یہوٗدۍ  چِھ  ونان،  یہوٗدۍ  اگر  چِھو  تیٚلہِ  لٔبِو  سِیٔز  وَتھ۔  عیسٲے  چِھ  وَنان،  عیسٲے  اگر  چِھو  تیٚلہِ  میلیٚو  ہدایت۔  تِمن  ؤنِو،  نَہ،  بلکہ  سورُے  ترٛٲوِتھ  ابراہیمؑ  سُنٛد  طریقہٕ  تہٕ  ابراہیمؑ  اوس  نہٕ  مُشرِکَو  منٛز۔"
  },
  {
    "verse_id": 136,
    "translation": "مُسلمانو  ؤنِو  زِ،  اَسہِ  اوٚن  ایمان  خُدایس  پیٚٹھ  تہٕ  تتھ  ہدایتس  پیٚٹھ  یُس  اَسہِ  کُن  نٲزِل  چُھ  سپُدمُت،  تہٕ  یُس  ابراہیمؑ،  اسماعیلؑ،  اسحاقؑ،  تہٕ  یعقوبؑ  سٕندیٚن  اولادن  کُن  نٲزِل  اوس  سپُدمُت  تہٕ  یُس  موسیٰ  تہٕ  عیسیٰ  علیھم  السّلامن  تہٕ  دوٚیِمیٚن  تمام  پیغمبرن  تِہندِس  ربّ  سٕندِ  طرفہٕ  دِنہٕ  اوس  آمُت  أسۍ  چِھنہٕ  تِمن  درمیان  کانٛہہ  فرق  کران  تہٕ  أسۍ  چِھ  اللہ  تعالیٰ  سٕندۍ  مُسلم  فرماں بردار﴾۔"
  },
  {
    "verse_id": 137,
    "translation": "تہٕ  اگر  تِم  تِتھے  پٲٹھۍ  ایمان  اَنن  یِتھہٕ  پٲٹھۍ  تۅہیِہ  چُھو  ایمان  اوٚنمُت  تیٚلہِ  چِھ  ہدایتس  پیٚٹھ۔  تہٕ  ہرگاہ  اَمہِ  نِشہِ  بُتھ  پِھرن  تیٚلہِ  چھےٚ  ٹاکارٕ  کتھ  زِ  تِم  چِھ  ضِدس  پیٚٹھ۔  لہٰذا  تھٲوِو  اِطمینان  زِ  تِہنٛدِس  مُقابلس  منٛز  چُھو  تۅہیِہ  اللہ  تعالیٰ  حمایتٕ  خٲطرٕ  سیٚٹھاہ،  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 138,
    "translation": "وَنِو،  اللہ  تعالیٰ  سُنٛد  رنگ  کٔرِو  اختیار،  تٔمۍ  سٕنٛدِ  رنگہٕ  کھۅتہٕ  کھٔسِتھ  رنگ  کٔمۍ  سُند  آسہِ؟  تہٕ  أسۍ  چِھ  تٔمۍ  سٕنٛزٕے  بندگی  کرن  وٲلۍ  لُکھ۔"
  },
  {
    "verse_id": 139,
    "translation": "اے  نبیؐ!  یِمن  ؤنِو،  کیا  توٚہۍ  چِھوٕہ  اللہ  تعالیٰ  سٕنٛدِس  بارس  منٛز  اَسہِ  سٍتۍ  ژُوان؟  حالانکہ  سُے  چُھ  سون  ربّ  تہِ  تہٕ  تُہُنٛد  ربّ  تہِ،  سٲنۍ  اعمال  چِھ  سانہِ  خٲطرٕ  تُہٕندۍ  اعمال  چِھ  تُہٕنٛدِ  خٲطرٕ،  تہٕ  اَسہِ  چھےٚ  اللہ  تعالیٰ  سٕنٛدِی  خٲطرٕ  پنٕنۍ  بندگی  خٲلص  کٔرمٕژ۔"
  },
  {
    "verse_id": 140,
    "translation": "کِنہٕ  تُہُند  وَنُن  چُھ  یِہ  زِ  ابراہیمؑ،  اسماعیلؑ،  اسحاقؑ،  یعقوبؑ  تہٕ  یعقوبؑ  سٕنٛدۍ  اولاد  سٲری  ٲسۍ  اند  ہیٚتھ  یہوٗدۍ  یا  نصرٲنۍ؟  وَنِیوٗکھ،  توٚہۍ  چِھوٕہ  زیادٕہ  زانان  کِنہٕ  اللہ  تعالیٰ؟  تس  شخصہٕ  سٕندِ  کھۅتہٕ  بوٚڈ  ظٲلِم  کُس  آسہِ  ییٚمہِ  سٕنٛدِ  ذِمہٕ  اللہ  تعالیٰ  سٕنٛدِ  طرفہٕ  اکھ  گوٲہی  آسہِ  تہٕ  سُہ  چُھپاوِ  تَتھ؟  تُہٕنزو  حرکتَوو  نِشہِ  چُھنہٕ  اللہ  تعالیٰ  غٲفِل  تہِ  کینہہ۔"
  },
  {
    "verse_id": 141,
    "translation": "تِم  ٲسۍ  کینہہ  لُکھ  یِم  گُزرے  تِہٕنٛز  کمٲے  ٲس  تِہٕنٛدِ  خٲطرٕ  تہٕ  تُہٕنٛز  کمٲے  چھےٚ  تُہٕنٛدِ  خٲطرٕ،  تۅہیِہ  یِیَو  نہٕ  تِہنٛزن  عملن  متعلق  سوال  کرنہٕ۔"
  },
  {
    "verse_id": 142,
    "translation": "نادان  لُکھ  وَنن  ضروٗر،  یِمن  کیا  گوٚو  زِ  یتھ  قبلس  کُن  رۅخ  کٔرِتھ  یِم  گۅڈٕہ  نماز  پران  ٲسۍ،  تَمہِ  نِشہِ  پھیٖرۍ  ہنگہٕ  تہٕ  منگہٕ؟  ﴿نبیؐ  روٗدۍ  ہجرت  پتہٕ  مدینہٕ  طیّبس  منٛز  شۅراہن  یا  سَدہن  ریٚتن  تام  بیتُ  المقدّسس  کُن  رۅخ  کٔرِتھ  نمازِ  پران۔  پتہٕ  آو  کعبس  کُن  بُتھ  کٔرِتھ  نماز  پرنُک  حُکم﴾  اے  نبیؐ  یِمن  وَنِو،  مشرق  تہٕ  مغرب  سورُے  چُھ  اللہ  تعالیٰ  سُنٛد،  اللہ  تعالیٰ  یس  یژھان  چُھ  تَس  چُھ  سِیٔز  وَتھ  ہاوان۔"
  },
  {
    "verse_id": 143,
    "translation": "تہٕ  یِتھے  پٲٹھۍ  بنٲوِو  اَسہِ  توٚہۍ  مسلمان  اکھ  اُمّتِ  وَسط۔  ﴿اُمّتِ  وَسط  نِشہِ  چُھ  مُراد  تِژھ  اکھ  اعلیٰ  تہٕ  حدٕ  کھۅتہٕ  شریف  چھۅکھ،  یۅسہٕ  عدل  و  انصافس  تہٕ  درمیانہٕ  رٔوِشہِ  پیٚٹھ  قٲیِم  آسہِ،  یۅسہٕ  دُنیا کیٚن  قومن  درمیان  صدرٕ  سٕنٛز  حیثیت  آسہِ  تھاوان،  ییٚمہِ  سُنٛد  تعلق  سارِنٕے  سٍتۍ  حقُک  تہٕ  پزرُک  یکساں  تعلق  آسہِ،  تہٕ  ناحق  تہٕ  ناروا  تعلق  آسیٚس  نہٕ  کٲنٛسہِ  سٍتۍ۔﴾  تاکہ  توٚہۍ  ٲسِو  لُکن  پیٚٹھ  گواہ  تہٕ  رسول  آسہِ  تۅہیِہ  پیٚٹھ  گواہ  ﴿اَمہِ  نِشہِ  چُھ  مُراد  یِہ  زِ  ٲخرتس  منٛز  ییٚلہِ  سٲرِسٕے  انسانی  زُریاتس  یِیہِ  یِکہٕ  وَٹہٕ  حساب  ہیٚنہٕ،  تمہِ  وقتہٕ  دِیِہ  رسول  تُہٕنٛدِس  ذمہٕ دار  نُمائندٕہ  سٕنٛدِ  حیثیت  تۅہیِہ  پیٚٹھ  گوٲہی  زِ  صحیح  فکرِ  ہٕںز،  صالح  عملن  ہنٛز  تہٕ  عدلہٕ کہ  نظامٕچ  یوسہٕ  تعلیم  اَسہِ  تس  دِژمٕژ  ٲس،  کیا  سۅ  واتنٲوا  تٔمۍ  کانٛہہ  کمی  کرنہٕ  ورٲے  اند  ہیٚتھ  سٲرٕے،  تہٕ  عملاً  تہِ  ہووا  تٔمۍ  اَتھ  مطابق  کٲم  کٔرِتھ۔  اَمہِ  پتہٕ  آسیٚو  تۅہیِہ  رسول  سٕندِ  قٲیم  مقام  سٕندِ  حیثیت  عام  انسانن  پیٚٹھ  گواہ  سٕندِ  حیثیت  وۅتُھن،  تہٕ  یِہ  شہادت  آسیٚو  دِنۍ  زِ  رسولن  یِکینٛژھاہ  تۅہیِہ  تام  واتنوومُت  اوس  سُہ  واتنووا  تۅہیِہ  لُکن  تام،  تہٕ  یِکینٛژھاہ  رسولن  تۅہیِہ  عمل  کٔرِتھ  ہوومُت  اُوسنَو  تہِ  ہووٕوا  تۅہیِہ  تِمن  عمل  کٔرِتھ  تہٕ  اَتھ  منٛز  ما  کٔرٕو  کانٛہہ  کوتٲہی﴾۔  گۅڈٕہ  یَتھ  اَندس  کُن  توٚہۍ  رۅخ  ٲسِو  کران  سُہ  اوس  اَسہِ  صِرف  یِہ  وُچھنہٕ  خٲطرٕ  قبلہٕ  مُقرر  کوٚرمُت  زِ  کُس  چُھ  رسول  سٕنٛز  پیروی  کران  تہٕ  کُس  چُھ  پوٚت  پھیران،  اوس  تہِ  یِہ  معاملہٕ  بڈٕ  سخت،  مگر  تِمن  لُکن  خٲطرٕ  سپُد  نہٕ  رَژھ  تہِ  سخت  ثٲبت،  یِم  اللہ  تعالیٰ  سٕندِ  ہدایت  نِشہِ  فیض یاب  ٲسۍ،  اللہ  تعالیٰ  کرِ  نہٕ  تُہنٛدِس  اَتھ  ایمانس  ہرگز  ضایع،  پَژھ  کٔرِو  زِ  اللہ  تعالیٰ  چُھ  لُکن  ہٕنٛدِس  حقس  منٛز  سیٚٹھاہ  شفیق  تہٕ  رحیم۔"
  },
  {
    "verse_id": 144,
    "translation": "اے  نبیؐ،  اَمہِ  تُہٕنٛدِ  رویُک  بار  بار  آسمانس  کُن  وۅتُھن  چِھ  أسۍ  وُچھان۔  رٔٹِو،  تٔتھۍ  قبلس  کُن  چِھو  أسۍ  توٚہۍ  پِھران  یُس  توٚہۍ  پسند  چِھو  کران۔  پِھرِو  مسجدِ  حرامَس  کُن  پنُن  رۅخ  وۅنۍ  ییٚتہِ  توٚہۍ  ٲسِو  تٔتھۍ  کُن  أسۍزیٚو  رۅخ  کٔرِتھ  نماز  پران  ﴿یِہ  چُھ  سُہ  اصلی  حکم  یُس  قبلہ  بدلاونس  متعلق  دِنہٕ  اوس  آمُت،  یِہ  حُکم  سپُد  رجب  یا  شعبان  2  ہجری  منٛز  نٲزِل۔  نبیؐ  چِھ  أکِس  صحابی  رضی  اللہ  تعالیٰ  عنہ  سُند  دعوتس  پیٚٹھ  گٔمٕتۍ  آسان،  تَتہِ  چُھ  ظُہر  نماز  ہُنٛد  وقت  واتان  تہٕ  نبیؐ  چِھ  لُکن  نماز  پرناونہٕ  خٲطرٕ  کھڑا  سپدان،  زٕہ  رکٲژ  آسکھ  پرناوِمژٕ  تہٕ  ترٛییٚمہِ  رکٲژ  منٛز  چھےٚ  تمی  ساعتہٕ  وحی  ہٕندِ  ذریعہ  یِہ  آیت  نٲزِل  سپدان  تہٕ  تمی  وقتہٕ  چِھ  نبیؐ  تہٕ  سٲری  لُکھ  یِم  تِہٕندِس  اِقتداہس  منٛز  جماعتس  منٛز  ٲسۍ  بیت  المقدس  نِشہِ  کعبس  کُن  پنُن  رۅخ  پِھران۔  اَمہِ  پتہٕ  آو  مدینس  دٔچِھنۍ  کھووٕرۍ  اَمیُک  ڈنڈوٗرٕ  دِنہٕ  تہٕ  یُس  یِہ  فرماونہٕ  چُھ  آمُت  زِ  چانہِ  رویُک  بار  بار  اَسمانس  کُن  وۅتُھن  چِھ  أچھۍ  وُچھان  بیٚیہِ  یِہ  زِ  تٔتھۍ  قبلس  کُن  چِھو  أسۍ  پِھران  یُس  توٚہۍ  پسند  چِھو  کران،  اَمہِ  نِشہِ  چُھ  صاف  پے  لگان  زِ  قبلہ  بدلاونُک  حُکم  یِنہٕ  برونٛہہ  ٲسۍ  نبیؐ  اَمِکۍ  مُنتظر۔﴾  یِم  لُکھ  یِمن  کتاب  ٲس  دِنہٕ  آمٕژ  تِم  چِھ  وارٕ  پٲٹھۍ  زانان  زِ  ﴿قبلہ  بدلاونُک  یِہ﴾  حُکم  چُھ  تِہنٛدِس  ربّ  سٕندۍ  طرفہٕ  تہٕ  بیٚیہِ  چُھ  برحق،  مگر  امہِ  باوجود  یِکینٛژھاہ  تِم  کران  چِھ  اللہ  تعالیٰ  چُھنہٕ  تَمہِ  نِشہِ  بےٚ خبر  کینہہ۔"
  },
  {
    "verse_id": 145,
    "translation": "توٚہۍ  أنۍتَو  یِمن  اہلِ  کتابن  نِشہِ  کانٛہہ  تہِ  نِشٲنی،  یِہ  چُھنہٕ  ممکن  زِ  یِم  لاگن  تُہٕندِ  قبلٕچ  پیروی  کرٕنۍ،  تہٕ  نہ  چُھ  یِہ  تُہٕندِ  خٲطرٕ  ممکن  ز  توٚہۍ  کٔریو  تِہِندِ  قبلٕچ  پیروی،  تہٕ  یِمو  منٛزٕ  چُھنہٕ  کانٛہہ  دوٚر  تہِ  دوٚیِمہ  سٕندِ  قبلٕچ  پیروی  کرنہٕ  خٲطرٕ  تیار  تہٕ  اگر  تۅہیِہ  تَمہِ  عِلمہٕ  پتہٕ  یُس  تۅہیِہ  نِش  آمُت  چُھ،  تِہنٛزن  خوٲہشاتن  ہٕنٛز  پیروی  کٔرٕو  تیٚلہِ  گژِھہ  یقیناً  تُہُند  شُمار  ظٲلِمن  منٛز۔"
  },
  {
    "verse_id": 146,
    "translation": "یِمن  لُکن  اَسہِ  کتاب  چھےٚ  دِژمٕژ  تِم  چِھ  سۅ  جاے  ﴿یۅسہٕ  قبلہٕ  آیِہ  بناونہٕ﴾  تِتھہٕ  پٲٹھۍ  پرٛزٕناوان  یِتھہٕ  پٲٹھۍ  تِم  پننین  اولادن  چِھ  پرٛزٕناوان  ﴿یِہ  چُھ  عربُک  محاورٕہ۔  یتھ  چیزس  انسان  پٔزۍ  پٲٹھۍ  آسہِ  زانان  تہٕ  تَتھ  متعلق  آسیٚس  نہٕ  کُنہِ  قٔسمُک  شک  شُبہٕ،  تس  چِھ  یِہ  وَنان  زِ  سُہ  چُھ  تَتھ  چیزس  تِتھہٕ  پٲٹھۍ  پرٛزٕناوان  یِتھہٕ  پٲٹھۍ  پننیٚن  اولادن  چُھ  پرٛزٕناوان۔  یہوٗدیٚن  تہٕ  عیسٲین  ہٕندۍ  عٲلم  ٲسۍ  یِہ  کتھ  ٹھیک  پٲٹھۍ  زانان  زِ  کعبہٕ  چُھ  حضرتِ  ابراہیم  علیہ  السلامن  تعمیر  کوٚرمُت  تہٕ  اَتھ  برعکس  سَپُد  بیت  المقدس  تِمن  پتہٕ  13  شتھ  ؤری  حضرتِ  سلیمان  علیہ  السلامَن  ہِنٛدیٚو  أتھوے  تعمیر  تہٕ  یِہ  کتھ  ٲس  نہٕ  کٲنٛسہِ  نِشہِ  کھٔٹِتھ﴾  مگر  یِمو  منٛزٕ  چُھ  اکھ  دوٚر  زٲنِتھ  مٲنِتھ  حق  چُھپاوان۔"
  },
  {
    "verse_id": 147,
    "translation": "یِہ  چُھ  پٔزِپٲٹھۍ  اکھ  امرِ  حق  تُہندِس  ربّ  سٕندِ  طرفہٕ،  لہٰذا  مَہ  پیٚیِو  اَتھ  متعلق  ہرگز  تہِ  شکس  منٛز۔"
  },
  {
    "verse_id": 148,
    "translation": "پرٛتھ  کٲنٛسہِ  ہٕندِ  خٲطرٕ  چُھ  اکھ  اَند  یتھ  کُن  سُہ  پھیران  چُھ،  پَس  توٚہۍ  کٔرِو  نیکیَن  کُن  سبقت،  یَتھ  جایِہ  تہِ  توٚہۍ  ٲسِو  اللہ  تعالیٰ  لبیٚو  تۅہیِہ  تٔمۍ  سٕندِ  قدرت  نِشہِ  چُھنہٕ  کانٛہہ  چیز  نیٚبر۔"
  },
  {
    "verse_id": 149,
    "translation": "تُہُند  گُزر  ییٚمہِ  جایِہ  کِنۍ  تہِ  سپدِ  تَتی  پیٚٹھہٕ  پھرِو  پنُن  رۅخ  ﴿نمازِ  وقتہٕ﴾  مسجدِ  حرامس  کُن  تِکیازِ  یِہ  چُھ  تُہٕنٛدِس  ربّ  سُنٛد  بالکل  برحق  فٲصلہٕ  تہٕ  اللہ  تعالیٰ  چُھنہٕ  تُہنٛدیٚو  اعمالو  نِشہِ  بے خبر  کینہہ۔"
  },
  {
    "verse_id": 150,
    "translation": "تہٕ  یپٲرۍ  تہِ  تُہُنٛد  گُزر  سپدِ  پنُن  رۅخ  ٲسۍزیٚو  مسجدِ  حرام سٕے  کُن  پِھران  تہٕ  ییٚتہِ  تہِ  توٚہۍ  چِھو  تٔتھۍ  کُن  رۅخ  کٔرِتھ  پٔرِو  نماز  تاکہ  لُکن  میلہِ  نہٕ  تۅہیِہ  خلاف  کانٛہہ  حُجت  ﴿یعنی  کٲنٛسہِ  میلہِ  نہٕ  یِہ  وَننُک  موقع  زِ  وُچِھو  سا  یِم  کِتھۍ  مومن  چِھ  زِ  یِم  چِھ  پننِس  ربّ  سٕنٛدِس  ٹاکارٕہ  حُکمس  خلاف  ورزی  کران﴾  آ،  تِمَو  منٛزٕ  یِم  ظٲلِم  چِھ  تِہٕنٛز  زبان  گژِھہ  نہٕ  کُنہِ  تہِ  حالس  منٛز  بند۔  لہٰذا  مَہ  کھوٚژِو  تِمن  بلکہ  کھوٚژِو  مےٚ  ﴿اَمہِ  کتھہِ  ہُنٛد  تعلق  چُھ  اَتھ  عبارتس  سٍتۍ  زِ  تٔتھۍ  کُن  رۅخ  کٔرِتھ  پٔرِو  نماز  تاکہ  لُکن  میلہِ  نہٕ  تۅہیِہ  خلاف  کانٛہہ  حُجت﴾  تہٕ  اَمہِ  موجوٗب  زِ  بٕہ  کرٕ  تۅہیِہ  پیٚٹھ  پنٕنۍ  نعمت  پوٗرٕ  تہٕ  اَتھ  توقعس  پیٚٹھ  زِ  میانہِ  اَمہِ  حُکمہٕ چِہ  پیروی  سٍتۍ  لٔبِو  کامیٲبی  ہٕنٛز  وَتھ۔"
  },
  {
    "verse_id": 151,
    "translation": "تِتھے  پٲٹھۍ  یِتھہٕ  پٲٹھۍ  ﴿تۅہیِہ  اَمہِ  چیزٕ  سٍتۍ  کامیٲبی  نصیب  سپزٕو  زِ﴾  اَسہِ  سوٗز  تۅہیِہ  درمیان  خۅد  تۅہی  منٛزٕ  اکھ  رسول  یُس  تۅہیِہ  سٲنۍ  آیات  بوزناوان  چُھ،  تُہٕنٛزن  زِندگیَن  چُھ  شیرٕ  پٲر  ﴿یعنی  پاک﴾  کران  تہٕ  تۅہیِہ  چُھو  کتابہِ  ہٕنٛز  تہٕ  حِکمتچٕ  تعلیم  دِوان  تہٕ  تۅہیِہ  چُھو  تِمہٕ  کتھہٕ  ہیٚچھناوان،  یِمہٕ  نہٕ  توٚہۍ  زانان  ٲسِو۔"
  },
  {
    "verse_id": 152,
    "translation": "لہٰذا  تھٲوِو  توٚہۍ  مےٚ  یاد  بٕہ  تھاوَو  توٚہۍ  یاد،  تہٕ  میون  شُکر  کٔرِو  تہٕ  ناشُکری  مہ  کٔرِو۔"
  },
  {
    "verse_id": 153,
    "translation": "اے  لوٗکو  یِمو  ایمان  چُھو  اوٚنمُت،  صبرس  تہٕ  نمازِ  ہیٚیِو  مدد،  اللہ  تعالیٰ  چُھ  صبر  کرن  والیٚن  سٍتۍ۔"
  },
  {
    "verse_id": 154,
    "translation": "تہٕ  یِم  لُکھ  اللہ  تعالیٰ  سٕنٛزِ  وَتہِ  منٛز  مارنہٕ  یِن  تِمن  مہ  ؤنِو  مۅردٕ  درحقیقت  چِھ  یِتھۍ  لُکھ  زِندٕہ،  مگر  تۅہیِہ  چُھو  نہٕ  تِہنٛزِ  زندگی  ہُنٛد  شعور  آسان۔"
  },
  {
    "verse_id": 155,
    "translation": "تہٕ  أسۍ  کرو  تۅہیِہ  ضروٗر  آزمٲئش  خوفَس  تہٕ  خطرس  منٛز،  فاقہٕ  کٔشی  منٛز،  جان  و  مال  کیٚن  نقصانَن  تہٕ  آمدنِیَن  ہٕندِس  خسارس  منٛز  ترٲوِتھ،  یِمن  حالاتن  منٛز  یِم  لُکھ  صبر  کرن  تِمن  دِیِو  خۅش  خبر۔"
  },
  {
    "verse_id": 156,
    "translation": "تہٕ  ییٚلہِ  کانٛہہ  مُصیبت  وُچھن  تیٚلہِ  وَنن  زِ  أسۍ  چِھ  اللہ  تعالیٰ  سٕندی  تہٕ  اللہ  تعالیٰ  سٕے  کُن  چُھ  اَسہِ  واپس  گژُھن۔"
  },
  {
    "verse_id": 157,
    "translation": "تِمن  پیٚٹھ  سپدَن  تِہنٛدِس  ربّ  سٕنٛدِ  طرفہٕ  سیٚٹھاہ  عِنایتہٕ،  تٔمۍ  سٕنٛز  رحمت  کرِ  تِمن  پیٚٹھ  سایِہ  تہٕ  تِمے  لُکھ  چِھ  ہدایتس  پیٚٹھ۔"
  },
  {
    "verse_id": 158,
    "translation": "پٔزۍ  پٲٹھۍ  چُھ  صَفا  تہٕ  مَروَہ  اللہ  تعالیٰ  سٕنٛزو  نِشٲنِیَو  منٛز،  لہٰذا  یُس  شخٕص  بیتُ  اللہ ہُک  حج  یا  عمرٕہ  کرِ  ﴿ذو  الحّجہِ  کیٚن  مقرر  کرنہٕ  آمتیٚن  تٲریخن  منٛز  یۅسہٕ  کعبٕچ  زیارت  کرنہٕ  چھےٚ  یِوان،  تمِیُک  ناو  چُھ  حج،  تہٕ  یِمو  تٲریخو  وَرٲے  یۅسہٕ  زیارت  بیٚیہِ  کُنہِ  وقتہٕ  کرنہٕ  یِیہِ  تتھ  چِھ  عُمرہ  وَنان﴾  تس  خٲطرٕ  چُھنہٕ  کانٛہہ  گناہ  زِ  سُہ  دٔوِن  یِمن  دۅشوٕنۍ  بالہٕ  ٹیٚکریٚن  درمیان،  تہٕ  یُس  اکھاہ  رضا  تہٕ  رغبت  سان  کانٛہہ  نیکی  ہٕنٛز  کٲم  کرِ  خُدایس  چُھ  تمیُک  علم  تہٕ  سُہ  چُھ  تَتھ  قدر  کرن  وول۔"
  },
  {
    "verse_id": 159,
    "translation": "یِم  لُکھ  سانیٚن  نٲزِل  کرنہٕ  آمٕتیٚن  روشن  تعلیماتن  تہٕ  ہدایتن  کھٔٹِتھ  چِھ  تھاوان  حالانکہ  اَسہِ  چِھ  یِم  سارِنٕے  اِنسانن  ہٕنٛزِ  رہنمٲیی  خٲطرٕ  پننہِ  کتابہِ  منٛز  بیان  کٔرِمٕتۍ،  پَژھ  کٔرِو  زِ  اللہ  تعالیٰ  تہِ  چُھ  تِمن  پیٚٹھ  لعنت  کران  تہٕ  تمام  لعنت  کرن  وٲلۍ  تہِ  چِھ  تِمن  پیٚٹھ  لعنت  سوزان۔"
  },
  {
    "verse_id": 160,
    "translation": "البتہ،  یِم  امہِ  رٔوِشہِ  نِشہِ  باز  پھیرن  تہٕ  پننہِ  عملہِ  ہٕنٛدِس  طرزَس  کرن  اِصلاح  تہٕ  یِکینٛژھاہ  چُھپاوان  ٲسۍ  تَتھ  لاگن  بیان  کرُن  تِمن  کرٕ  بٕہ  معاف،  تہٕ  بٕہ  چُھس  سیٚٹھاہ  درگزر  کرن  وول  رحم  کرن  وول۔"
  },
  {
    "verse_id": 161,
    "translation": "یِمو  لُکو  کُفرُک  رٔویِہ  اختیار  کوٚر  ﴿کُفر  لفظ  چُھ  ایمان  کِس  مقابلس  منٛز  وَننہٕ  یِوان۔  ایمانُک  معنی  چُھ  مانُن،  قبول  کرُن،  تسلیم  کرُن۔  اَتھ  برعکس  چُھ  کُفرُک  معنی  نہ  مانُن،  رد  کرُن،  انکار  کرُن،  قرآن  مطٲبق  چھےٚ  کُفرٕ کہِ  رٔویِہ  چِہ  مختلف  صوٗرتہٕ،  اَکھ  یِہ  زِ  انسان  مانہِ  نہٕ  مُلہٕ  مۅنجی  خدایس  یا  کرِنہٕ  تٔمۍ  سٕندِس  اعلیٰ  اقتدارس  تسلیم،  تہٕ  تس  کرِ  پنُن  تہٕ  ساری  کائناتُک  مٲلِک  تہٕ  معبوٗد  ماننہٕ  نِشہِ  انکار  یا  تس  مانہِ  نہٕ  کُن  مٲلک  تہٕ  معبوٗد۔  دوٚیِم  یِہ  زِ  اللہ  تعالیٰ  مانہِ  مگر  تٔمۍ  سٕندِیٚن  احکامن  تہٕ  تٔمۍ  سٕندیٚن  ہدایتن  کرِ  علم  و  قانونُک  وٲحد  آگُر  تسلیم  کرنہٕ  نِشہِ  انکار۔  ترٛییِم  یِہ  زِ  اصولاً  کرِ  یِہ  کتھ  تہِ  تسلیم  زِ  تَس  پزِ  اللہ  تعالیٰ  سٕندِنٕے  ہدایتن  پیٚٹھ  پکُن،  مگر  یِمن  پیغمبرن  اللہ  تعالیٰ  پنٕنۍ  ہدایت  تہٕ  پنٕنۍ  احکام  واتناونہٕ  خٲطرٕ  واسطہٕ  چُھ  بناوان  تِمن  کرِ  نہٕ  تسلیم۔  ژوٗرِم  یِہ  زِ  پیغمبرن  درمیان  کرِ  فرق  تہٕ  پننہِ  مرضی  یا  پننیٚن  تعصُبن  ہٕنٛدِس  بنیادس  پیٚٹھ  مانہِ  کٲنٛسہِ  تہٕ  کٲنٛسہِ  مانہِ  نہٕ۔  پوٗنٛژِم  یِہ  زِ  پیغمبرو  یِم  عقیدٕہ،  اخلاق  تہٕ  زندگی  ہٕندۍ  قانون  اللہ  تعالیٰ  سٕندِ  طرفہٕ  ؤنۍمٕتۍ  چِھ،  تِمن  یا  تِمو  منٛزٕ  کرِ  کُنہِ  چیزس  ماننہٕ  نِشہِ  انکار۔  شییِم  یِہ  زِ  نظریہ کِس  بُنیادس  پیٚٹھ  مانہِ  یِمن  سارِنٕے  چیزن  مگر  عملاً  کرِ  زٲنِتھ  مٲنِتھ  اللہ  تعالیٰ  سٕندیٚن  احکامن  ہٕنٛز  نافرمٲنی  تہٕ  اَتھ  نافرمٲنی  پیٚٹھ  روزِ  اِصرار  کران،  تہٕ  دُنیا چہ  زندگی  منٛز  تھاوِ  نہٕ  پننہِ  رٔوِیچ  بنیاد  اطاعتس  پیٚٹھ  بلکہ  تھاوِ  نافرمٲنی  پیٚٹھٕے۔﴾  تہٕ  کُفرٕ کِس  حالت سٕے  منٛز  دِیتُکھ  زُو  تِمن  پیٚٹھ  چھےٚ  اللہ  تعالیٰ  سٕنٛز  تہٕ  فرشتن  ہٕنٛز  تہٕ  تمام  انسانَن  ہٕنٛز  لعنت۔"
  },
  {
    "verse_id": 162,
    "translation": "اَتھ  لعنت  زدگی  ہٕندِس  حالتس  منٛز  روزن  تِم  ہمیشہ،  نہ  گژِھہ  تِہنٛدِس  عذابس  منٛز  کٔمی،  تہٕ  نہ  یِیہِ  تِمن  پتہٕ  بیٚیہِ  کانٛہہ  دوٚیِم  مہلت  دِنہٕ۔"
  },
  {
    "verse_id": 163,
    "translation": "تُہُند  خُداے  چُھ  کُنُے  خداے،  تس  رحمان  و  رحیمس  وَرٲے  چُھنہٕ  بیٚیہِ  کانٛہہ  خداے۔"
  },
  {
    "verse_id": 164,
    "translation": "﴿یِہ  حقیقت  پرٛزناونہٕ  خٲطرٕ  اگر  کانٛہہ  نشٲنی  تہٕ  علامت  درکار  چھےٚ  تیٚلہِ  چھےٚ﴾  پٔزۍ  پٲٹھۍ  آسمانن  تہٕ  زمین کِس  بناوٹس  منٛز  رٲژ  ہٕندِس  تہٕ  دۅہ کِس  اکھ  أکِس  پتہٕ  پیہم  یِنس  منٛز  تِمن  ناوَن  منٛز  یِمہٕ  انسان  سٕندۍ  نفع  وٲلۍ  چیز  ہیٚتھ  دٔرِیاون  تہٕ  سمندرن  منٛز  پھیران  تھوران  چھےٚ،  روٗدٕ کِس  تتھ  آبس  منٛز  یتھ  اللہ  تعالیٰ  ہیٚرِ  چُھ  والان  پتہٕ  چُھ  امہِ  سٍتۍ  مۅردٕ  زمینس  زندگی  بخشان  تہٕ  ﴿پننہِ  اَمی  انتظام  کہ  بدولتہٕ  چُھ﴾  زمینس  پیٚٹھ  ہر  قسمٕکۍ  زُو  دار  مخلوق  پھۂلاوان،  واوَن  ہٕندِس  گردشس  منٛز  تہٕ  تِمن  اوٚبرٕ  لنگیٚن  منٛز  یِم  آسمانس  تہٕ  زمینس  منٛز  باگ  فرمانٕکۍ  تٲبع  چِھ  بنٲوِتھ  تھاونہٕ  آمٕتۍ،  چھےٚ  بےٚ  شمار  نشٲنیِہ  تِمن  خٲطرٕ  یِم  لُکھ  عقلہِ  کٲم  چِھ  ہیٚوان۔"
  },
  {
    "verse_id": 165,
    "translation": "﴿مگر  اللہ  تعالیٰ  سٕندِس  کُن  آسٕنس  پیٚٹھ  دلالت  کرن  واجِنہِ  یٖژاہ  ٹاکارٕ  نشٲنیِہ  آسنہٕ  باوجود  تہِ  چِھ﴾  کینہہ  لُکھ  تِتھۍ  یِم  خُدایس  ورٲے  دوٚیِمیٚن  تٔمۍ  سُند  ہَمسر  تہٕ  مدِ  مُقٲبل  چِھ  بناوان  تہٕ  تِہُند  چُھکھ  تِیُتھ  محبت  یُتھ  محبت  خدایس  سٍتۍ  گوٚژھ  آسُن،  حالانکہ  ایمان  وٲلۍ  لُکھ  چِھ  سارِوٕے  کھۅتہٕ  زیادٕہ  خُدایس  ٹوٹھ  تھاوان،  کاش  یِکینژھاہ  یِمن  عذاب  وُچِھتھ  فِکرِ  تَرَن  وول  چُھ  سُہ  گوٚژھ  أزۍ  یِمن  ظٲلِمن  فِکرِ  تَرُن  کہ  سٲری  طاقت  تہٕ  سٲری  اختیار  چِھ  اللہ  تعالیٰ  سٕنٛدِسٕے  قبضس  منٛز،  تہٕ  یِہ  زِ  اللہ  تعالیٰ  چُھ  سزا  دِنس  منٛز  تہِ  سیٚٹھاہ  سخت۔"
  },
  {
    "verse_id": 166,
    "translation": "ییٚلہِ  سُہ  سزا  دِیِہ  تمہِ  وقتہٕ  آسہِ  حالت  یِہ  زِ  تِمے  پیشوا  تہٕ  رہنما  یِہٕنز  دُنیا ہس  منٛز  پیروی  ٲس  آمٕژ  کرنہٕ،  کرن  پننیٚن  پیروکارن  نِشہِ  لاتعلقی  ہُنٛد  اظہار  مگر  سزا  تہِ  یِیَکھ  ضرور  دِنہٕ  تہٕ  تِہنٛدیٚن  سارِنٕے  اَسبابن  تہٕ  وسٲئلن  ہُنٛد  سلسلہِ  ژھیٚنہِ۔"
  },
  {
    "verse_id": 167,
    "translation": "تہٕ  تِم  لُکھ  یِم  دُنیا ہس  منٛز  تِہٕنٛز  پیروی  ٲسۍ  کران،  ونَن  زِ  کاش  اَسہِ  یِیہِ ہے  بیٚیہِ  اکہِ  لٹہِ  موقع  دِنہٕ،  تیٚلہِ  یِتھہٕ  پٲٹھۍ  یِم  اَز  اَسہِ  نِشہِ  بے  زٲری  چِھ  ظٲہر  کران،  أسۍ  تہِ  ہاوٕہَو  یِمن  نِشہِ  بے زار  سپدِتھ،  یِتھہٕ  پٲٹھۍ  اَنہِ  اللہ  تعالیٰ  یِمن  لُکن  ہٕنٛدۍ  تِم  اعمال  یِم  دُنیاہس  منٛز  یِم  کران  چِھ  یِمن  برونٛہہ  کُن  تِتھہٕ  پٲٹھۍ  زِ،  یِم  روزَن  حسرت  تہٕ  پَشیمٲنیو  سان  اتھہٕ  موران  مگر  نارٕ  منٛزٕ  نیرنٕچ  کانٛہہ  وَتھ  لبن  نہٕ۔"
  },
  {
    "verse_id": 168,
    "translation": "اے  لوٗکو!  زمینس  منٛز  یِم  حلال  تہٕ  پاک  چیز  چِھ  تِم  کھیٚیِو  تہٕ  شیطان  سٕنٛزن  وَنہِ  مَژن  وَتن  پیٚٹھ  مہ  پٔکِو،  سُہ  چُھ  نَنہِ  وانہٕ  تُہُنٛد  دشمن۔"
  },
  {
    "verse_id": 169,
    "translation": "تۅہیِہ  چُھو  سُہ  بدی  تہٕ  بے حیٲیی  ہُنٛد  حُکم  دِوان  بیٚیہِ  چُھو  یِہ  ہیٚچھناوان  زِ  توٚہۍ  ؤنِو  اللہ  تعالیٰ  سٕنٛدِس  ناوَس  پیٚٹھ  تِمہٕ  کتھہٕ  یِمن  متعلق  نہٕ  تۅہیِہ  علم  چُھ  زِ  ﴿تِمہٕ  چھےٚ  خُداین  فرماوِمژٕ۔﴾"
  },
  {
    "verse_id": 170,
    "translation": "تِمن  ییٚلہِ  وَننہٕ  چُھ  یِوان  زِ  خُداین  یِم  احکام  چِھ  نٲزِل  کٔرِمٕتۍ  تِہٕنٛز  کٔرِو  پیروی  تیٚلہِ  چِھ  جواب  دِوان  زِ  أسۍ  کرو  تَمی  طریقٕچ  پیروی  یتھ  پیٚٹھ  اَسہِ  پنُن  مول  بُڈِبب  چُھ  وُچھمُت،  اچھا  اگر  تِہنٛدۍ  مٲلۍ  بُڈِبَبن  عقلہِ  آسہِ  نہٕ  کٲم  ۂِیژمٕژ  تہٕ  سِیٔز  وَتھ  آسیٚکھ  نہٕ  لبٔمٕژ،  کیا  تیٚلہِ  روزنہٕ  یِم  اَمہِ  پتہٕ  تہِ  تِہنٛزٕے  پیروی  کران؟"
  },
  {
    "verse_id": 171,
    "translation": "تِم  لُکھ  یِمو  اللہ  تعالیٰ  سٕنٛدِس  ؤنۍ مٕتِس  طریقس  پیٚٹھ  پکنہٕ  نِشہِ  انکار  کوٚرمُت  چُھ،  یِہٕنٛز  حالت  چھےٚ  بالکل  تِژٕھے  یِتھہٕ  پٲٹھۍ  پۅہل  جانورن  کرٛیٚکھ  چُھ  لایان  تہٕ  تِم  چِھنہٕ  کٕھرٛکوَنہٕ  چِہ  آوازِ  ورٲے  کِہِنۍ  تہِ  بوزان۔  یِم  چِھ  زٔرۍ،  یِم  چِھ  کٔلۍ،  یِم  چِھ  أنۍ  اَوَے  چَھنہٕ  یِمن  کتھ  فِکرِ  تران۔"
  },
  {
    "verse_id": 172,
    "translation": "اے  لوٗکو  یِمَو  ایمان  چُھو  اوٚنمُت،  یِم  پاک  چیز  اَسہِ  تۅہیِہ  بخشمٕتۍ  چِھو،  تِم  کھیٚیِو  آرام  سان  تہٕ  اللہ  تعالیٰ  سُنٛد  کٔرِو  شکر،  اگر  توٚہۍ  پٔزۍ  پٲٹھۍ  اللہ  تعالیٰ  سٕنٛزے  بندگی  کرن  وٲلۍ  چِھو۔"
  },
  {
    "verse_id": 173,
    "translation": "اللہ  تعالیٰ  سٕنٛدِ  طرفہٕ  اگر  کانٛہہ  پابندی  تۅہیِہ  پیٚٹھ  چھےٚ،  تیٚلہِ  چھےٚ  سۅ  یِہ  زِ  موردار  مَہ  کھیٚیِو،  خوٗنہٕ  نِشہِ  تہٕ  خنزیرٕ  سٕنٛدِ  مازٕ  نِشہِ  کٔرِو  پرہیز  بیٚیہِ  مہٕ  کھیٚیِو  تِیُتھ  کانٛہہ  چیز  یَتھ  پیٚٹھ  اللہ  تعالیٰ  سٕنٛدِ  ناوٕ  ورٲے  بیٚیہِ  کانٛہہ  ناو  آسہِ  ہیٚنہٕ  آمُت۔  آ،  وۅنۍ  یُس  شخٕص  مجبوری  ہٕنٛدِس  حالتس  منٛز  آسہِ  تہٕ  سُہ  کھیٚیِہ  یِمو  منٛزٕ  کانٛہہ  چیز  اَمہِ  ورٲے  زِ  سُہ  آسہِ  قانون  پُھٹراونُک  اِرادٕہ  تھاوان  یا  ضرورت کہ  حدٕ  نیرِ  تیٚلہِ  چُھنہٕ  تَس  گناہ،  اللہ  تعالیٰ  چُھ  بخشن  وول  تہٕ  رحم  کرن  وول،  ﴿یَتھ  آیتس  منٛز  چُھ  حرام  چیز کہ  استعمالُک  اجازت  تریٛیو  شرطو  سان  دِنہٕ  آمُت۔  اکھ  یِہ  زِ  پٔزۍ  پٲٹھۍ  آسہِ  مجبوری  ہِنٛز  حالت۔  مثلاً  بۅچھہِ  یا  ترٛیشہِ  دادِ  آسہِ  زُوَس  بٔنِتھ  آمُت،  یا  بیمارِ  سٍتۍ  آسہِ  زُو  نیرنُک  خطرٕہ  تہٕ  اَتھ  حالتس  منٛز  آسہِ  نہٕ  حرام  چیز  ورٲے  بیٚیہِ  کانٛہہ  چیز  میسّر۔  دوٚیِم  یِہ  زِ  اللہ  تعالیٰ  سُنٛد  قانون  پُھٹراونٕچ  خوٲہش  آسہِ  نہٕ  دِلس  منٛز۔  ترٛیٛیِم  یِہ  زِ  ضرورتہٕ  کھۅتہٕ  زیادٕہ  گژِھہ  نہٕ  حدٕ  یُن  نیرنہٕ،  مثلاً  حرام  چیزٕکۍ  کینہہ  میٚنڈۍ  یا  کینہہ  قطرٕہ  یا  کینہہ  دام  اگر  زُو  بچٲوِتھ  ہیٚکن،  تیٚلہِ  گژِھہ  نہٕ  اَمہِ  کھۅتہٕ  زیادٕہ  اَمہِ  چیزک  استعمال  سپدُن﴾۔"
  },
  {
    "verse_id": 174,
    "translation": "حق  چُھ  یِہ  زِ  یِم  لُکھ  تِم  احکام  چُھپاوان  چِھ  یِم  خُداین  پننہِ  کتابہِ  منٛزٕ  نٲزِل  چِھ  کٔرِمٕتۍ  تہٕ  معموٗلی  دُنیٲوی  فٲیدن  پیٚٹھ  چِھ  یِمن  چَھپہِ  دِوان،  تِم  چِھ  دراصل  پنٕنۍ  شِکم  نارٕ  سٍتۍ  بران،  قیامت کہِ  دۅہ  کرِ  نہٕ  اللہ  تعالیٰ  ہرگز  تِمن  سٍتۍ  کتھ  نہ  دِیِہ  تِمن  پاک  قرار،  تہٕ  تِمن  خٲطرٕ  چُھ  دگ  تُلوُن  سزا۔"
  },
  {
    "verse_id": 175,
    "translation": "یِم  چِھ  تِم  لُکھ  یِمو  ہدایتہٕ  بدلہٕ  ضلات  ہِیٔژ  موٚلۍ  تہٕ  مغفرت  بدلہٕ  ہیوٚتُکھ  عذاب  موٚلۍ،  کِیُتھ  عجیب  چُھ  یُہُنٛد  حوصلہٕ  زِ  جہنمُک  عذاب  ویٚتراونہٕ  خٲطرٕ  چِھ  تیار!۔"
  },
  {
    "verse_id": 176,
    "translation": "یِہ  سورُے  کینہہ  سپُد  اَمہِ  وجہِ  کِنۍ  زِ  خُداین  ٲس  ٹھیک  حقہٕ  مُطٲبق  کتاب  نٲزِل  کٔرمٕژ  مگر  یِمو  لُکو  کتابہِ  منٛز  اختلاف  کٔرۍ  تِم  گٔے  پننیٚن  جھگڑن  منٛز  حقہٕ  نِشہِ  واریاہ  دوٗر۔"
  },
  {
    "verse_id": 177,
    "translation": "نیکی  چَھنہٕ  یِہ  زِ  تۅہیِہ  کٔرِو  پنٕنۍ  رۅخ  مشرقس  کُن  یا  مغربس  کُن  بلکہ  چھےٚ  نیکی  یِہ  زِ  انسان  گژِھہ  خُدایس  تہٕ  ٲخرت کِس  دۅہس  تہٕ  ملٲیِکن  تہٕ  اللہ  تعالیٰ  سٕنٛزِ  نٲزِل  کرنہٕ  آمژِ  کتابہِ  تہٕ  تٔمۍ  سٕندیٚن  پیغمبرن  دِلہٕ  سٍتۍ  مانُن،  تہٕ  اللہ  تعالیٰ  سٕنٛدِس  محبتس  منٛز  گژِھہ  پنُن  ٹوٹھ  مال  رشتہٕ دارن  تہٕ  یتیمن  پیٚٹھ،  مسکینن  تہٕ  مُسٲفِرن  پیٚٹھ،  مَددٕ  خٲطرٕ  اَتھہٕ  دارن  والیٚن  پیٚٹھ  تہٕ  غلامن  ہٕنٛزِ  رہٲیی  پیٚٹھ  خرچ  کرُن۔  نماز  گژِھہ  قٲیِم  کرُن  تہٕ  زکوٰۃ  گژِھہ  دِیُن  تہٕ  نیک  چِھ  تِم  لُکھ  زِ  ییٚلہِ  عہد  کرن  تیٚلہِ  کَرن  تَتھ  وَفا  تہٕ  تنگی  تہٕ  مصیبت  کِس  وقتس  منٛز  تہٕ  حق  و  بٲطلہٕ کِس  جنگس  منٛز  کرن  صبر،  یِم  لُکھ  چِھ  پٔزِیٲرۍ  تہٕ  یِمے  لُکھ  چِھ  متقی۔"
  },
  {
    "verse_id": 178,
    "translation": "اے  لوٗکو  یِمو  ایمان  چُھ  اوٚنمُت،  تُہٕندِ  خٲطرٕ  چُھ  قتلہٕ  کیٚن  مُقدِمَن  منٛز  قِصاصُک  حُکم  لیٚکھنہٕ  آمُت،  آزاد  شخصن  آسہِ  قتل  کوٚرمُت  تیٚلہِ  گژِھہ  تس  آزاد  سٕے  بدلہٕ  ہیٚنہٕ  یُن،  غلام  آسہِ  قٲتل  تیٚلہِ  گژِھہ  سُے  غلام  یُن  قتل  کرنہٕ  تہٕ  زنانہِ  آسہِ  یِہ  جُرم  کوٚرمُت  تیٚلہِ  گژِھہ  تٔمۍ  سٕے  زنانہِ  قِصاص  یُن  ہیٚنہٕ،  وۅنۍ  ہرگاہ  کٲنٛسہِ  قٲتِلس  سٍتۍ  تٔمۍ  سُنٛد  بوے  نرمی  کَرنہٕ  خٲطرٕ  تیار  آسہِ  تیٚلہِ  گژِھہ  معروف  طریقہٕ  مطٲبق  خون  بہاہُک  تصیفہٕ  سپدُن،  تہٕ  قٲتِلَس  چُھ  لٲزِم  زِ  دیانت  دٲری  سان  کٔرِن  خون  بہا  ﴿خونُک  مُعاوضہٕ﴾  ادا۔  ﴿ییٚمہِ  آیت  نِشہِ  سپُد  یِتہِ  معلوم  زِ  اسلام  کین  تعزیرات  کین  قانونن  منٛز  چُھ  قتلُک  معاملہٕ  رٲضی  نامس  قٲبل۔  مقتول  سٕندیٚن  وارثن  چُھ  یِہ  حق  واتان  زِ  قٲتلس  کرن  قِصاص  نِشہِ  معاف  تہٕ  اَتھ  صورتس  منٛز  چُھنہٕ  عدالتس  جٲیر  زِ  قٲتلہٕ  سُند  جان  ہیٚنَس  پیٚٹھ  کرِ  اصرار۔  البتہ  معٲفی  ہٕنٛدِس  صوٗرتس  منٛز  چُھ  قٲتِلس  خون  بہا  ادا  کرُن﴾  یِہ  چھےٚ  تُہٕندِس  رب  سٕندِ  طرفہٕ  نَرمی  تہٕ  رحمت،  اَتھ  پیٚٹھ  تہِ  یُس  زیادتی  کرِ  ﴿مثلاً  مقتول  سُنٛد  وٲرِث  کرِ  خون  بہا  وصول  کرنہٕ  پتہٕ  بیٚیہِ  انتقام  ہیٚنٕچ  کوٗشش  یا  قٲتِل  کرِ  خون  بہا  ادا  کرنَس  منٛز  اَز  پگاہ،  تہٕ  یُس  مقتول  سٕندۍ  وٲرِثن  تس  سٍتۍ  احسان  کوٚرمُت  چُھ،  تَمِیُک  بدلہِ  دِیَس  احسان  فراموشی  سٍتۍ﴾  تس  خٲطرٕ  چُھ  دگ  تُلہٕ وُن  سَزا۔"
  },
  {
    "verse_id": 179,
    "translation": "شعور  تہٕ  عقل  تھاون  والیو،  تُہٕنٛدِ  خٲطرٕ  چھےٚ  قِصاصس  منٛز  زندگی،  اُمید  چھےٚ  زِ  توہۍ  کٔرِو  اَمہِ  قانون چِہ  خلاف  ورزی  نِشہِ  پرہیز۔"
  },
  {
    "verse_id": 180,
    "translation": "تۅہیِہ  پیٚٹھ  چُھ  فرض  آمُت  کرنہٕ  زِ  ییٚلہِ  تۅہیِہ  منٛزٕ  کٲنٛسہِ  ہٕنٛدِ  موتُک  وقت  واتہِ  تہٕ  سُہ  آسہِ  پانس  پتھ  کُن  مال  ترٛاوان  تیٚلہِ  کٔرِن  مٲلِس  ماجہِ  تہٕ  رشتہٕ دارن  خٲطرٕ  معروٗف  طریقہٕ  وصیت،  ﴿یِہ  حُکم  اوس  تتھ  زمانس  منٛز  دِنہٕ  آمُت  ییٚلہِ  زَن  وراثت  بٲگراونہٕ  خٲطرٕ  وُنہِ  کانٛہہ  قانون  اوس  نہٕ  مُقرر  کرنہٕ  آمُت،  تمہِ  وقتہٕ  آو  پرٛتھ  شخصس  پیٚٹھ  لٲزِم  کرنہٕ  زِ  سُہ  کٔرِن  پننیٚن  وٲرثن  ہٕندۍ  حِصّہٕ  ؤصیتہٕ  سٍتۍ  مُقرر  تاکہ  أمۍسٕندِ  مرنہٕ  پتہٕ  نَہ  سپدَن  خاندانس  منٛز  جھگڑٕ  تہٕ  نہ  سپدِ  کٲنٛسہِ  حق  دارس  حق  تلفی۔  پتہٕ  ییٚلہِ  وراثت  بٲگراونہٕ  خٲطرٕ  خُداین  پانہٕ  اکھ  ضٲبطہٕ  بنوو  ﴿یُس  برونٛہہ  کُن  سورۂ  نِساہس  منٛز  یِنہٕ  وول  چُھ﴾  پتہٕ  کوٚر  نبی  صلی  اللہ  علیہ و سلمو  تہِ  قٲعدٕہ  مقرر  زِ  وٲرِثن  ہٕنٛدۍ  یِم  حصہٕ  خداین  چِھ  مقرر  کٔرِمٕتۍ  تِمن  منٛز  یِیہِ  نہٕ  وصیت  سٍتۍ  کمی  بیشی  کرنہٕ۔  تہٕ  غیر  وٲرث  سٕنٛدِس  حقس  منٛز  گژِھہ  نہٕ  کُل  جائدادٕ کہ  اکھ  تِہٲیی  کھۅتہٕ  زیادٕہ  وصیت  کرٕنۍ۔  بیٚیہِ  ہیٚکن  نہٕ  مسلم  تہٕ  کٲفر  پانہٕ  وٲنۍ  وٲرث  ٲسِتھ﴾  یِہ  چُھ  حق  مُتقی  لُکن  پیٚٹھ۔"
  },
  {
    "verse_id": 181,
    "translation": "پتہٕ  یِمو  وصیت  بوٗز  تہٕ  پتہٕ  بدلٲوٕکھ  سۅ،  تیٚلہِ  آسہِ  تَمِیُک  گناہ  تِمن  بدلاون  والیٚن  پیٚٹھ،  اللہ  تعالیٰ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 182,
    "translation": "البتہ  ییٚمِس  یِہ  اندیشہِ  آسہِ  زِ  وصیت  کرن  وٲلۍ  چھےٚ  نادٲنستہٕ  یا  قصداً  حق  تلفی  کٔرمٕژ،  تہٕ  پتہٕ  کرِ  سُہ  معاملس  سٍتۍ  تعلق  تھاون  والیٚن  درمیان  اِصلاح  تیٚلہِ  چُھنہٕ  تَس  کانٛہہ  گناہ،  اللہ  تعالیٰ  چُھ  بخشن  وول  تہٕ  رحم  کرن  وول۔"
  },
  {
    "verse_id": 183,
    "translation": "اے  لوٗکو  یِمو  ایمان  چُھو  اوٚنمُت،  تۅہیِہ  پیٚٹھ  آیِہ  روزٕہ  فرض  کرنہٕ  یِتھہٕ  پٲٹھۍ  تۅہیِہ  برٛونٹھمیٚن  پیغمبرن  ہٕندیٚن  پیروکارن  پیٚٹھ  فرض  آسہٕ  آمژٕ  کرنہٕ،  تَوقع  چُھ  زِ  اَمہِ  سٍتۍ  گژِھہ  تۅہیِہ  منٛز  تقویٰ ہُک  صفت  پٲدٕہ۔"
  },
  {
    "verse_id": 184,
    "translation": "یِم  چھےٚ  کینٛژھن  مُقرر  دۅہن  ہٕنٛزٕ  روزٕہ  اگر  تۅہیِہ  منٛز  کانٛہہ  بیمار  آسہِ  یا  سفرس  پیٚٹھ  آسہِ  تیٚلہِ  کٔرِن  باقین  دۅہن  منٛز  یُتُے  تعداد  پوٗرٕ،  تہٕ  یِم  لُکھ  روزٕہ  تھاونُک  طاقت  آسن  تھاوان  ﴿پتہٕ  تھاوَن  نہٕ﴾  تیٚلہِ  دِیِن  تِم  فِدیِہ۔  اکہِ  روزٕہ  ﴿دۅہُک﴾  فِدیِہ  چُھ  اکھ  مسکین  کھیٚن  کِھیٚاوُن  تہٕ  یُس  پننہِ  خوشی  سان  زیادے  رٕژَر  وَرتاوِ،  تیٚلہِ  چُھ  یِہ  تٔمۍ  سٕندی  خٲطرٕ  بہتر۔  البتہٕ  اگر  توٚہۍ  سمجِھو  تیٚلہِ  چُھ  تُہٕنٛدِ  خٲطرٕ  یٖی  جان  زِ  روزٕہ  تھٲوِو  ﴿اسلام  کیٚن  اکثر  احکامن  ہٕندۍ  پٲٹھۍ  آیِہ  روزَن  ہٕنٛز  فرضیت  تہِ  وارٕ  وارٕ  عٲید  کرنہٕ۔  نبی  صلی  اللہ  علیہ و سلمو  اوس  مسلمانن  ابتدا ہس  منٛز  پرٛتھ  ریٚتہٕ  صرف  ترٛیٚن  دۅہن  روزٕہ  تھاونُک  ہدایت  فرموومُت،  مگر  یِمہٕ  روزٕہ  آسہٕ  نہٕ  فرض۔  پتہٕ  گوٚو  2  ہجری  منٛز  رمضان  چن  روزن  ہُنٛد  یِہ  حُکم  نٲزِل،  مگر  اَتھ  منٛز  آیِہ  یِہ  رعایت  تھاونہٕ  زِ  یِم  لُکھ  روزٕہ  برداشت  کرنُک  طاقت  آسن  تھاوان  تہٕ  امہِ  پتہٕ  تہِ  تھاون  نہٕ  روزٕہ،  تِم  کھیٚٲوِن  پرتھ  روزٕہ  دۅہ  بدلہٕ  أکِس  مسکینس  کھیٚن۔  پتہٕ  سپُد  بیٚاکھ  حُکم  نٲزِل  یُس  برونٹھ  کُن  یِیِہ﴾۔"
  },
  {
    "verse_id": 185,
    "translation": "رمضان  چُھ  سُہ  ریٚتھ  یَتھ  منٛز  قرآن  آو  نٲزِل  کرنہٕ  یُس  انسانن  خٲطرٕ  سراسر  ہدایت  چُھ  تہٕ  تِژھن  واضح  تعلیماتن  پیٚٹھ  چُھ  مُشتمل،  یِمہٕ  سِیٔز  وَتھ  ہاوَن  واجِنہِ  تہٕ  حقَس  تہٕ  بٲطلس  فرق  کرن  واجِنہِ  چھےٚ۔  لہٰذا،  یُس  شخٕص  وُنۍ کہ  پیٚٹھہٕ  اَتھ  ریٚتس  لَبہِ،  تس  چُھ  لٲزِم  اَتھ  پوٗرٕ  ریٚتس  تھٲوِن  روزٕہ۔  تہٕ  یُس  کانٛہہ  مریض  آسہِ  یا  سفرس  پیٚٹھ  آسہِ،  تیٚلہِ  کٔرِن  سُہ  باقین  دۅہن  منٛز  روزن  ہُنٛد  تعداد  پوٗرٕ،  اللہ  تعالیٰ  چُھ  تۅہیِہ  سٍتۍ  نرمی  یژھان  کرٕنۍ  سختی  چُھنہٕ  یژھان  کرٕنۍ،  امہِ  موجوٗب  چُھو  تۅہیِہ  یِہ  طریقہٕ  وَننہٕ  یِوان  تاکہ  توٚہۍ  ہیٚکِو  روزن  ہُنٛد  تعداد  پوٗرٕ  کٔرِتھ  تہٕ  ییٚمہِ  ہدایت  سٍتۍ  خُداین  توٚہۍ  سرفراز  چِھنو  کٔرِمٕتۍ،  تتھ  پیٚٹھ  کٔرِو  اللہ  تعالیٰ  سٕنٛزِ  کِبریٲیی  ہُنٛد  اظہار  تہٕ  اعتراف  بیٚیہِ  بٔنِو  شُکر  گُزار۔"
  },
  {
    "verse_id": 186,
    "translation": "تہٕ  اے  نبیؐ،  میٲنۍ  بندٕہ  اگر  تۅہیِہ  مےٚ  متعلق  پٕرٛژھن  تیٚلہِ  وَنِو  تِمن  زِ  بٕہ  چُھس  تِمن  نکھے،  ناد  لاین  وول  ییٚلہِ  مےٚ  ناد  لایان  چُھ،  بٕہ  چُھس  تٔمۍ  سُنٛد  آلو  بوزان  تہٕ  جواب  چُھس  دِوان،  لہٰذا  پَزِ  تِمن  زِ  میٲنِس  دعوتس  پیٚٹھ  ؤنِن  لبیک  تہٕ  مےٚ  پیٚٹھ  أنِن  ایمان،  ﴿یِہ  کتھ  بوزنٲوِیوٗکھ  تِم﴾  بنان  چُھ  زِ  تِم  لبن  سِیٔز  وَتھ۔"
  },
  {
    "verse_id": 187,
    "translation": "تُہٕنٛدِ  خٲطرٕ  چُھ  روزَن  ہٕندِس  زمانس  منٛز  رٲژن  اندر  پننیٚن  خاندارِنیٚن  نِشہِ  گژُھن  حلال  کرنہٕ  آمُت،  تِمہٕ  چھےٚ  تُہندِ  خٲطرٕ  لباس  تہٕ  توٚہۍ  چِھو  تِہنٛدِ  خٲطرٕ  لباس،  خُدایس  سپُد  معلوم  زِ  توٚہۍ  ٲسِو  ژوٗرِ  ژوٗرِ  پننِس  پانس  سٍتۍ  خیانت  کران  مگر  تٔمۍ  کوٚر  تُہُنٛد  قصور  معاف  تہٕ  تۅہیِہ  کوٚرنَو  درگُزر،  وۅنۍ  ہیٚکِو  توٚہۍ  پننیٚن  خاندارِنیٚن  سٍتۍ  رات  گُزٲرِتھ،  تہٕ  یُس  لطف  خُداین  تُہنٛدِ  خٲطرٕ  جٲیز  چُھ  کوٚرمُت  سُہ  کٔرِو  حٲصل،  اَمہِ  علاوٕہ  کھیٚیِو  چیٚیِو  رٲژن  اندر  توٚت  تام  یوٚت  تام  زِ  تۅہیِہ  رٲژ  ہٕنٛزِ  سیاہ  داوِ  نِشہِ  صُبح ہٕچ  سفید  داو  نٔنۍ  پٲٹھۍ  اَتھہِ  یِیِہ،  تیٚلہِ  کٔرِو  یِمہٕ  سارے  کامہِ  ترٲوِتھ  رٲژ  تام  پنُن  روزٕہ  پوٗرٕ،  تہٕ  ییٚلہِ  توٚہۍ  مسجدن  منٛزٛ  اعتکافس  ٲسِو  تیٚلہِ  مَہ  کٔرِو  خاندارِنیٚن  سٍتۍ  مُباشرت،  یِم  چِھ  اللہ  تعالیٰ  سٕنٛدۍ  گنڈنہٕ  آمٕتۍ  حد  یِمن  نکھہٕ  گٔژِھۍزیٚو  نہٕ،  یِتھہٕ  پٲٹھۍ  چُھ  اللہ  تعالیٰ  پنٕنۍ  احکام  لُکن  خٲطرٕ  وضاحت  سان  بیان  کران،  توقع  چُھ  زِ  تِم  بچن  غلط  رٔوِیِہ  نِشہِ۔"
  },
  {
    "verse_id": 188,
    "translation": "تہٕ  توہۍ  لُکھ  نَہ  مَہ  کھیٚیِو  پانہٕ  وٲنۍ  اکھ  أکۍ  سُنٛد  مال  ناجٲیز  طریقہٕ  تہٕ  نہ  مہ  کٔرِو  حٲکِمن  برونٛہہ کنہِ  تِم  اَمہِ  غرضہٕ  پیش  زِ  تۅہیِہ  میلیو  دوٚیِمیٚن  ہٕندِ  مالُک  کانٛہہ  حِصہٕ  قصداً  ظٲلمانہٕ  طریقہٕ  سٍتۍ  کھیٚنُک  موقع۔  ﴿اَمہِ  آیتُک  اکھ  مفہوم  چُھ  یِتہِ  زِ  حٲکِمن  رُشوت  دِتھ  مہ  کٔرِو  ناجٲیز  فایدٕ  تُلنٕچ  کوشِش  تہٕ  دوٚیُم  مفہوم  چُھس  یِہ  زِ  ییٚلہِ  توٚہۍ  پانہٕ  زانان  چِھو  زِ  مال  چُھ  دوٚیمِس  شخصہٕ  سُند،  تیٚلہِ  مَہ  نِیِو  تٔمۍ  سُنٛد  مُقدمہٕ  عدالتس  محض  امہِ  موجوٗب  زِ  تس  نِشہِ  چُھنہٕ  مِلکِیتُک  کانٛہہ  ثبوت  یا  اَتھ  بنیادس  پیٚٹھ  زِ  ٹڈ  بٲزی  سٍتۍ  ہیٚکِو  توٚہۍ  یِہ  کھیٚتھ۔  یِتہِ  چُھ  بنان  زِ  عدالتُک  حٲکِم  دِیاوناوِ  مُقدمہٕ کہِ  رپورٹ کہِ  لحاظہٕ  سُہ  مال  تۅہیِہ،  مگر  سُہ  آسہِ  نہٕ  تُہُنٛد  جٲیز  مال  کینہہ۔﴾"
  },
  {
    "verse_id": 189,
    "translation": "اے  نبیؐ،  لُکھ  چُھو  تۅہیِہ  زوٗنہِ  ہٕنٛدِس  لۅکٹنس  تہٕ  بڈنس  متعلق  پٕرٛژھان۔  وَنِو،  یِمہٕ  چھےٚ  لُکن  خٲطرٕ  تٲریخ  مُقرر  کرنہٕ چِہ  تہٕ  حج چِہ  علامتہٕ۔  بیٚیہِ  وَنِو  یِمن،  یِہ  چَھنہٕ  کانٛہہ  نیکی  ہٕنٛز  کٲم  زِ  توٚہۍ  چِھو  پننیٚن  گرن  منٛز  پٔتِمہِ  طرفہٕ  اَژان،  دراصل  چھےٚ  نیکی  یِہ  زِ  انسان  بچہِ  اللہ  تعالیٰ  سٕنٛز  ناراضگی  نِشہِ،  لہٰذا  ٲسِو  توٚہۍ  پننیٚن  گرن  منٛز  دروازٕکِنی  یِوان  البتہ  خُدایس  روٗزِو  کھۅژان  شاید  زِ  تۅہیِہ  سپدِیٚو  کامیٲبی  نصیب،  ﴿تِمو  سارِوٕے  توہم  پرستانہٕ  رَسمو  منٛزٕ،  یِم  عربس  منٛز  رٲئج  ٲسۍ  اوس  اکھ  رسم  یِتہِ  زِ  ییٚلہِ  تِم  حج  خٲطرٕ  احرام  ٲسۍ  گنڈان،  تیٚلہِ  ٲسۍ  تِم  دروازہ  بجاے  پٔتِمہِ  دیوارٕ  پیٚٹھۍ  گرس  منٛز  اژان  یا  ٲسۍ  پٔتِمہِ  لَبہِ دٲر  بنٲوِتھ  گرس  منٛز  دٲخل  سپدان۔  امہِ  علاوٕہ  ییٚلہِ  سفرٕ  پیٚٹھہٕ  یِہَن،  تمہِ  ساعتہٕ  تہِ  ٲسۍ  مکانس  منٛز  پٔتِمہِ  اَندٕ  اَژان۔  یتھ  آیتس  منٛز  چُھنہٕ  صرف  اَمہِ  رسمُک  تردید  آمُت  کرنہٕ  بلکہ  چُھ  تمام  وہمن  پیٚٹھ  یِہ  ؤنِتھ  ضرب  آمُت  لگاونہٕ  زِ  نیکی  چھےٚ  دراصل  خُدایس  کھۅژنُک  تہٕ  تٔمۍ  سٕنٛدیٚن  احکامن  ہنٛزِ  خلاف  ورزی  نِشہِ  بچنُک  ناو﴾۔"
  },
  {
    "verse_id": 190,
    "translation": "تہٕ  توٚہۍ  لٔڑِو  اللہ  تعالیٰ  سٕنٛزِ  وَتہِ  منٛز  تِمن  لکُن  سٍتۍ  یِم  تۅہیِہ  سٍتۍ  لڑان  چِھ  مگر  زیادتی  مہ  کٔرِو  تِکیازِ  اللہ  تعالیٰ  چُھنہٕ  زیادتی  کرن  والیٚن  پسند  کران۔"
  },
  {
    "verse_id": 191,
    "translation": "تِمن  سٍتۍ  لٔڑِو  یَتھ  جایِہ  تہِ  تۅہیِہ  تِمن  سٍتۍ  مُقابلہٕ  پیش  یِیِہ،  تہٕ  تِم  کٔڑیوکھ  تَتہِ  ییٚتہِ  تِمو  توٚہۍ  چِھہ  ہَو  کٔڑِمٕتۍ،  اَمہِ  موجوٗب  زِ  قتل  اگر  بُرٕہ  چُھ  مگر  فِتنہٕ  چُھ  اَمہِ  کھۅتہٕ  تہِ  بُرٕ،  ﴿یَتھ  جایِہ  چُھ  فتنہٕ  مُراد  زِ  کانٛہہ  چھۅکھ  یا  کانٛہہ  شخص  محض  اَتھ  بنیادس  پیٚٹھ  ظلم  و  سمتُک  نشانہٕ  بناوُن  زِ  تٔمۍ  چُھ  بٲطل  ترٛٲوِتھ  حق  کوٚرمُت  قبول﴾  تہٕ  مسجدِ  حرامس  نکھہٕ  یوٚت  تام  نہٕ  تِم  تۅہیِہ  سٍتۍ  لڑن،  توٚہۍ  تہِ  مہ  لٔڑِو  مگر  ییٚلہِ  تِم  تَتہِ  لڑنس  ہِراسہٕ  کرن  نہٕ،  تیٚلہِ  کٔرِیوٗکھ  توٚہۍ  تہِ  کُنہِ  ہِراسہٕ  ورٲے  قتل،  یِتھیٚن  کٲفرن  چُھ  یۅہے  سزا۔"
  },
  {
    "verse_id": 192,
    "translation": "پتہٕ  اگر  تِم  باز  پھیرن  تیٚلہِ  زٲنِو  زِ  اللہ  تعالیٰ  چُھ  معاف  کرن  وول  تہٕ  رحم  کرن  وول۔"
  },
  {
    "verse_id": 193,
    "translation": "توٚہۍ  روٗزِو  تِمن  سٍتۍ  لڑان  یوٚت  تام  نہٕ  فِتنہٕ  ختم  گژِھہ  تہٕ  دین  بنہِ  اللہ  تعالیٰ  سٕندِ  خٲطرٕ،  پتہٕ  اگر  باز  پھیرن  تیٚلہِ  سمجِھو  زِ  ظٲلِمن  ورٲے  چَھنہٕ  کٲنٛسہِ  پیٚٹھ  دست  درٲزی  روا  کینہہ۔"
  },
  {
    "verse_id": 194,
    "translation": "ماہِ  حرامُک  بدلہٕ  چُھ  ماہِ  حرامٕے  تہٕ  تمام  حُرمتَن  ہُنٛد  لحاظ  سپدِ  برابری  سان  ﴿عربہٕ  کیٚن  لُکن  منٛز  اوس  حضرتِ  ابراہیم  علیہ  السلامن  ہٕنٛدِ  وقتہٕ  پیٚٹھہٕ  یِہ  قٲعدٕہ  چلان  آمُت  زِ  ذی  القعدہ،  ذی  الحجہ  تہٕ  مُحرم،  یِم  ترٛے  ریٛتھ  ٲسۍ  حجہٕ  خٲطرٕ  مخصوص  تہٕ  ماہِ  رجب  اوس  عمرٕہ  خٲطرٕ  مخصوص  آمُت  تھاونہٕ،  یِمن  ژۅن  ریٚتن  منٛز  ٲس  قتل  و  غارت  گری  منع۔  تاکہِ  کعبٕکۍ  زیارت  کرن  وٲلۍ  گژَھن  امن  و  امان  سان  اللہ  تعالیٰ  سٕندِس  گرس  تام  تہٕ  پننیٚن  گرن  تہِ  ہیٚکن  آرام  سان  واپس  گٔژِھتھ۔  أتھۍ  بنیادس  پیٚٹھ  اوس  یِمن  ریٚتن  حرام  ریٚتھ  یِوان  وننہٕ﴾۔  لہٰذا  یُس  تۅہیِہ  پیٚٹھ  دست  درٲزی  کرِ،  توٚہۍ  تہِ  کٔرِو  تس  پیٚٹھ  تِتھے  پٲٹھۍ  دست  درٲزی،  البتہ  خدایس  روٗزِو  کھوٚژان  تہٕ  یِہ  تھاوِو  زانِتھ  زِ  اللہ  تعالیٰ  چُھ  تِمنٕے  لُکن  سٍتۍ  یِم  تٔمۍ  سٕندۍ  حد  پُھٹراونس  چِھ  پرہیز  کران۔"
  },
  {
    "verse_id": 195,
    "translation": "اللہ  تعالیٰ  سٕنٛزِ  وتہِ  منٛز  کٔرِو  خرچ  تہٕ  پننیٚو  اَتھو  مَہ  ترٲوِو  پنُن  پان  ہلاکتس  منٛز،  احسانُک  طریقہٕ  کٔرِو  اختیار  تِکیازِ  اللہ  تعالیٰ  چُھ  احسان  کرن  والیٚن  پسند  کران۔"
  },
  {
    "verse_id": 196,
    "translation": "اللہ  تعالیٰ  سٕنٛزِ  خۅشنوٗدی  خٲطرٕ  ییٚلہِ  حج  تہٕ  عمرہ  خٲطرٕ  نیت  کٔرِو  تیٚلہِ  کٔرِو  سۅ  پوٗرٕ  تہٕ  اگر  وَتہِ  منٛز  کُنہِ  جایِہ  پیٚیِو،  تیٚلہِ  یۅسہٕ  تہِ  قربٲنی  میسّر  یِیَو،  اللہ  تعالیٰ  سٕندِس  دربارس  منٛز  کٔرِو  پیش  ﴿یعنی  ہرگاہ  وَتہِ  منٛز  کانٛہہ  تِیُتھ  سبب  پیش  یِیہِ  ییٚمہِ  کِنۍ  برونٛہہ  پکُن  ناممکن  آسہِ  تہٕ  مجبوراً  پیٚیِہ  رُکُن،  تیٚلہِ  یُس  تہِ  جانور  اونٹ،  گاو،  ژھاوٕج،  یِمَو  منٛزٕ  میسّر  آسہِ،  اللہ  تعالیٰ  سٕندِ  خٲطرٕ  کٔرِو  قربان﴾  تہٕ  پننیٚن  کَلن  مہ  کٲسِو  مَس  یوت  تام  نہٕ  قربٲنی  پننہِ  جایِہ  واتہِ  مگر  یُس  شخٕص  مریض  آسہِ  یا  ییٚمِس  کلس  کانٛہہ  تکلیف  آسہِ  اَمہِ  موجوٗب  کاسہِ  کلس  مَس  تیٚلہِ  پزِ  تس  زِ  فِدیِہ  رٔنگۍ  تھٲوِن  روزٕہ  نَتہٕ  دِیِن  صدقہٕ  یا  کٔرِن  قربٲنی۔  ﴿حدیث  نِشہِ  چُھ  پے  لگان  زِ  نبی  صلی  اللہ  علیہ و سلمو  چُھ  اَتھ  صوٗرتس  منٛز  ترٛیٚن  دۅہن  روزٕ  تھاونُک  یا  شیٚن  مسکینن  کھیٚن  کِھیٚاونُک  یا  کم  از  کم  اکھ  ژھاوٕج  ذبح  کرنُک  حُکم  دِیُتمُت﴾  پتہٕ  اگر  تۅہیِہ  اَمن  نصیب  سپدِ  ﴿یعنی  سُہ  سبب  گژِھہ  دوٗر  ییٚمہِ  کِنۍ  تۅہیِہ  وَتہِ  اوسُو  پیٚومُت  مجبوراً  رُکُن  تہٕ  توٚہۍ  وٲتِو  حجہِ  برٛونٛہہ  مکّہ﴾،  تیٚلہِ  یُس  شخٕص  تۅہیِہ  منٛزٕ  حجُک  وقت  واتنس  تام  عُمرُک  فٲیدٕہ  تُلہِ  سُہ  دِیِن  مقدوٗرٕ  مُطٲبق  قربٲنی،  تہٕ  ہرگاہ  قربٲنی  میسّر  آسہِ  نہٕ  تیٚلہِ  تھٲوِن  ترٛےٚ  روزٕہ  حج  کِس  وقتس  منٛز  تہٕ  ستھ  ﴿7﴾  تھٲوِن  گرٕ  وٲتِتھ،  یِتھہٕ  پٲٹھۍ  تھٲوِن  پوٗرٕ  داہ  روزٕہ،  یِہ  رعایت  چھےٚ  تِمن  لُکن  خٲطرٕ،  یِہنٛدۍ  گرٕ  مسجدِ  حرامَس  نکھہٕ  آسن  نہٕ،  اللہ  تعالیٰ  سٕندیٚن  یِمن  احکامن  ہٕنٛزِ  خلاف  ورزی  نِشہِ  بٔچِو  تہٕ  ٹھیک  پٲٹھۍ  زٲنِو  زِ  اللہ  تعالیٰ  چُھ  سخت  سزا  دِنہٕ  وول۔"
  },
  {
    "verse_id": 197,
    "translation": "حجِکۍ  ریٚتھ  چِھ  سارِنٕے  معلوم،  یُس  شخٕص  یِمن  مُقرر  کرنہٕ  آمتیٚن  ریٚتن  منٛز  حجِچ  نیت  کرِ  تس  پزِ  خبردار  روزُن  زِ  حجس  دوران  گژِھہ  نہٕ  تس  کانٛہہ  شہوٲنی  حرکت،  کانٛہہ  بدعملی،  کانٛہہ  لڑایِہ  جھگڑٕچ  کتھ  سرزد  سپدٕنۍ،  تہٕ  یۅسہٕ  نیک  کٲم  توٚہۍ  کٔرِو،  تَمِیُک  علم  آسہِ  خُدایس۔  حج کہ  سفرٕ  خٲطرٕ  تُلِو  وَتہٕ  خرٕچ  سٍتۍ،  تہٕ  سارِوٕے  کھۅتہٕ  بہتر  زادِراہ  ﴿وَتہٕ  خرچ﴾  چُھ  پرہیز  گٲری،  پَس  اے  ہوشمندو!  میانہِ  نافرمٲنی  نِشہِ  کٔرِو  پرہیز۔"
  },
  {
    "verse_id": 198,
    "translation": "تہٕ  ہرگاہ  حجس  سٍتۍ  سٍتۍ  توٚہۍ  اللہ  تعالیٰ  سُنٛد  فضل  تہِ  ژھٲرِو،  تیٚلہِ  چُھنہٕ  اَتھ  کانٛہہ  حرج  ﴿ربّ  سُنٛد  فضل  ژھارنُک  مطلب  چُھ  سفرس  دوران  روزٕ  گارٕ  خٲطرٕ  کانٛہہ  کٲم  کرٕنۍ﴾  پتہٕ  ییٚلہِ  عرفات  کِنۍ  پٔکِو  تیٚلہِ  کٔرِیوٗن  مَشعرِ  حرامَس  ﴿مُزدلفہٕ﴾  نِشہِ  ٹھہرِتھ  اللہ  تعالیٰ  یاد  تہٕ  تِتھہٕ  پٲٹھۍ  کٔرِیوٗن  یاد  ییٚمیُک  ہدایت  تٔمۍ  تۅہیِہ  دِیٛتمُت  چُھو،  اَمہِ  برونٛہہ  ٲسِو  نَتہٕ  توٚہۍ  لُکھ  وَتہِ  ڈٔلِمٕتۍ۔"
  },
  {
    "verse_id": 199,
    "translation": "پتہٕ  ییٚمہِ  جایِہ  پیٚٹھہٕ  باقی  سٲری  لُکھ  پوٚت  چِھ  پھیران،  تَتی  پیٚٹھہٕ  پھیرِو  توٚہۍ  تہِ  پوٚت  تہٕ  خُدایس  منگِو  معٲفی  ﴿حضرت  ابراہیم  تہٕ  اسماعیل  علیھم  السّلامن  ہٕنٛدِس  زمانس  منٛز  اوس  عربُک  معروف  حجُک  طریقہٕ  یِہ  زِ  9  ذی  الحجہ  ٲسۍ  مِنیٰ  پیٚٹھہٕ  عَرفات  گژھان  تہٕ  تَتہِ  پھیرِتھ  ٲسۍ  راتس  مُزدلفہ ہس  منٛز  ٹھہران،  مگر  اَمہِ  پتہٕ  ییٚلہِ  وارٕ  وارٕ  قریشن  ہٕنٛز  برہمنیت  قٲیِم  سپٕز۔  تِمو  ووٚن،  أسۍ  چِھ  اہلِ  حرام  یِہ  کتھ  چھےٚ  سانہِ  مَرتبہٕ  نِشہِ  ؤسۍ  پایِہ  زِ  أسۍ  گژھو  عام  عربہٕ  کیٚن  لُکن  سٍتۍ  عرفاتَس  تام۔  چنانچہِ  تِمو  کٔر  پننہِ  خٲطرٕ  یِہ  امتیٲزی  شان  قٲیِم  زِ  تِم  ٲسۍ  مُزدلفہ  پیٚٹھے  واپس  یِوان  تہٕ  عام  لُکن  ٲسۍ  ترٛاوان  عرفاتس  تام  گژھنہٕ  خٲطرٕ  تٔتی۔  امہِ  فخر  و  غرورُک  پۅتُل  آو  یتھ  آیتس  منٛز  پھُٹراونہٕ﴾  یقیناً  چُھ  سُہ  معاف  کرن  وول  تہٕ  رحم  فرماون  وول۔"
  },
  {
    "verse_id": 200,
    "translation": "پتہٕ  ییٚلہِ  پننہِ  حجِکۍ  ارکان  ادا  کٔرِتھ  مۅکلٲوِو،  تمہِ  پتہٕ  یِتھہ  پٲٹھۍ  گۅڈٕہ  پننیٚن  آباو  اجدادن  ہٕنٛز  ذِکر  ٲسِو  کران،  تِتھے  پٲٹھۍ  کٔرِو  وۅنۍ  اللہ  تعالیٰ  سٕنٛز  ذِکر  بلکہ  اَمہِ  کھۅتہٕ  تہِ  زیادٕہ  ﴿مگر  خُدایس  یاد  کرن  والیٚن  منٛز  تہِ  چھےٚ  واریاہ  فرق﴾  تِمو  منٛزٕ  چُھ  کانٛہہ  تِیُتھ  یُس  ونان  چُھ  زِ  اے  سانہِ  ربّہٕ،  اَسہِ  دِ  سورُے  کینہہ  دُنیا سٕے  منٛز،  یِتھِس  شخصہٕ  سٕنٛدِ  خٲطرٕ  چُھنہٕ  ٲخرتس  منٛز  کانٛہہ  حِصّہٕ۔"
  },
  {
    "verse_id": 201,
    "translation": "تہٕ  کانٛہہ  چُھ  ونان  زِ،  اے  سانہِ  ربّہٕ!  اَسہِ  دِ  دُنیا ہس  منٛز  تہِ  رٕژَر  تہٕ  ٲخرتس  منٛز  تہِ  رٕژَر  تہٕ  نارٕ کہِ  عذاب  نِشہِ  بچاو  اَسہِ۔"
  },
  {
    "verse_id": 202,
    "translation": "پننہِ  کمایِہ  مُطٲبق  میلہِ  یِتھیٚن  لُکن  ﴿دۅشوٕنۍ  جاین﴾  حِصّہٕ  تہٕ  خُدایس  چَھنہٕ  حِساب  نکھہٕ  والنس  تٲر  لگان۔"
  },
  {
    "verse_id": 203,
    "translation": "یِم  چِھ  گٔرٛنز  ہٕندۍ  کینہہ  دۅہ  یِم  تۅہیِہ  اللہ  تعالیٰ  سٕندِس  یادس  منٛز  گُزارٕنۍ  پَزن،  پتہٕ  ہرگاہ  کانٛہہ  جلدی  کٔرِتھ  دوٚنۍ  دۅہن  منٛز  واپس  گوٚو  تیٚلہِ  چُھنہٕ  کانٛہہ  حرج،  تہٕ  یُس  کینٛژھس  کالس  زیادٕہ  ٹھٔہرِتھ  پھیٛور  تَمہِ  پتہٕ  تہِ  چُھنہٕ  کانٛہہ  حرٕج  ﴿یعنی  ایامِ  تشریقن  منٛز  گٔژھۍتن  خواہ  12  ذی  الحجہ  یا  13  ذی  الحجہ  مِنیٰ  پیٚٹھہٕ  مکّس  کُن  واپسی،  دۅشوٕنۍ  صورتن  منٛز  چُھنہٕ  کانٛہہ  حرج﴾  بشرطیکہِ  یِم  دۅہ  آسن  تٔمۍ  تقویٰ  سان  گُزٲرِمٕتۍ،  اللہ  تعالیٰ  سٕنٛزِ  نافرمٲنی  نِشہِ  بٔچِو  تہٕ  ٹھیک  پٲٹھۍ  زٲنِو  زِ  اکہِ  دۅہ  چھےٚ  تٔمۍ  سٕندِس  خدمتس  منٛز  تُہٕنٛز  پیشی  سپدن  واجِنۍ۔"
  },
  {
    "verse_id": 204,
    "translation": "اِنسانن  منٛز  چُھ  کانٛہہ  تِیُتھ  ییٚمہِ  سٕنٛزٕ  کتھہٕ  تۅہیِہ  دُنیا چِہ  زندگی  منٛز  واریاہ  جان  چَھو  باسان  تہٕ  پننہِ  نیک  نیتی  پیٚٹھ  چُھ  سُہ  گرِ  گرِ  خُدایس  گواہ  ٹھہراوان،  مگر  حقیقتس  منٛز  چُھ  سُہ  بدترین  دشمنِ  حق  آسان۔"
  },
  {
    "verse_id": 205,
    "translation": "ییٚلہِ  تس  اقتدار  چُھ  حٲصِل  گژھان  ﴿دوٚیُم  ترجمہٕ  ہیٚکیٚس  یِتہِ  ٲسِتھ  ییٚلہِ  سُہ  پوٚت  چُھ  پھیران،  مطلب  یِمہٕ  کتھہٕ  ؤنِتھ  ییٚلہِ  سُہ  پوٚت  چُھ  پھیران  تہٕ  پتہٕ  چُھ  عملاً  یی  کران﴾  پتہٕ  چھےٚ  زمینس  پیٚٹھ  تٔمۍ  سٕنٛز  سٲرٕے  تگ دَو  اَمہِ  خٲطرٕ  آسان  زِ  فساد  پھٔہلاوِ،  کھاہ  زمین  کرِ  برباد  تہٕ  انسٲنۍ  نسل  کرِ  تباہ  حالانکہ  اللہ  تعالیٰ  ﴿یَس  سُہ  گواہ  اوس  بناوان﴾  چُھنہٕ  فسادس  ہرگز  پسند  کران۔"
  },
  {
    "verse_id": 206,
    "translation": "تہٕ  ییٚلہِ  تَس  وَننہٕ  چُھ  یِوان  زِ  خُدایس  کھۅژ،  تیٚلہِ  چُھ  پننہِ  وقارُک  خیال  تس  گناہس  پیٚٹھ  دٔر  راوان،  یِتھِس  شخصَس  خٲطرٕ  چُھ  بَس  جَہنمٕے  کٲفی  تہٕ  سۅ  چھےٚ  واریاہ  بُرٕ  جاے۔"
  },
  {
    "verse_id": 207,
    "translation": "دوٚیِمہِ  پاسہٕ  چُھ  اِنسانَو  منٛز  تِیُتھ  کانٛہہ  شخص  تہِ  یُس  اللہ  تعالیٰ  سٕندِ  رضا  خٲطرٕ  پنُن  زُو  چُھ  داوَس  لاگان،  تہٕ  یِتھیٚن  بندن  پیٚٹھ  چُھ  اللہ  تعالیٰ  سیٚٹھاہ  مہربان۔"
  },
  {
    "verse_id": 208,
    "translation": "اے  ایمان  انَن  والیو!  توٚہۍ  گژِھو  پوٗرٕ  پٲٹھۍ  اسلامس  منٛز  دٲخل،  ﴿یعنی  کُنہِ  ژَٹھ  کپٹہِ  ورٲے  تہٕ  تحفظ  ورٲے  أنِو  پنٕنۍ  پوٗرٕ  زندگی  اسلامَس  تحت۔  یِہ  گژِھہ  نہٕ  آسُن  زِ  توٚہۍ  کٔرِو  پنٕنۍ  زندگی  مختلف  حصّن  منٛز  تقسیم  کٔرِتھ  کینٛژھن  حِصّن  منٛز  اسلامٕچ  پیروی  تہٕ  کینہہ  حِصّہٕ  کٔرِیوٗکھ  اَمہِ  چِھ  پیروی  نِشہِ  الگ﴾  تہٕ  شیطان  سٕنٛز  پیروی  مَہ  کٔرِو  تِکیازِ  سُہ  چُھ  نَنہِ  وانہٕ  تُہُنٛد  دُشمن۔"
  },
  {
    "verse_id": 209,
    "translation": "یِم  ٹاکارٕہ  ہدایت  تۅہیِہ  نِشہِ  آمٕتۍ  چِھ  ہرگاہ  یِم  لَبنہٕ  پتہٕ  تۅہیِہ  بیٚیہِ  لغزِش  گٔیَو،  تیٚلہِ  زٲنِو  ٹھیک  پٲٹھۍ  زِ  اللہ  تعالیٰ  چُھ  سارِنٕے  پیٚٹھ  غٲلب  بیٚیہِ  چُھ  حکمت  وول  تہٕ  دانا۔"
  },
  {
    "verse_id": 210,
    "translation": "﴿یِمو  سارِوٕے  نصیحتَو  پتہٕ  تہٕ  ہدایتَو  پتہٕ  تہِ  ہرگاہ  لُکھ  سیوٚد  گژھن  نہٕ  تیٚلہِ﴾  کیا  تِم  چھا  اَتھ  انتظارس  زِ  اللہ  تعالیٰ  گژِھہ  اوٚبرٕچن چٔھترن  پیٚٹھ  فرشتن  سٍتۍ  خۅد بذات  یُن  تہٕ  پتہٕ  گژِھہ  فٲصلے  سپدُن؟  ٲخرکار  ہَے  سٲری  معاملات  چِھ  اللہ  تعالیٰ  سٕے  نِشہِ  پیش  سپدن  وٲلۍ۔"
  },
  {
    "verse_id": 211,
    "translation": "بنی  اسرٲئیلس  پرٛژِھو،  اَسہِ  کِژٕھہ  نَنہِ  نَنہِ  نشٲنیِہ  چھےٚ  تِمن  ہاوِمژٕ۔  ﴿تہٕ  پتہٕ  پرٛژِھو  یِتہِ  تِمنٕے  زِ﴾  اللہ  تعالیٰ  سٕنٛز  نعمت  حٲصل  کرنہٕ  پتہٕ  یُس  قوم  اَتھ  سنگدِلی  سان  بدلاوان  چُھ  تتھ  قومَس  کِیُتھ  سخت  سزا  چُھ  اللہ  تعالیٰ  دِوان۔"
  },
  {
    "verse_id": 212,
    "translation": "یِمو  لُکو  کُفرٕچ  وَتھ  اختیار  کٔرمٕژ  چھےٚ،  تِہِندِ  خٲطرٕ  چھےٚ  دُنیا ہٕچ  زندگی  سیٚٹھاہ  ٹٲٹھ  تہٕ  دِل  پسند  بناونہٕ  آمٕژ،  یِتھۍ  لُکھ  چِھ  ایمانٕچ  وَتھ  اختیار  کرن  والیٚن  ہَزٕل  کران،  مگر  قیامت کہ  دۅہ  آسن  پرہیزگار  لُکھٕے  تِہٕندِ  مقابلہٕ  عٲلی  مقام۔  روٗد  دُنیا ہُک  رِزِق،  خُدایس  چُھ  اختیار  یس  ییٚژِھہ  تس  دِیِہ  بے حساب۔"
  },
  {
    "verse_id": 213,
    "translation": "ابتداہس  منٛز  ٲسۍ  سٲری  لُکھ  أکۍسٕے  طریقس  پیٚٹھ۔  ﴿پتہٕ  روٗز  نہٕ  یِہ  حالت  تہٕ  اختلاف  سپٕدۍ  ظٲہر﴾  اَمہِ  پَتہٕ  سوٗزۍ  خُداین  پیغمبر  یِم  سِیٔز  وَتھ  اِختیار  کرنس  پیٚٹھ  خۅش  خبر  دِنہٕ  وٲلۍ  تہٕ  ہَجہِ  وَتہِ  ہٕندیٚو  نتیجَو  نِشہِ  کھۅژناون  وٲلۍ  ٲسۍ،  تہٕ  تِمن  سٍتۍ  کٔرٕن  برحق  کتاب  نٲزِل  تاکہ  یِم  اختلاف  لُکن  درمیان  حقس  متعلق  نٔنۍ  ٲسۍ  درٛامٕتۍ  تِہُنٛد  فٲصلہٕ  کرِ  ﴿تہٕ  یِم  اختلاف  نوٚن  نیرنُک  وجہ  اوس  نہ  یِہ  زِ  ابتداہس  منٛز  اوس  نہٕ  لُکن  حق  وننہٕ  آمُت،  سۅ  کتھ  چَھنہٕ﴾  اختلاف  کوٚر  تِمو  لُکو  یِمن  حقُک  علم  اوس  دِنہٕ  آمُت،  حق  ترٲوِتھ  کٔڑۍ  تِمو  روشن  ہدایت  حٲصل  کرنہٕ  پتہٕ  محض  اَمہِ  موجوب  مختلف  طریقہٕ  زِ  تِم  ٲسۍ  پانہٕ  وٲنۍ  زیادتی  کرٕنۍ  یژھان،  البتہ  یِمو  لُکو  پیغمبرن  پیٚٹھ  ایمان  اوٚن  تِمن  ہٲو  خُداین  پننہِ  اِذنہٕ  سٍتۍ  حقٕچ  سۅ  وَتھ  یَتھ  منٛز  لُکو  اختلاف  کوٚرمُت  اوس،  یَس  اللہ  تعالیٰ  یژھان  چُھ  تس  چُھ  سِیٔز  وَتھ  ہاوان۔"
  },
  {
    "verse_id": 214,
    "translation": "پتہٕ  کیا  تۅہیِہ  لُکو  چُھوا  سمجھمُت  زِ  توٚہۍ  گٔژِھو  یِتھے  جنتس  منٛز  دٲخل،  حالانکہ  وُنہِ  گُدریٛاو  نہٕ  تہِ  سورُے  تۅہیِہ  پیٚٹھ  یِہ  تۅہیِہ  برٛوٗنٹھِمیٚن  ایمان  اَنن  والیٚن  پیٚٹھ  گُدریومُت  چُھ؟  ﴿مطلب  چُھ  یِہ  زِ  انبیاءؑ،  ییٚلہِ  تہِ  زانٛہہ  دُنیا ہس  منٛز  آمٕتۍ  چِھ  یِمن  انبیاءؑ  تہٕ  بیٚیہِ  تِمن  پیٚٹھ  ایمان  اَنن  والیٚن  لُکن  آو  اللہ  تعالیٰ  سٕندیٚن  بٲغی  تہٕ  نافرمان  بندن  سٍتۍ  سخت  مقابلہٕ  پیش،  تہٕ  تِمو  کٔر  پنُن  زُو  مصیبتس  منٛز  ترٛاوِتھ  بٲطل  طریقن  ہٕندِس  مُقابلس  منٛز  دینِ  حق  قٲیِم  کرنٕچ  کوٗشش،  اَدٕہ  ہیٚکۍ  تِم  جنتٕکۍ  حقدار  سپدِتھ،  اللہ  تعالیٰ  سُنٛد  جنت  چُھنہٕ  یوٗتاہ  سوٚگ  زِ  توٚہۍ  تُلِو  نہٕ  اللہ  تعالیٰ  سٕنٛدِ  مۅکھہٕ  تہٕ  تٔمۍ  سٕنٛدِ  دین  خٲطرٕ  کانٛہہ  تکلیف  تہٕ  یِہ  سپدیٚو  تۅہیِہ  مفت  حٲصل﴾  تِمن  پیٚٹھ  آیِہ  سختیِہ  کرنہٕ،  مُصیبت  آکھ،  دٕنہٕ  وِتھ  آے  تراونہٕ  حتیٰ کہ  وقتٕکۍ  رَسوٗلن  تہٕ  تٔمۍ  سٕنٛدیٚو  اہلِ  ایمان  سٲتِھیو  دِژ  کریٛکھ  زِ  اللہ  تعالیٰ  سُنٛد  مدد  کر  واتہِ؟  ﴿تمہِ  وقتہٕ  آو  تِمن  دِلاسہٕ  دِنہٕ  زِ﴾  آ،  اللہ  تعالیٰ  سُنٛد  مدد  چُھ  نزدیک۔"
  },
  {
    "verse_id": 215,
    "translation": "لُکھ  چِھ  پرٛژھان  أسۍ  کیا  کَرو  خرٕچ؟  جواب  دِیوٗکھ،  یُس  مال  تہِ  توٚہۍ  خرچ  کٔرِو  ﴿سُہ  کرو﴾  پننِس  مٲلِس  ماجہِ  پیٚٹھ،  تہٕ  رشتہٕ دارن  پیٚٹھ،  یتیمن  تہٕ  مسکینن  تہٕ  مُسافرن  پیٚٹھ  خرٕچ،  تہٕ  یُس  تہِ  رژر  توٚہۍ  کٔرِو  اللہ  تعالیٰ  آسہِ  تمہِ  نِشہِ  باخبر۔"
  },
  {
    "verse_id": 216,
    "translation": "تۅہیِہ  چُھو  جنگک  حُکم  آمُت  دِنہٕ  تہٕ  سُہ  چُھو  تۅہیِہ  ناگوار،  بنان  چُھ  زِ  اکھ  چیز  آسہِ  تۅہیِہ  ناگوار  تہٕ  سُے  آسہِ  تُہٕنٛدِ  خٲطرٕ  بہتر،  تہٕ  بنان  چُھ  اکھ  چیز  آسہِ  تۅہیِہ  پسند  تہٕ  سُے  آسہِ  تُہٕندِ  خٲطرٕ  شر،  اللہ  تعالیٰ  چُھ  زنان  توٚہۍ  چِھو  نہٕ  زانان۔"
  },
  {
    "verse_id": 217,
    "translation": "لُکھ  چِھ  پرٛژھان  ماہِ  حرامس  منٛز  لڑُن  کِیُتھ  چُھ؟  ؤنیوٗکھ،  اَتھ  منٛز  لڑُن  چُھ  سیٚٹھاہ  بُرٕہ،  مگر  اللہ  تعالیٰ  سٕنٛزٕ  وَتہِ  نِشہِ  لُکھ  رُکاوٕنۍ  تہٕ  خُدایس  سٍتۍ  کفر  کرُن  تہٕ  مسجدِ  حرامٕچ  وَتھ  خُدا پرستن  بند  کرٕنۍ  تہٕ  حرمٕکۍ  روزَن  وٲلۍ  تتہِ  کڑٕنۍ  چُھ  خُدایس  نزدیک  اَمہِ  کھۅتہٕ  تہِ  بُرٕہ،  تہٕ  فتنہٕ  چُھ  خون  ریزی  کھۅتہٕ  زیادٕہ  شدید  ﴿یِہ  کتھ  چھےٚ  أکِس  واقعس  متعلق۔  رجب  2ھ  منٛز  ٲس  نبی  صلی  اللہ  علیہ و سلمو  ٲٹھن  نفرن  ہٕنٛز  اکھ  چھۅکھ  نَخلَہ ہَس  کُن  سوٗزمٕژ،  یِہ  چھےٚ  مکّس  تہٕ  طائفس  درمیان  اکھ  جاے،  تہٕ  اَتھ  چھۅکہِ  اوسُکھ  ہدایت  فرموومُت  زِ  قریشن  ہٕندیٚن  آئندٕہ  کیٚن  منصوبن  تہٕ  تِہندِس  نقل  و  حرکتس  متعلق  کٔرِو  معلومات  حٲصل،  جنگک  کانٛہہ  اجازت  اوسُکھ  نہٕ  دِیتمُت۔  مگر  وَتہِ  سمُکھ  یِمن  قریشن  ہُنٛد  اکھ  لۅکُٹ  تجارتی  قٲفلہٕ،  اَتھ  پیٚٹھ  کوٚر  یِمو  حملہٕ،  اکھ  نفر  کوٚرُکھ  قتل  تہٕ  باقی  لُکھ  أنِکھ  مال  ہیٚتھ  گِرفتار  کٔرِتھ  مدینہٕ  شریف۔  یِہ  کاروٲیی  سپٕز  تمہِ  وقتہٕ  ییٚلہِ  زَن  ماہِ  رجب  اوس  ختم  تہٕ  ماہِ  شعبان  اوس  شروع  سپدان  تہٕ  یِہ  کتھ  ٲس  شکہٕ لد  زِ  اَماہ  حملہٕ  سَپُداہ  ماہِ  رجب  ﴿یعنی  ماہِ  حرامس﴾  منٛز  کِنہٕ  ماہِ  شعبانس  اندر۔  البتہ  قریشو  تہٕ  تِمن  سٍتۍ  رٔلِتھ  درپردٕہ  یہودیو  تہٕ  منافقو  دِژ  اَتھ  واقعس  مسلمانن  خلاف  بدنٲمی  کرنہٕ  موجوٗب  خوب  شہرت۔  سخت  اعتراضات  کٔرِتھ  زِ  یِم  چِھ  درٛامٕتۍ  بٔڈۍ  اللہ  وٲلۍ  بٔنِتھ  تہٕ  حال  چُھکھ  یِہ  زِ  ماہِ  حرامس  منٛز  تہِ  چِھنہٕ  خون  ریزی  کرنہٕ  نِشہِ  ہراسہٕ  کران۔  یِمنٕے  اعتراضن  ہُنٛد  جواب  چُھ  یتھ  آیتس  منٛز  دِنہٕ  آمُت﴾  تِم  روزن  تۅہیِہ  سٍتۍ  لڑان،  حتیٰ کہ  اگر  تِمن  پانس  تام  آسِہے  تیٚلہِ  پھرٕہانَو  تۅہیِہ  پننہِ  دِینہٕ  نِشہِ  پوٚت  ﴿تہٕ  یِہ  سمجِھو  ٹھیک  پٲٹھۍ  زِ﴾  تۅہیِہ  منٛز  یُس  تہِ  کانٛہہ  پننہِ  دینہٕ  نِشہِ  پھیرِ  تہٕ  کُفرٕ کِس  حالتس  منٛز  دِیِہ  زُو  تٔمۍ  سٕندۍ  اعمال  گژھن  دُنیا ہس  تہٕ  ٲخرتس  دۅشوٕنۍ  منٛز  ضایع،  امہِ  قسمٕکۍ  سٲری  لُکھ  چِھ  جہنمی  تہٕ  ہمیشہٕ  روزن  جہنم  سٕے  منٛز۔"
  },
  {
    "verse_id": 218,
    "translation": "اَتھ  برعکس  یِمو  لُکو  ایمان  چُھ  اوٚنمُت،  تہٕ  یِمو  اللہ  تعالیٰ  سٕنٛزِ  وَتہِ  منٛزٕ  گرٕ  بار  چُھ  ترٛوومُت  تہٕ  جہاد  چُھکھ  کوٚرمُت  ﴿جہادُک  معنی  چُھ  کانٛہہ  مقصد  حٲصل  کرنہٕ  مۅکھہٕ  پنٕنۍ  انتہٲیی  کوشش  صَرف  کرٕنۍ۔  یِہ  چُھنہٕ  محض  جنگک  ہم  معنی،  جنگ  خٲطرٕ  چُھ  قِتال  لفظ  ورتاونہٕ  یِوان،  جہاد  چُھ  اَمہِ  کھۅتہٕ  واریاہ  وسیع  مفہوم  تھاوان  تہٕ  اَتھ  منٛز  چھےٚ  پرٛتھ  قسمٕچ  جد  و  جہد  شٲمِل﴾  تِم  چِھ  اللہ  تعالیٰ  سٕندِ  رحمتٕکۍ  جٲیز  امیدوار  تہٕ  اللہ  تعالیٰ  چُھ  تِہنٛزن  لغزِشن  معاف  کرن  وول  تہٕ  پننہِ  رحمت  سٍتۍ  چُھ  تِمن  نوازن  وول۔"
  },
  {
    "verse_id": 219,
    "translation": "پرٛژھان  چِھو،  شرابُک  تہٕ  زارُک  کیا  حُکم  چُھ؟  ؤنِیوٗکھ،  یِمن  دۅشوٕنۍ  چیزن  منٛز  چھےٚ  بٔڈ  خرٲبی  اگرچہِ  یِمن  منٛز  لُکن  خٲطرٕ  کینہہ  نفع  تہِ  چِھ،  مگر  تِہُند  گناہ  چُھ  تِہنٛدِ  فٲیدٕہ  کھۅتہٕ  واریاہ  زیادٕہ  ﴿یِہ  چُھ  شرابس  تہ  زارس  متعلق  گۅڈنِیُک  حُکم  یتھ  منٛز  صرف  ناپسندگی  ہُنٛد  اظہار  کٔرِتھ  یِہ  تراونہٕ  چُھ  آمُت،  برونٛٹھ  کُن  یِن  سورۂ  نساء  آیت  43  تہٕ  سورۂ  مائدہ  آیت  90  تھس  منٛز  باقی  احکام۔﴾  پرٛژھان  چِھ،  أسۍ  کیا  کرو  اللہ  تعالیٰ  سٕنٛزِ  وَتہِ  منٛز  خرچ؟  وَنیوٗکھ،  یِکینٛژھاہ  تُہٕنٛدِ  ضرورت  کھۅتہٕ  زیادٕہ  آسہِ  ﴿یَتھ  آیتس  چِھ  ازکل  عجیب  عجیب  معنی  کڑنہٕ  یِوان۔  حالانکہ  آیت  کیٚو  الفاظو  نِشہِ  چُھ  صاف  ظٲہر  زِ  یِم  لُکھ  ٲسۍ  پننہِ  مالٕکۍ  پانہٕ  مٲلِک۔  سوال  ٲسۍ  یِہ  پرٛژھان  زِ  اللہ  تعالیٰ  سٕنٛدِ  رضا  خٲطرٕ  کیا  کَرو  أسۍ  خرچ؟  فرماونہٕ  آو  زِ  گۅڈٕہ  کٔرِو  اَمہِ  سٍتۍ  پننہِ  ضرورتہٕ  پوٗرٕ  پتہٕ  یِہ  ہُرِ  سُہ  کٔرِو  اللہ  تعالیٰ  سٕنزِ  وَتہِ  منٛز  خرچ،  یِہ  چُھ  رضاکارانہٕ  خرچ  یُس  اَکھ  بندٕہ  پننِس  ربّ  سٕنزِ  وَتہِ  منٛز  پننہِ  خوشی  سان  کران  چُھ﴾  یِتھہٕ  پٲٹھۍ  چُھ  اللہ  تعالیٰ  تُہنٛدِ  خٲطرٕ  صاف  صاف  احکام  بیان  کران۔  شاید  زِ  توٚہۍ  کٔرِو  دنیا  تہٕ  ٲخرت  دۅشوٕنۍ  ہٕنز  فکر۔"
  },
  {
    "verse_id": 220,
    "translation": "پرٛژھان  چِھو،  یتیمن  سٍتۍ  کیا  معاملہٕ  یِیہِ  وَرتاونہٕ؟  وَنیوٗکھ،  یتھ  طرزِ  عملس  منٛز  تِہندِ  خٲطرٕ  رٕژَر  آسہِ  سُے  وَرتاوُن  چُھ  بہتر،  اگر  توٚہۍ  پنُن  تہٕ  تِمن  ہُنٛد  خرچہِ  تہٕ  لسُن  بسُن  مُشترکہٕ  تھٲوِو  تیٚلہِ  چُھنہٕ  اَتھ  منٛز  کانٛہہ  حرج۔  ٲخر  چِھو  تۅہیِہ  تِم  پننی  بٲے،  برٲیی  کرن  والیٚن  تہٕ  نیکی  کرن  والیٚن  دۅشوٕنۍ  ہُنٛد  حال  چُھ  خُدایس  برونٛہہ  کنہِ  روشن،  ہرگاہ  اللہ  تعالیٰ  یژِھہ ہے  اَتھ  معاملس  منٛز  کرِہے  تۅہیِہ  پیٚٹھ  سختی  مگر  سُہ  چُھ  صاحبِ  اختیار  آسنہٕ  علاوٕہ  صاحبِ  حکمت  تہِ۔"
  },
  {
    "verse_id": 221,
    "translation": "توٚہۍ  کٔرۍزیٚو  نہٕ  مُشرک  زنانن  سٍتۍ  ہرگز  نکاح  یوٚت  تام  نہٕ  تِمہٕ  ایمان  اَنن،  اکھ  مومن  لونڈی  چھےٚ  أکِس  مُشرک  شریف  زادِ  کھۅتہٕ  بہتر  اگرچہِ  تۅہیِہ  سو  سیٚٹھاہ  پسند  آسیٚو،  تہٕ  پننیٚن  مَستوٗراتن  ہُنٛد  نکاح  مہ  کٔرِو  زانٛہہ  مُشرِک  مردن  سٍتۍ  یوٚت  تام  نہٕ  تِم  ایمان  اَنن،  اکھ  مومن  غلام  چُھ  شریف  مُشرِک  سٕنٛدِ  کھۅتہٕ  بہتر  اگر چِہ  سُہ  تۅہیِہ  سیٚٹھاہ  پسند  آسیٚو،  یِم  لُکھ  چِھو  تۅہیِہ  نارس  کُن  بُلاوان،  تہٕ  اللہ  تعالیٰ  چُھو  تۅہیِہ  پننہِ  اِذنہٕ  سٍتۍ  جنّتس  تہٕ  مغفرتس  کُن  بُلاوان،  تہٕ  سُہ  چُھ  پنٕنۍ  احکام  واضح  طور  لُکن  برونٛہہ  کنہِ  بیان  کران،  توقع  چُھ  زِ  تِم  رٹن  سبق  تہٕ  نصیحت  کرن  قبول۔"
  },
  {
    "verse_id": 222,
    "translation": "پرٛژھان  چِھ،  حیضُک  کیا  حُکم  چُھ؟  وَنیوٗکھ،  سۅ  چھےٚ  گندگی  ہٕنٛز  اکھ  حالت  اَتھ  منٛز  روٗزِو  زَنانَو  نِشہِ  الگ  تہٕ  تِمن  نکھہٕ  مَہ  گٔژِھو  ﴿مطلب  چُھ  زِ  اَتھ  حالتس  منٛز  مَہ  کٔرِو  تِمن  سٍتۍ  مُباشرت﴾  یوٚت  تام  نہٕ  تِمہٕ  پاک  و  صاف  سپدن،  پتہٕ  ییٚلہٕ  تِمہٕ  صاف  سپدن  تیٚلہِ  گٔژِھو  تِمن  نِشہِ  تِتھہٕ  پٲٹھۍ  یِتھہٕ  پٲٹھۍ  خداین  تۅہیِہ  حُکم  چُھنَو  دِیتمُت،  اللہ  تعالیٰ  چُھ  تِمن  لُکن  پسند  کران  یِم  بدی  نِشہِ  پَتھ  روزن  تہٕ  پٲکیزگی  کرن  اختیار۔"
  },
  {
    "verse_id": 223,
    "translation": "تُہٕنٛزٕ  زنانہٕ  چھےٚ  تُہٕنٛدۍ  ذراعت  ﴿ڈوٗرۍ﴾،  تۅہیِہ  چُھو  اختیار  یپٲرۍ  ییٚژِھو  پننِس  زراعتس  منٛز  گٔژِھو،  مگر  پننہِ  مستقبلٕچ  کٔرِو  فکر  تہٕ  اللہ  تعالیٰ  سٕنٛزِ  نارٲضی  نِشہِ  بٔچِو  ﴿یِم  چِھ  جامع  الفاظ،  یِمو  منٛزٕ  چِھ  زٕہ  مطلب  نیران  تہٕ  دۅشوٕنۍ  ہٕنٛز  اہمیت  چھےٚ  ہشی۔  اکھ  یِہ  زِ  پنُن  نسٕل  برقرار  تھاوٕنٕچ  کٔرِو  کوٗشش  تاکہ  تُہٕنٛدِ  دُنیا  ترٛاونہٕ  برونٛہہ  سپدَن  تُہٕنٛزِ  جایِہ  کٲم  کرن  وٲلۍ  پٲدٕہ۔  دوٚیُم  یِہ  زِ  یُس  ینہٕ  وول  نسٕل  توٚہۍ  پننہِ  جایِہ  تھاون  وٲلۍ  چِھو  سُہ  کٔرِیوٗن  دین  اخلاق  تہٕ  انسٲنیت کیٚو  جوہَرو  سٍتۍ  سجاونٕچ  کوٗشش﴾  تہٕ  وارٕ  پٲٹھۍ  زٲنِو  زِ  تۅہیِہ  چُھو  اکہِ  دۅہ  تٔمِس  سمکُھن۔  تہٕ  اے  نبیؐ،  یِم  تُہٕندیٚن  ہدایتن  مانن  تِم  بوزنٲیوٗکھ  کامیٲبی  ہٕنٛز  تہٕ  سعادتچٕ  خۅشخبر۔"
  },
  {
    "verse_id": 224,
    "translation": "اللہ  تعالیٰ  سُنٛد  ناو  مَہ  کٔرِو  تِتھۍ  قسم  کھینہٕ  خٲطرٕ  استعمال  یِمو  سٍتۍ  مقصد  آسہِ  نیکی  نِشہِ  تہٕ  تقویٰ  نِشہِ  تہٕ  اللہ  تعالیٰ  سٕندیٚو  بندن  ہٕنٛزو  نیک  کامیو  نِشہِ  پَتھ  روزُن،  ﴿مطلب  کانٛہہ  رٕژ  کٲم  نہ  کرنُک  قسم  کِھیٚون﴾  اللہ  تعالیٰ  چُھ  تُہٕنٛزٕ  سارے  کتھہٕ  بوزان  تہٕ  سورُے  کینہہ  چُھ  زانان۔"
  },
  {
    "verse_id": 225,
    "translation": "یِم  بےٚ  معنی  قسم  توٚہۍ  بِلا  ارادٕہ  کھیٚوان  چِھو،  تِمن  پیٚٹھ  چُھنہٕ  اللہ  تعالیٰ  گِرفت  کران  مگر  یِم  قسم  توہۍ  پزِ  دِلہٕ  سان  کھیٚوان  چِھو،  تِہٕنز  پرٛژھہٕ گٲر  کٔریٚو  سُہ  ضرور،  اللہ  تعالیٰ  چُھ  سیٚٹھاہ  درگُزر  کرن  وول  تہٕ  بُردبار۔"
  },
  {
    "verse_id": 226,
    "translation": "یِم  لُکھ  پننیٚن  گر  واجِنیٚن  سٍتۍ  تعلق  نَہ  تھاونُک  قسم  کھیٚوان  چِھ  تِہنٛدِ  خٲطرٕ  چھےٚ  ژۅن  ریٚتن  ہٕنٛز  مہلت  ﴿شرح  کِس  اصطلاحس  منٛز  چِھ  اَتھ  ایلا  وَنان،  خاندارس  تہٕ  خاندارنہِ  درمیان  ہیٚکن  نہٕ  ہمیشہ  خۅشگوار  تعلقات  روٗزِتھ،  بِگرٕنٕکۍ  سبب  چِھ  پٲدٕہ  گژھان  روزان،  البتہ  تِتھِس  بِگرٕنس  چُھنہٕ  اللہ  تعالیٰ  سُنٛد  شریعت  پسند  کران  زِ  دۅشوے  روزن  اکھ  أکِس  سٍتۍ  قانونی  طور  دۅن  بٲژن  ہِندِس  رشتس  منٛز  گٔنڈِتھ  مگر  عملاً  روزن  اکھ  أکِس  نِشہِ  تِتھہٕ  پٲٹھۍ  الگ  زِ  زَنتہٕ  تِم  زٕہ  بٲژ  آسن  نہٕ۔  یِتھِس  بِگرنَس  خٲطرٕ  چھےٚ  خُداین  ژۅن  ریٚتن  ہٕنٛز  مہلت  مقرر  کٔرمٕژ  زِ  یا  تہٕ  گژھن  تِم  اَتھ  دوران  تعلقات  دُرست  کرٕنۍ  نَتہٕ  گژھن  دۅن  بٲژن  ہُنٛد  رشتہٕ  ژٹٕنۍ  تاکہ  دۅشوے  گژھن  اَکھ  أکِس  نِشہِ  آزاد  تہٕ  یَس  سٍتۍ  پتہٕ  گُزارٕ  ہیٚکن  کٔرِتھ  تس  سٍتۍ  کرن  نکاح﴾  وۅنۍ  اگر  تِمو  رجوع  کوٚر  تیٚلہِ  چُھ  اللہ  تعالیٰ  معاف  کرن  وول  تہٕ  رحیم۔"
  },
  {
    "verse_id": 227,
    "translation": "تہٕ  ہرگاہ  تِمو  طلاق  دِنہٕ کُے  فٲصلہٕ  آسہِ  کوٚرمُت  تیٚلہِ  زٲنِن  زِ  اللہ  تعالیٰ  چُھ  سورُے  بوزان  تہٕ  زانان  ﴿یعنی  اگر  ژےٚ  ہٕٹہٕ مٕٹہٕ  خاندارِنۍ  ترٲومٕژ  چھےٚ  تیٚلہِ  مَہ  روز  خُدایس  نِشہِ  بے خوف  کینہہ،  سُہ  چُھنہٕ  چانہِ  زیادتی  نِشہِ  ناوٲقف  کینہہ﴾۔"
  },
  {
    "verse_id": 228,
    "translation": "یِمن  مستوراتن  طلاق  آسہِ  دِنہٕ  آمُت  تِمہٕ  تھٲوِن  ترٛے  ماہؤری  گژھنس  تام  پنُن  پان  پَتھ،  تہٕ  تِمن  خٲطرٕ  چُھنہٕ  یِہ  جٲیز  زِ  خُداین  یِکینٛژھاہ  تِہنٛزن  بچہِ  دانیٚن  منٛز  پٲدٕہ  آسہِ  کوٚرمُت  سُہ  تھاوَن  کھٔٹِتھ،  تِمن  پَزِ  نہٕ  ہرگز  تہِ  یِہ  کرُن  اگر  تِمہٕ  خُدایس  تہٕ  ٲخرت  کِس  دۅہس  پیٚٹھ  ایمان  چھےٚ  تھاوان،  تہٕ  ہرگاہ  تِہندۍ  خاوند  آسن  تعلقات  درست  کرنس  پیٚٹھ  آمادٕہ  تیٚلہِ  چِھ  تِم  اَتھ  عِدّتس  دوران  بیٚیہِ  تِمن  پننِس  زوجیتس  منٛز  واپس  رٹنٕکۍ  حقدار،  ﴿یِہ  حکم  چُھ  صرف  اَتھ  صورتس  متعلق  یَتھ  منٛز  خاندارن  پننہِ  خاندارِنہِ  اکھ  یا  زٕہ  طلاق  آسن  دِتِمٕتۍ،  اَتھ  صورتس  منٛز  چُھ  طلاقِ  رَجعی  سپدان  تہٕ  عدت  کِس  وقتس  دوران  ہیٚکہِ  خاندار  رجوع  کٔرِتھ﴾  مستوراتن  خٲطرٕ  تہِ  چِھ  معروف  طریقہٕ  تِتھی  حقوق  یِتھۍ  مردن  ہٕندۍ  حقوق  تِمن  پیٚٹھ  چِھ،  البتہٕ  مردن  چُھ  تِمن  پیٚٹھ  اکھ  درجہِ  حٲصل  تہٕ  سارِنٕے  پیٚٹھ  چُھ  اللہ  تعالیٰ  غٲلب  اقتدار  تھاون  وول  حکیم  تہٕ  دانا  موجود۔"
  },
  {
    "verse_id": 229,
    "translation": "طلاق  چُھ  دۅیِہ  پِھرِ  پتہٕ  گژِھہ  خاندارِنۍ  یا  تہٕ  سیٚود  پٲٹھۍ  رُکاوٕنۍ  نَتہٕ  گژِھہ  سۅ  جان  طریقہٕ  رخصت  یِنۍ  کرنہٕ،  ﴿ییٚمہِ  آیت  کِنۍ  ہیٚکہِ  اکھ  مرد  أکِس  نکاحس  منٛز  پننہِ  خاندارِنہِ  زیادٕہ  کھۅتہٕ  زیادٕہ  دۅیی  پِھرِ  طلاقِ  رَجعی ہُک  حق  استعمال  کٔرِتھ۔  ییٚمۍ  شخصن  پننہِ  خاندارِنہِ  دۅیِہ  پِھرِ  طلاق  دِتھ  رجوع  آسہِ  کوٚرمُت،  اگر  سُہ  پننہِ  عمرِ  منٛز  کُنہِ  تہِ  ساعتہٕ  أمِس  ترٛییم  طلاق  دِیِہ،  مستقل  طور  گژھہِ  خاندارِنۍ  تس  نِشہِ  جُدا﴾  تہٕ  رخصت  کرنہٕ  وقتہٕ  چُھنہٕ  تۅہیِہ  یِہ  جٲیز  زِ  یِکینژھاہ  تۅہیِہ  تِمن  دِیتمُت  آسیٚو  تمہِ  منٛزٕ  ہِیٚیو  کینہہ  واپس،  البتہ  یِہ  صورت  چھےٚ  الگ  زِ  دۅن  بٲژن  آسہِ  نہٕ  اللہ  تعالیٰ  سٕنٛدیٚن  حدوٗدن  پیٚٹھ  قٲیِم  روزنُک  اندیشہِ،  اَتھ  صوٗرتس  منٛز  اگر  تۅہیِہ  یِہ  خوف  آسیو  زِ  تِم  دۅشوے  ہیٚکن  نہٕ  اللہ  تعالیٰ  سٕندیٚن  حدوٗدن  پیٚٹھ  قٲیِم  روٗزِتھ  تیٚلہِ  چُھنہٕ  تِمن  دۅن  درمیان  یِہ  معاملہٕ  سپدنس  منٛز  کانٛہہ  حرج  زِ  خاندارِنۍ  کرِ  پننِس  خاوندس  کینہہ  مُعاوضہٕ  دِتھ  مۅکجار  حٲصِل،  ﴿شریعت کِس  اصطلاحس  منٛز  چِھ  اَتھ  خُلح  ونان  یعنی  أکِس  خاندارِنہٕ  ہُنٛد  پننِس  خاوندس  کینہہ  معاوضہٕ  دِتھ  تس  نِشہِ  طلاق  حٲصل  کرُن۔  اَتھ  صورتس  منٛز  آسہِ  مردٕ  سٕنٛدِ  خٲطرٕ  جٲیز  کہ  پنُن  دِیتمُت  مال  یا  امہِ  منٛزٕ  کانٛہہ  حصہٕ  یَتھ  پیٚٹھ  پانہٕ  وٲنۍ  اتفاق  آسہِ  سپُدمُت  رَٹہِ  خاندارِنہِ  نِشہِ  واپس۔  البتہٕ  اگر  مَردن  پانے  آسہِ  خاندارِنہٕ  طلاق  دِیتمُت  تیٚلہِ  ہیٚکہِ نہٕ  سُہ  تَس  پننہِ  دِتہِ مَتہِ  مالہٕ  منٛزٕ  کِہِنۍ  واپس  ہیٚتھ﴾  یِم  چِھ  اللہ  تعالیٰ  سٕندۍ  مقرر  کرنہٕ  آمٕتۍ  حدود  یِمو  پیٚٹھۍ  مَہ  نِیرِو،  تہٕ  یِم  لُکھ  اللہ  تعالیٰ  سٕندیٚو  حدوٗد  پیٹھۍ  نیرن  تِمَے  چِھ  ظٲلِم۔"
  },
  {
    "verse_id": 230,
    "translation": "پتہٕ  اگر  ﴿دۅیِہ  لٹہِ  طلاق  دِنہٕ  پتہٕ  خاوندن  خاندارِنہِ  ترٛییٚمہِ  پِھرِ﴾  طلاق  دِیُت  تیٚلہِ  آسہِ  نہٕ  سۅ  خاندارِنۍ  پتہٕ  تس  خٲطرٕ  حلال  اِلّا  یِہ  تٔمۍ  سُنٛد  نکاح  سپدِ  کٲنٛسہِ  دوٚیمِس  شخصس  سٍتۍ  تہٕ  سُہ  دِیِہ  تس  طلاق،  ﴿یعنی  زانٛہہ  کٲلۍ  دِیَس  پننہِ  مرضی  طلاق۔  اَمہِ  منٛز  چُھنہٕ  سٲزشی  نکاحُک  تہٕ  طلاقُک  کانٛہہ  جواز  نیران  یُس  محض  گۅڈِنِکِس  خاندارس  خٲطرٕ  زنانہٕ  حلال  کرنہٕ  خٲطرٕ  آسہِ  کرنہٕ  آمُت﴾  پتہٕ  اگر  گۅڈنِیُک  خاندار  تہٕ  یِہ  زنانہٕ  دۅشوے  یِہ  سونچن  زِ  اللہ  تعالیٰ  سٕندیٚن  حدوٗدن  پیٚٹھ  روزَو  قٲیم،  تیٚلہِ  چُھنہٕ  یِمن  اکھ  أکِس  کُن  رجوع  کرنس  کانٛہہ  حرج،  یِم  چِھ  اللہ  تعالیٰ  سٕندۍ  مُقرر  کرنہٕ  آمٕتۍ  حد  یِمن  سُہ  تِمن  لُکن  ہٕندِ  ہدایتہٕ  خٲطرٕ  واضح  چُھ  کران،  یِم  ﴿تٔمۍ  سٕندیٚن  حدن  پُھٹراونُک  انجام﴾  زانان  چِھ۔"
  },
  {
    "verse_id": 231,
    "translation": "تہٕ  ییٚلہِ  توٚہۍ  خاندارِنیٚن  طلاق  دِیِو  تہٕ  تِہُنٛد  عِدّت  ہیٚیِہ  پوٗرٕ  سپدُن  تیٚلہِ  رُکٲوِیوٗکھ  یا  جان  طریقہٕ  نَتہٕ  کٔرِیوٗکھ  جان  طریقہٕ  رخصت،  محض  ستاونہٕ  خٲطرٕ  تھٲوِزیوکھ  نہٕ  رُکٲوِتھ  زِ  یِہ  آسہِ  زیادتی  تہٕ  یُس  یِہ  کرِ  سُہ  کر  حقیقتس  منٛز  پٲنۍ  پانس  پیٚٹھ  ظُلم،  اللہ  تعالیٰ  سٕندیٚن  آیاتن  مَہ  بنٲوِو  مذاق،  مٔشِتھ  مَہ  گٔژِھۍنَو  زِ  خُداین  کِژھ  بٔڈ  نعمت  چَھنَو  تۅہیِہ  عطا  کٔرمٕژ،  سُہ  چُھو  تۅہیِہ  نصیحت  کران  زِ  یۅسہٕ  کتاب  تہٕ  حکمت  تٔمۍ  تۅہیِہ  پیٚٹھ  نٲزِل  چھےٚ  کٔرمٕژ  تمہِ کہ  احترامُک  تھٲوِو  لحاظ،  خُدایس  کھوٚژِو  تہٕ  ٹھیک  پٲٹھۍ  زٲنِو  زِ  خُدایس  چھےٚ  پرٛتھ  کتھہِ  ہٕنٛز  خبر۔"
  },
  {
    "verse_id": 232,
    "translation": "ییٚلہِ  توٚہۍ  پننیٚن  خاندارنین  طلاق  مۅکلٲوِو  دِتھ  تہٕ  تِمہٕ  کرن  پنُن  عدّت  پوٗرٕ  تہٕ  پتہٕ  مَہ  بٔنِو  اَتھ  منٛز  رُکاوٹ  زِ  تِمہٕ  کرن  پننیٚن  زیرِ  تجویز  خاوندن  سٍتۍ  نکاح  ییٚلہِ  زن  تِم  معروف  طریقہٕ  پانہٕ  وٲنۍ  نکاح  کرنس  پیٚٹھ  رٲضۍ  آسن،  تۅہیِہ  چَھو  نصیحت  یِوان  کرنہٕ  زِ  یِژھ  حرکت  کٔرۍزیٚو  نہٕ  ہرگز  اگر  توٚہۍ  خُدایس  تہٕ  ٲخرت  کِس  دوہس  پیٚٹھ  ایمان  اَنن  وٲلۍ  چِھو،  تُہٕنٛدِ  خٲطرٕ  چُھ  شٲیستہٕ  تہٕ  پٲکیزٕہ  طریقہٕ  یۅہے  زِ  امہِ  نِشہِ  روٗزِو  باز،  اللہ  تعالیٰ  چُھ  زانان  توٚہۍ  چِھو  نہٕ  زانان۔"
  },
  {
    "verse_id": 233,
    "translation": "ماجہِ  چٲون  پوٗرٕ  دون  ؤرِین  پننیٚن  شُریٚن  دۅد،  اگر  مٲلۍ  یژھان  آسن  زِ  تِہٕنٛدۍ  اولاد  گٔژھۍ  رضاعت  کِس  وقتس  تام  پوٗرٕ  دۅد  چیٚنۍ۔  ﴿یِہ  چُھ  اَتھ  صورتس  منٛز  حکم  ییٚلہِ  زٕہ  بٲژ  اکھ  أکِس  نِشہِ  الگ  آسن  گٔمٕتۍ،  خواہ  تِم  طلاق کہ  ذریعہ  ٲسِتن  یا  خُلح  یا  فسخ  تہٕ  تفریق کہ  ذریعہ  ٲسِتن  الگ  گٔمٕتۍ،  تہٕ  زَنانہِ  ہٕنٛزِ  کۅچِھ  منٛز  آسہِ  دۅد  چیٚون  شُر﴾  اتھ  صوٗرتس  منٛز  آسن  شُرۍ  سٕندِس  مٲلِس  معروف  طریقہٕ  تِمن  کھیٚن  تہٕ  پَلو  دِنۍ،  مگر  کٲنٛسہِ  پیٚٹھ  گژِھہ  نہٕ  تٔمۍ  سٕندِ  وُسعتہٕ  کھۅتہٕ  زیادٕہ  بار  ترٛاوُن  کینہہ،  نہ  گژِھہ  موج  اَمہِ  وجہ  کِنۍ  تکلیفس  منٛز  یِنۍ  تراونہٕ  زِ  شُر  چُھ  تٔمۍ  سُنٛد،  تہٕ  نہ  گژِھہ  مولٕے  اَمہِ  وجہِ  کِنۍ  تنگ  یُن  کرنہٕ  زِ  شُر  چُھ  تٔمۍ  سُنٛد،  دۅد  چاون  واجِنہِ  ہُنٛد  یِہ  حق  یُتھ  شُرۍ  سٕنٛدِس  مٲلِس  پیٚٹھ  چُھ  سُے  چُھس  تٔمۍ  سٕندِس  وٲرِثَس  پیٚٹھ  تہِ،  البتہ  اگر  فریق  باہمی  رضا  مندی  تہٕ  مَشورٕہ  سان  دۅد  ترٛاوناوُن  یژھن  تیٚلہِ  چُھنہٕ  اَتھ  منٛز  کانٛہہ  حرج،  تہٕ  ہرگاہ  تُہُنٛد  خیال  آسہِ  زِ  پنُن  اولاد  چٲوِیوٗن  غیر  زَنہِ  نِشہِ  دۅد  تہٕ  اَتھ  منٛز  تہِ  چُھنہٕ  کانٛہہ  حرج،  بشرطیکہِ  یِکینٛژھاہ  اَمِیُک  مُعاوضہٕ  مقرر  کٔرِو،  سُہ  کٔرِو  معروف  طریقہٕ  ادا،  خُدایس  کھوٗژِو  تہٕ  زٲنِو  کہ  یِکینٛژھاہ  توٚہۍ  کران  چِھو  سورُے  چُھ  خُدایس  نظرن  تل۔"
  },
  {
    "verse_id": 234,
    "translation": "تۅہیِہ  منٛزٕ  یِم  لُکھ  مَرن،  تِمن  پَتھ  کُن  اگر  تِہٕنٛزٕ  خاندارِنہِ  زندٕہ  آسن  تیٚلہِ  تھٲوِن  تِمہٕ  پنُن  پان  ژۅن  ریٚتن  دَہن  دۅہن  پتھ،  ﴿یِہ  وفاتُک  عِدّت  چُھ  تِمن  مستوراتن  خٲطرٕ  تہِ  یِمن  سٍتۍ  خاندارن  ہٕنٛز  خلوتِ  صحیحہ  آسہِ  نہٕ  سپزمٕژ۔  البتہ  گۅبہِ  کھۅر  خاتون  چھےٚ  امہِ  نِشہِ  مُچھہِ۔  تٔمۍ  سٕندِ  وفاتُک  عِدّت  چُھ  خلاص  گژھنس  تام،  خۅاہ  سۅ  خاندار  سنٛدِ  مرنہٕ  پتے  خلاص  گژھۍتَن  یا  لٔگۍتن  اَتھ  کینہہ  ریٚتھ۔  پنُن  پان  تھٲوِن  پَتھ،  اَمِیُک  مُراد  چُھنہٕ  صرف  یُتُے  یوت  زِ  یِمہٕ  مَہ  کٔرِن  اَتھ  وقتس  اندر  نکاح  بلکہ  چُھ  اَمہِ  نِشہِ  یِتہِ  مُراد  زِ  پنُن  پان  رٔٹِن  بناوٕ  سنگارٕ  نِشہِ  تہِ  پتھ﴾  پتہٕ  ییٚلہِ  تِہُند  عدّت  پوٗرٕ  سپدِ  تیٚلہِ  چُھ  تِمن  اختیار  پننِس  ذات کِس  معاملس  منٛز  یِکینٛژھاہ  معروف  طریقہٕ  یَژھن  تہِ  کٔرِن۔  تۅہیِہ  پیٚٹھ  چَھنہٕ  اَمِچ  کانٛہہ  ذمہٕ دٲری،  اللہ  تعالیٰ  چُھ  تۅہیِہ  سارِنٕے  ہٕنٛزو  عملو  نِشہِ  باخبر۔"
  },
  {
    "verse_id": 235,
    "translation": "دۅشوٕنۍ  صوٗرتن  منٛز  چُھنہٕ  کانٛہہ  حرج،  عدّت کِس  وقتس  منٛز  کٔرۍتو  خواہ  توٚہۍ  تِمن  مونڈن  مستوراتن  سٍتۍ  اِشارن  منٛز  نِشانہِ  ہُنٛد  ارادٕہ  یا  کٔرۍتو  وَرگہٕ  پٲٹھۍ  خواہ  دِلس  منٛز  تھٲوِۍتَو  کھٔٹِتھ،  خُدایس  چھےٚ  پے  زِ  تِہندِس  بارس  منٛز  سوٗنچوٕے  توٚہۍ  دِلس  منٛز۔  مگر  وُچِھو  سِر  پٲٹھۍ  کٔرۍزیٚو  نہٕ  وعٕدہ  اقرار،  اگر  کانٛہہ  کتھ  چَھو  کرٕنۍ  تیٚلہِ  کٔرِو  معروف  طریقہٕ،  تہٕ  نکاحُک  قَول  و  قرار  کرنُک  فٲصلہٕ  مَہ  کٔرِو  توٚت  تام  یوٚت  تام  نہٕ  عدّت  پوٗرٕ  سپدِ۔  ٹھیک  پٲٹھۍ  سمجِھو  زِ  اللہ  تعالیٰ  چُھ  تُہٕنٛدیٚن  دِلن  ہُنٛد  حال  تام  زانان،  لہٰذا  کھوٚژِو  تَس  تہٕ  یِتہِ  زٲنِو  زِ  اللہ  تعالیٰ  چُھ  بُردبار  ﴿لۅکچن  لۅکچن  کتھن  چُھ﴾  درگُزر  فرماوان۔"
  },
  {
    "verse_id": 236,
    "translation": "تۅہیِہ  پیٚٹھ  چُھنہٕ  کینہہ  گناہ  اگر  پننیٚن  خاندارِنیٚن  طلاق  دِیِو  اَمہِ  برونٛہہ  زِ  اَتھہٕ  لاگنٕچ  نوبت  وَاتہِ  یا  مَہر  سپدِ  مُقرر،  اَتھ  صوٗرتس  منٛز  گژِھہ  تِمن  کینہہ  نَتہٕ  کینہہ  ضروٗر  دِیُن،  خۅشحال  شخٕص  دِیِن  پننہِ  مقدوٗر  مُطٲبق  تہٕ  غریب  شخص  دِیِن  پننہِ  مقدورٕ  مطٲبق  معروٗف  طریقہٕ  خرچ،  یِہ  حق  چُھ  نیک  انسانن  پیٚٹھ۔"
  },
  {
    "verse_id": 237,
    "translation": "تہٕ  اگر  تۅہیِہ  اَتھہٕ  لاگنہٕ  برونٛہہ  طلاق  آسیٚو  دِیتمُت  البتہ  مَہر  آسہِ  مُقرر  کرنہٕ  آمُت  تیٚلہِ  چُھو  اَتھ  صوٗرتس  منٛز  نصف  مَہر  دِیُن،  یِہ  چھےٚ  بیاکھ  کتھ  زِ  زَنانہٕ  کرِ  نرمی  ﴿تہٕ  مَہر  ہیٚیِہ  نہٕ﴾  یا  سُہ  مرد  ییٚمۍ  سٕندِس  اختیارس  منٛز  نِکاحُک  قول  و  قرار  آسہِ  ہیٚیِہ  نرمی  کٲم  ﴿تہٕ  پوٗرٕ  مَہر  دِیِہ﴾  تہٕ  توٚہۍ  ﴿یعنی  مرد﴾  ہیٚیِو  نرمی  کٲم،  تیٚلہِ  چُھ  یِہ  تقویٰ ہس  سٍتۍ  زیادٕہ  ہِشر  تھاوان  پانہٕ  وٲنۍ  یِم  معاملات  آسنو  تِمن  منٛز  مٔشرٲوِزیٚو  نہٕ  احسان،  تُہنٛزن  عملن  چُھ  اللہ  تعالیٰ  وُچھان۔"
  },
  {
    "verse_id": 238,
    "translation": "پننیٚن  نمازن  کٔرِو  رٲچھ  راوٹھ  خصوصاً  تمہِ  نمازِ  ہٕنٛز  یۅسہٕ  صلوٰۃ  الوسطیٰ  آسہِ  ﴿آیتس  منٛز  چُھ  لفظ  صلوٰۃ  الوسطیٰ  وَرتاونہٕ  آمُت۔  وسطیٰ ہُک  معنی  چُھ  مٔنٛزِمہِ  چیزُک  تہِ  تہٕ  تِتھہِ  چیزُک  تہِ  یُس  اعلیٰ  تہٕ  اشرف  آسہِ۔  صلوٰۃ  الوسطیٰ ہُک  مُراد  ہیٚکہِ  مٔنٛزِمہِ  نمازِ  ہُنٛد  تہِ  ٲسِتھ  تہٕ  تمہِ  نمازِ  ہُنٛد  تہِ  یۅسہٕ  صحیح  وقتس  پیٚٹھ  پوٗرٕ  خشوع  تہٕ  توجہ  سان  خُدایس  کُن  یِیہِ  پرنہٕ،  یَتھ  منٛز  نمازِ  ہٕنٛزٕ  تمام  خوٗبیِہ  موجوٗد  آسن۔  یِمَو  مفسرو  یِہ  لفظ  مٔنٛزِمہِ  نمازِ  ہٕنٛدِس  معنیس  منٛز  چُھ  نِیومُت  تِمن  نِشہِ  چُھ  عام  پٲٹھۍ  اَمہِ  نِشہِ  مُراد  عصر  نماز﴾  خُدایس  برونٛہہ کنہِ  سپدِو  تِتھہٕ  پٲٹھۍ  کھڑا  یِتھہٕ  پٲٹھۍ  فرماں بردار  غلام  چِھ  کھڑا  سپدان۔"
  },
  {
    "verse_id": 239,
    "translation": "ہرگاہ  بداَمنی  ہٕنٛز  حالت  آسہِ  تیٚلہِ  خواہ  پیدل  ٲسِو  خواہ  سوار  ٲسِو  یِتھہٕ  پٲٹھۍ  ممکن  سپدِ  نمازِ  پٔرِو،  تہٕ  ییٚلہِ  امن  سپدیٚو  حٲصل  تیٚلہِ  کٔرِیوٗن  اللہ  تعالیٰ  تمہِ  طریقہٕ  یاد  یُس  تٔمۍ  توٚہۍ  ہیٚچھنٲوِمٕتۍ  چِھو  ییٚمہِ  نِشہِ  توٚہۍ  گۅڈٕہ  ناوٲقف  ٲسِو۔"
  },
  {
    "verse_id": 240,
    "translation": "تۅہیِہ  منٛز  یِم  لُکھ  مَرن  تہٕ  پتھ  کُن  ترٛاوَن  خاندارِنہِ  تِمن  پزِ  پننیٚن  خاندارِنیٚن  ہٕندِس  حقس  منٛز  یِہ  وصیت  کرٕنۍ  زِ  أکِس  ؤریس  تام  گژِھہ  تِمن  نان  و  نفقہ  دِنہٕ  یُن  تہٕ  تِمہٕ  گژھن  نہٕ  گرٕ  منٛزٕ  یِنہٕ  کڑنہٕ،  پتہٕ  اگر  تِمہٕ  پانے  نیرن  کانٛہہ  ذِمہٕ دٲری  چَھنہٕ  تۅہیِہ  پیٚٹھ،  اَتھ  منٛز  یِکینٛژھاہ  تِمہٕ  معروف  طریقہٕ  پننِس  ذاتس  متعلق  کرن،  اللہ  تعالیٰ  چُھ  سارِنٕے  پیٚٹھ  غٲلب  اقتدار  تھاون  وول  تہٕ  سُہ  چُھ  حکمت  وول  تہٕ  دانا۔"
  },
  {
    "verse_id": 241,
    "translation": "یِتھے  پٲٹھۍ  یِمن  زنانن  طلاق  آسہِ  دِنہٕ  آمُت  تِمہٕ  تہِ  گژھن  مُنٲسِب  طور  کینہہ  نَتہٕ  کینہہ  دِتھ  رخصت  یِنہِ  کرنہٕ،  یِہ  چُھ  حق  تِمن  لُکن  پیٚٹھ  یِم  متّقی  چِھ۔"
  },
  {
    "verse_id": 242,
    "translation": "یِتھہٕ  پٲٹھۍ  چُھو  اللہ  تعالیٰ  تۅہیِہ  صاف  صاف  پنٕنۍ  احکام  وَنان  اُمید  چھےٚ  زِ  توٚہۍ  کٔرِو  گاٹہٕ  جارٕ  سان  کٲم۔"
  },
  {
    "verse_id": 243,
    "translation": "تۅہیِہ  کوٚروٕہ  تِمن  لُکن  ہٕندِس  حالس  پیٚٹھ  تہِ  ہَنا  غور  یِم  موت کہ  ڈرٕ  پنٕنۍ  گرٕ بار  ترٛٲوِتھ  درٛامٕتۍ  ٲسۍ  تہٕ  ساسن  ہٕندِس  تعدادس  منٛز  ٲسۍ؟  خُداین  فرموو  تِمن،  مٔرِو  پتہٕ  بخش  تٔمۍ  تِمن  نوِ  سرٕہ  زندگی  ﴿یِہ  اشارٕہ  چُھ  بنی  اسرٲئیل کِس  خروج  کِس  واقعس  کُن۔  سورۂ  مائدٕہ کِس  ژوٗرِمِس  رکوعس  منز  چُھ  اللہ  تعالیٰ ہن  اَمِیُک  تفصیل  بیان  کوٚرمُت﴾  حقیقت  چھےٚ  یِہ  زِ  اللہ  تعالیٰ  چُھ  انسانس  پیٚٹھ  سیٚٹھاہ  فضل  کرن  وول  مگر  اکثر  لُکھ  چِھنہٕ  شُکر  کران۔"
  },
  {
    "verse_id": 244,
    "translation": "مُسلمانو!  اللہ  تعالیٰ  سٕنٛزِ  وَتہٕ  منٛز  کٔرِو  جنگ  تہٕ  وارٕ  پٲٹھۍ  زٲنِو  زِ  اللہ  تعالیٰ  چُھ  بوزن  وول  تہٕ  زانن  وول۔"
  },
  {
    "verse_id": 245,
    "translation": "تۅہیِہ  منٛز  کُس  چُھ  یُس  خُدایس  قرضِ  حَسَن  دِیِہ  تاکہِ  اللہ  تعالیٰ  کرِ  تس  کینہہ  گونہٕ  ہُررٲوِتھ  واپس؟  ﴿قرضِ  حَسن  نِشہِ  چُھ  مُراد  خٲلص  نیکی  ہٕنٛدِ  جذبہٕ  سان  لالچہِ  روٚس  اللہ  تعالیٰ  سٕنٛزِ  وَتہِ  منٛز  مال  خرچاوُن۔  اَتھ  چُھ  اللہ  تعالیٰ  پانس  پیٚٹھ  قرض  مانان  تہٕ  وعدٕہ  چُھ  کران  زِ  صرف  دِمَو  نہٕ  بٕہ  تۅہیِہ  اصلٕے  یوت  بلکہ  دِمَو  اَمہِ  کھۅتہٕ  کینہہ  گۅنہٕ  ہُریمانہٕ﴾  کم  کرُن  تہِ  چُھ  اللہ  تعالیٰ  سٕندِس  اختیارس  منٛز  تہٕ  ہُرراوُن  تہِ  چُھ  اللہ  تعالیٰ  سٕندِس  اختیارس  منٛز،  تہٕ  تٔسۍ  کُن  چُھو  تۅہیِہ  پھیرِتھ  گژُھن۔"
  },
  {
    "verse_id": 246,
    "translation": "پتہٕ  کوٚروا  تۅہیِہ  تتھ  معاملس  پیٚٹھ  تہِ  غور  یُس  موسیٰ  علیہ  السلامس  پتہٕ  بنی  اسرٲئیل  کیٚن  سردارن  پیش  اوس  آمُت؟  تِمو  ووٚن  پننِس  پیغمبرس  سانہِ  خٲطرٕ  کرُن  اکھ  بادشاہ  مُقرر  تاکہ  أسۍ  کرو  اللہ  تعالیٰ  سٕنٛزِ  وَتہِ  منٛز  جنگ۔  پیغمبرن  پُرٛوٚژھنکھ،  پتہٕ  گوٚژھ  نہٕ  یِہ  سپدُن  زِ  تۅہیِہ  یِیَو  لڑایِہ  ہُنٛد  حُکم  دِنہٕ  تہٕ  پتہٕ  لٔڑِو  نہٕ  توٚہۍ؟  تِم  لٔگۍ  وَننہٕ،  یِہ  کِتھہٕ  پٲٹھۍ  ہیٚکہِ  سپدِتھ  زِ  اللہ  تعالیٰ  سٕنٛزِ  وَتہِ  منٛز  لڑَو  نہٕ  أسۍ  ییٚلہِ  زن  أسۍ  پننیٚو  گرو  منٛزٕ  چِھ  کڑنہٕ  آمٕتۍ  تہٕ  سٲنۍ  شُرۍ  بٲژ  چِھ  اَسہِ  نِشہِ  جُدا  آمٕتۍ  کرنہٕ،  مگر  ییٚلہِ  تِمن  جنگک  حُکم  آو  دِنہٕ  اکہِ  کم  تعدادٕ  وَرٲے  پِھرۍ  تِمو  سارِوٕیو  شانہٕ،  تہٕ  اللہ  تعالیٰ  چُھ  تِمو  منٛز  أکِس  أکِس  ظٲلِمَس  زانان۔"
  },
  {
    "verse_id": 247,
    "translation": "تِہنٛدۍ  پیغمبرن  ووٚن  تِمن  زِ  خُداین  چُھ  طالوت  کوٚرمُت  تُہٕنٛدِ  خٲطرٕ  بادشاہ  مقرر۔  یِہ  بوٗزِتھ  ووٚن  تِمو،  سُہ  کِتھہٕ  پٲٹھۍ  بنیٚاو  اَسہِ  پیٚٹھ  بادشاہ  بننُک  حقدار؟  تٔمۍ  سٕنٛدِ  کھۅتہٕ  چِھ  أسۍ  بادشٲہی  ہٕندۍ  زیادٕہ  حقدار،  سُہ  چُھنہٕ  کانٛہہ  بوٚڈ  مالدار  شخٕص  تہِ  کینہہ۔  پیغمبرن  دِیتُنکھ  جواب،  خداین  چُھ  تُہٕنٛدِ  بدلہٕ  سُے  کوٚرمُت  منتخب  تہٕ  تس  چَھن  دمٲغی  تہٕ  جسمٲنی  دۅشوے  قٲبلیتہٕ  پوٗرِ  پوٗرٕ  عطا  کرِمژٕ  تہٕ  خُدایس  چُھ  اختیار  یَس  پنُن  مُلک  ییٚژِھہ  تس  دِیِہ،  اللہ  تعالیٰ  چُھ  سیٚٹھاہ  وُسعت  تھاوان  تہٕ  سورُے  کینہہ  چھےٚ  تس  پے۔"
  },
  {
    "verse_id": 248,
    "translation": "اَتھ  سٍتۍ  ووٚن  تِہٕنٛدۍ  پیغمبرن  تِمن  یِتہِ  زِ  اللہ  تعالیٰ  سٕنٛدِ  طرفہٕ  تٔمۍ  سُنٛد  بادشاہ  مُقرر  سپدنٕچ  علامت  چھےٚ  یِہ  زِ  تٔمۍ  سٕندِس  وقتس  منٛز  میلیو  تۅہیِہ  سُہ  صندوق  واپس،  یتھ  منٛز  تُہنٛدِس  ربّ  سٕندِ  طرفہٕ  تُہٕنٛدِ  خٲطرٕ  دِل کہ  سکونُک  سامانہٕ  چُھ،  یتھ  منٛز  آلِ  موسیؑ  تہٕ  آلِ  ہارونؑ  سٕندۍ  پتھ  کُن  ترٲوِمٕتۍ  تبرکات  چِھ،  تہٕ  یَتھ  وُنۍکیٚنس  فرشتہٕ  سنٛبھٲلِتھ  چِھ،  اگر  توٚہی  مومن  چِھو  تیٚلہِ  چھےٚ  یِہ  تُہنٛدِ  خٲطرٕ  واریاہ  بٔڈ  نِشٲنی۔"
  },
  {
    "verse_id": 249,
    "translation": "پتہٕ  ییٚلہِ  طالوت  درٛاو  لشکر  ہیٚتھ۔  تہٕ  تٔمۍ  ووٚن،  أکِس  دٔرِیاوس  پیٚٹھ  چھےٚ  اللہ  تعالیٰ  سٕندِ  طرفہٕ  تُہٕنٛز  اَزمٲئش  سپدَن  واجِیٚنۍ  یُس  تمہِ  منٛزٕ  ترٛیش  چیٚیِہ  سُہ  چُھنہٕ  میون  سٲتھی،  میون  سٲتھی  چُھ  صرف  سُہ  یُس  نہٕ  تَمہِ  سٍتۍ  ترٛیش  ہوٚمراوِ۔  آ،  تھوٚمب  اوٚڈ  تھوٚمب  اگر  کانٛہہ  چیٚیِہ  چیٚیِن،  اکہِ  لۅکچہِ  چھۅکہٕ  ورٲے  سپٕدۍ  سٲری  اَمہِ  دِریاوٕ  نِشہِ  سٲراب۔  پتہٕ  ییٚلہِ  طالوٗت  تہٕ  تٔمۍ  سٕندۍ  مسلمان  سٲتھی  دریاوس  تٔرِتھ  برونٛہہ  پٔکۍ  اَمہِ  پتہٕ  ووٚن  تِمو  طالوتس  زِ  اَز  چُھنہٕ  اَسہِ  منٛز  جالوتس  تہٕ  تٔمۍ  سٕندیٚن  لشکرن  سٍتۍ  مُقابلہٕ  کرنُک  طاقت،  ﴿یِہ  وَنن  وٲلۍ  آسٕہن  غالباً  تِمے  لُکھ  یِمَو  دریاوس  پیٚٹھ  گۅڈے  پننہِ  بے صبری  ہُنٛد  اظہارس  اوس  کوٚرمُت﴾  مگر  یِم  لُکھ  یِہ  سمجھان  ٲسۍ  زِ  تِمن  چُھ  اکہِ  دۅہ  خدایس  سمکھُن  تِمو  ووٚن،  واریاہہِ  پِھرِ  چُھ  یِہ  سپُدمُت  زِ  اکھ  لۅکٕٹ  چھۅکھ  چھےٚ  اللہ  تعالیٰ  سٕندِ  اِذنہٕ  سٍتۍ  أکِس  بجہِ  چھۅکہِ  پیٚٹھ  غٲلب  سپزمٕژ،  اللہ  تعالیٰ  چُھ  صبر  کرن  والیٚن  سٲتھی۔"
  },
  {
    "verse_id": 250,
    "translation": "تہٕ  ییٚلہِ  تِم  جالوت  تہٕ  تٔمۍ  سٕندِس  لشکرس  سٍتۍ  مُقابلہٕ  کرنہٕ  درٛاے  تہٕ  تِمو  کوٚر  دُعا،  اے  سانہِ  ربّہٕ!  اَسہِ  دِ  صبر،  سٲنۍ  قدم  جماو،  تہٕ  یَتھ  کٲفر  چھۅکہِ  پیٚٹھ  کر  اَسہِ  فتح  نصیب۔"
  },
  {
    "verse_id": 251,
    "translation": "ٲخر  کار  ژٔلرٲوۍ  تِمو  اللہ  تعالیٰ  سٕندِ  اِذنہٕ  سٍتۍ  کٲفر  تہٕ  داوٗدن  کوٚر  جالوت  قتل،  تہٕ  خُداین  کٔر  تَس  سلطنت  تہٕ  حکمت  عطا،  بیٚیہِ  یِمن  یِمن  چیزن  ہُنٛد  علم  یوٚژھنَس  سُہ  علم  دِیُتنَس،  اگر  یِتھہٕ  پٲٹھۍ  اللہ  تعالیٰ  انسانن  ہٕنٛزِ  أکِس  چھۅکہٕ  دوٚیِمہِ  چھۅکہِ  ہٕندِ  ذریعہِ  ڈالان  روزِہے  نہٕ  تیٚلہِ  بِگرِہے  زمینُک  نظام،  وۅنۍ  گوٚو  دُنیا کیٚن  لُکن  پیٚٹھ  چُھ  اللہ  تعالیٰ  سُنٛد  بوٚڈ  فضل  ﴿زِ  سُہ  فساد  دفع  کرنُک  انتظام  کران  روزان﴾۔"
  },
  {
    "verse_id": 252,
    "translation": "یِم  چِھ  اللہ  تعالیٰ  سٕندۍ  آیات  یِم  أسۍ  ٹھیک  ٹھیک  توٚہۍ  بوزناوان  چِھو۔  تہٕ  اے  محمدؐ،  توٚہۍ  چِھو  یقیناً  تِمو  لُکو  منٛزٕ  یِم  رسول  بنٲوِتھ  سوزنہٕ  چِھ  آمٕتۍ۔"
  },
  {
    "verse_id": 253,
    "translation": "یِم  رسول  ﴿یِم  سانہِ  طرفہٕ  انسانن  ہٕنٛدِ  ہدایتہٕ  خٲطرٕ  مُقرر  سپٕدۍ﴾  اَسہِ  کٔرۍ  یِمن  اکھ  أکۍ  سٕندِ  کھۅتہٕ  کھٔسِتھ  مرتبہٕ  عطا،  تِمو  منٛزٕ  اوس  کانٛہہ  تِیُتھ  یَس  سٍتۍ  اللہ  تعالیٰ  بذاتِ  خۅد  ہمکلام  سپُد،  کٲنٛسہِ  دِتِن  باقیو  حیثیتو  بُلند  درجہِ  تہٕ  ٲخرس  پیٚٹھ  کریٚن  عیسیٰ  ابن  مریم  علیہ  السلامس  روشن  نشٲنیِہ  عطا  تہٕ  روحِ  پاک  سٕندِ  ذریعہ  کوٚرنس  مدد،  اگر  اللہ  تعالیٰ  ییٚژِھہ ہے  تیٚلہِ  اوس  نہٕ  ممکن  زِ  یِمو  پیغمبرو  پتہٕ  یِمو  لُکو  ٹاکارٕ  نشٲنیِہ  وُچھمژٕ  آسہٕ،  تِم  کیا  لڑہن  پانہٕ  وٲنۍ  مگر  اللہ  تعالیٰ  سٕنٛز  مشیّت  ٲس  نہٕ  یِہ  زِ  سُہ  رُکاوِہے  لُکن  جبراً  اختلاف  نِشہِ،  اَمہِ  وجہ﴾  کوٚر  تِمو  پانہٕ  وٲنۍ  اختلاف،  پتہٕ  اوٚن  کٲنٛسہِ  ایمان  تہٕ  کٲنٛسہِ  رٔٹ  کُفرٕچ  وَتھ۔  آ،  ہرگاہ  اللہ  تعالیٰ  ییٚژِھہ ہے  تیٚلہِ  لڑہَن  نہٕ  تِم  ہرگز  مگر  اللہ  تعالیٰ  یِہ  یژھان  چُھ  تہِ  چُھ  کران۔"
  },
  {
    "verse_id": 254,
    "translation": "اے  لوٗکو  یِمو  ایمان  چُھو  اوٚنمُت،  یِکینژھاہ  مال  و  متاع  اَسہِ  تۅہیِہ  بخشمُت  چُھو،  تَمہِ  منٛزٕ  کٔرِو  خرچ  اَمہِ  برونٛہہ  زِ  سُہ  دۅہ  واتہِ،  ییٚمہِ  دۅہ  خرید  و  فروخت  سپدِ  نہٕ،  نَہ  یِیہِ  دوستی  بکار  تہٕ  نَہ  چلہِ  سفٲرش،  تہٕ  ظٲلِم  چِھ  دراصل  تِمے  یِم  کُفرٕچ  وَتھ  پانناوان  چِھ۔"
  },
  {
    "verse_id": 255,
    "translation": "اللہ  تعالیٰ  چُھ  سُہ  زندٕہ  جاوید  ہستی  یُس  سٲرِسٕے  کائناتس  چُھ  سنبھٲلِتھ،  تس  ورٲے  چُھنہٕ  کانٛہہ  خداے،  سُہ  نَہ  چُھ  شۅنگان  تہٕ  نَہ  چھےٚ  تس  زولہٕ  گژھان،  یِکینٛژھاہ  زمینس  تہٕ  آسمانن  اندر  چُھ  سُہ  چُھ  تٔمۍ  سُندُے،  کُس  چُھ  سُہ  یُس  تٔمۍ  سٕندِس  خدمتس  اندر  تٔمۍ  سٕندِ  اجازتہٕ  ورٲے  سفٲرش  ہیٚکہِ  کٔرِتھ؟  یِکینژھاہ  بندن  برونٛہہ کنہِ  چُھ  تمِچ  تہِ  چَھس  خبر  تہٕ  یِکینژھاہ  تِمن  نِشہِ  کھٔتِتھ  چُھ  تمہِ  نِشہِ  تہِ  چُھ  وٲقف،  تہٕ  بیٚیہِ  ہیٚکن  نہٕ  تِم  تٔمۍ  سٕندیٚو  معلوماتو  منٛزٕ  کُنہِ  چیزس  متعلق  سوٗنچتھٕے  اِلّا  یِہ  زِ  سُہ  اگر  کُنہِ  چیزُک  علم  تِمن  پانے  دِیُن  ییژِھہ۔  تٔمۍ  سٕنٛز  حکومت  چھےٚ  آسمانن  تہٕ  زمینس  پیٚٹھ  اِحاطہٕ  کٔرِتھ،  ﴿یتھ  جایہ  چُھ  لفظ  کُرسی  استعمال  سپُدمُت  یتھ  عام  پٲٹھۍ  حکومت  تہٕ  اقتدار  رٔنگۍ  چِھ  وَرتاوان۔  اردو  تہٕ  کٲشرِ  زبٲنۍ  اندر  تہِ  چِھ  کُرسی  لفظ  ؤنِتھ  حٲکمانہٕ  اختیارات  مُراد  آسان۔  اَمی  لفظہٕ کہ  رعایت  سٍتۍ  چھےٚ  یِہ  آیت  آیتَ  الکرسی  ناوٕ  مشہور،  تہٕ  اتھ  اندر  چھےٚ  اللہ  تعالیٰ  سٕنز  تِژھ  مکمل  معرفت  بخشنہٕ  آمٕژ  ییٚمِچ  مثال  کُنہِ  چھَنہٕ  میلان۔  حدیث  شریفس  اندر  چھےٚ  یِہ  أتھۍ  بنیادس  پیٚٹھ  قرآنٕچ  سارِوٕے  کھۅتہٕ  افضل  آیت  قرار  دِنہٕ  آمٕژ۔﴾  تہٕ  تِہٕنٛز  رٲچھ  راوٹھ  چَھنہٕ  تٔمۍ  سٕندِ  خٲطرٕ  تھٔکراوَن  واجیٚنۍ  کٲم،  بس  سۅے  چھےٚ  اکھ  بزرگ  تہٕ  تَھدِ  پایِچ  ذات۔"
  },
  {
    "verse_id": 256,
    "translation": "دین  کِس  معاملس  منٛز  چَھنہٕ  کانٛہہ  زور  زبردستی  ﴿یعنی  کانٛہہ  اکھا  ہیکون  نہٕ  ایمان  اَننس  پیٚٹھ  مجبور  کٔرِتھ﴾  صحیح  کتھ  چھےٚ  آمٕژ  غلط  خیالاتو  نِشہِ  چھٲنٹِتھ  بیٚون  تھاونہٕ،  وۅنۍ  ییٚمۍ  طاغوتس  انکار  کٔرِتھ  خُدایس  پیٚٹھ  ایمان  اوٚن  ﴿لُغت کہ  اعتبارٕ  یِیہِ  طاغوت  تس  پرٛتھ  شخصس  وَننہٕ  یُس  پننہِ  جٲیز  حدٕ  نِشہِ  نیٚبر  آسہِ  درٛامُت۔  قرآن کِس  اصطلاحس  منٛز  چُھ  طاغوت  مُراد  سُہ  بندٕہ  یُس  بندگی  ہٕنٛدِ  حدٕ  ڈٔلِتھ  خۅد  آقٲیی  تہٕ  خداوندی  ہٕندۍ  دَم  دِیِہ،  بیٚیہِ  کرناوِ  اللہ  تعالیٰ  سٕندیٚن  بندن  پنٕنۍ  بندگی۔﴾  تٔمۍ  کٔر  تِتھِس  مضبوط  سہارس  تَھپھ  یُس  نہٕ  زانٛہہ  پُھٹن  وول  چُھ،  تہٕ  اللہ  تعالیٰ  ﴿ییٚمۍ  سُند  سہارٕہ  أمۍ  روٚٹمُت  چُھ﴾  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 257,
    "translation": "یِم  لُکھ  ایمان  چِھ  اَنان  تِہُنٛد  حٲمی  تہٕ  مدد  گار  چُھ  اللہ  تعالیٰ  تہٕ  سُہ  چُھ  تِمن  اَنہِ گٹۅ  منٛزٕ  کٔڑِتھ  گاشس  کُن  اَنان،  تہٕ  یِم  لُکھ  کُفرٕچ  وَتھ  رَٹان  چِھ  تِہنٛدۍ  حٲمی  تہٕ  مددگار  چِھ  طاغوت،  ﴿یَتھ  جایِہ  چُھ  طاغوت  طواغیت  کِس  معنیس  منٛز  وَرتاونہٕ  آمُت  طواغیت  مطلب  چُھ  واریاہ  طاغوت  یعنی  خُدایس  بُتھ  پِھرتھ  چُھنہٕ  انسان  أکۍسٕے  طاغوت  سٕندِس  زالَس  منٛز  پھسان  بلکہ  چِھ  واریاہ  طاغوت  أمِس  پیٚٹھ  مُسلط  سپدان﴾  تہٕ  تِم  چِھ  تِمن  گاشہِ  منٛزٕ  کٔڑِتھ  اَنہِ گٹن  کُن  لٔمِتھ  نِوان،  یِم  چِھ  نارس  گژھن  وٲلۍ  لُکھ  ییٚتہِ  یِم  ہمیشہ  روزَن۔"
  },
  {
    "verse_id": 258,
    "translation": "کیا  تۅہیِہ  کوٚرُو  نا  تس  شخصسہٕ  سٕندِس  حالس  پیٚٹھ  غور،  ییٚمۍ  ابراہیم  علیہ  السلامس  سٍتۍ  لڑٲے  ٲس  کٔرمٕژ۔  ﴿تس  شخصس  نِشہِ  چُھ  مُراد  نمروٗد  یُس  حضرت  ابراہیم  علیہ  السلامن  ہٕندِ  وطنُک  یعنی  عراقُک  بادشاہ  اوس﴾  لڑٲے  اَتھ  کتھہِ  پیٚٹھ  زِ  ابراہیمؑ  سُند  ربّ  کُس  چُھ  تہٕ  اتھ  بنیادس  پیٚٹھ  زِ  تس  شخصس  ٲس  خداین  حکومت  دِژمٕژ،  ییٚلہِ  ابراہیم  علیہ  السلامو  ووٚن  زِ  میون  ربّ  چُھ  سُہ  ییٚمۍ  سٕندِس  اختیارس  منٛز  زندگی  تہٕ  موت  چُھ۔  تہٕ  تٔمۍ  دِیُت  تورٕ  جواب،  زندگی  تہٕ  موت  چُھ  میٲنِس  اختیارس  منٛز۔  ابراہیم  علیہ  السلامو  ووٚن،  اچھا،  اللہ  تعالیٰ  چُھ  آفتابس  مشرق  کِنۍ  کھالان  ژٕ  کھالتَن  سُہ  مغرب  کِنۍ،  یِہ  بوٗزِتھ  گوٚو  سُہ  منکِر  حق  رٔہِتھ  مگر  اللہ  تعالیٰ  چُھنہٕ  ظٲلِمن  سِیٔز  وَتھ  ہاوان۔"
  },
  {
    "verse_id": 259,
    "translation": "نَتہٕ  وُچھتون  مثالہِ  رٔنگۍ  سُہ  شخص  یُس  اکہِ  تِژِھہ  بستی  کِنۍ  درٛاو  یۅسہٕ  پننیٚن  چَھتن  پیٚٹھ  دُبہٕ  ٲس  پھیرمٕژ۔  تٔمۍ  ووٚن،  یِہ  آبٲدی  یۅسہٕ  ہلاک  چھےٚ  سپزمٕژ،  اَتھ  کِتھہٕ  پٲٹھۍ  بخشہِ  اللہ  تعالیٰ  دُبارٕہ  زندگی؟  یِہ  وَننس  سٍتی  کوٚر  خداین  تٔمۍ  سُند  رُوح  قبض  تہٕ  سُہ  روٗد  ہتھس  ؤرِیس  تام  مٔرِتھ،  اَمہِ  پتہٕ  دِژ  خداین  تس  دوبارٕہ  زندگی  تہٕ  پرٛژُھنس،  وَن  کوتاہ  کال  سپدُے  ﴿اَتھ  حالتس  منٛز﴾؟  تٔمۍ  ووٚن،  اکھ  دۅہ  یا  کینہہ  گٲنٛٹہٕ  آسہٕ  روٗدمُت۔  فرماونہٕ  آس،  ہتھ  ؤری  گٔیِہ  ژےٚ  أتھۍ  حالتس  منٛز  وۅنۍ  دِتہٕ  نظراہ  پننِس  کھیٚنس  تہٕ  تریشہِ  زِ  اَتھ  منٛز  ما  چھےٚ  کانٛہہ  فرق  آمٕژ،  دویِمہِ  پاسہٕ  ترٛاو  تہٕ  پننِس  خرس  تہِ  نظراہ  ﴿زِ  أمۍ  سُند  کرٛنٛز  تہِ  چُھ  دۅدرِیومُت﴾  تہٕ  یِہ  کوٚر  اَسہِ  امہِ  موجوٗب  زِ  أسۍ  چِھ  یژھان  ژٕ  بناووتھ  لُکن  خٲطرٕ  اکھ  نشٲنی،  پتہٕ  وُچھتہٕ  زِ  أڈِجن  ہُنٛد  یِہ  کرٛنٛز  کِتھہٕ  پٲٹھۍ  تُلوون  أسۍ  تہٕ  کھالوس  ماز  مٕسلہٕ۔  یِتھہٕ  پٲٹھۍ  ییٚلہِ  حقیقت  تس  برونٛہہ  کنہِ  بالکل  ظٲہر  سپٕز۔  تہٕ  تٔمۍ  ووٚن،  بٕہ  چُھس  زانان  زِ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 260,
    "translation": "تہٕ  سُہ  واقعہ  تہِ  روزِن  نظرن  تل  ییٚلہِ  ابراہیم  علیہ  السلامن  اوس  ووٚنمُت  زِ  میانہِ  مٲلکہٕ!  مےٚ  ہاو  تہٕ  ژٕ  کِتھہٕ  پٲٹھۍ  چھَہَکھ  مُردٕہ  کران  زندٕہ۔  فرماونہٕ  آس،  کیا  ژےٚ  چھی  نا  ﴿اتھ  کتھہِ  پیٚٹھ﴾  ایمان؟  تٔمۍ  کوٚر  عرض،  مےٚ  چُھ  اتھ  پیٚٹھ  ایمان،  مگر  دِلُک  اِطمینان  چُھم  درکار؟  ﴿یعنی  سُہ  اطمینان  یُس  أچھو  وُچھنہٕ  سٍتۍ  حٲصِل  چُھ  سپدان﴾  فرماونہٕ  آس،  اچھا  ژور  وُڈوٕنۍ  جاناوار  رَٹُکھ  تِم  کرُکھ  سِوۍ  پتہٕ  تھاو  تِمن  ہُنٛد  اکھ  اکھ  ٹُکرٕ  أکِس  أکِس  بالس  پیٚٹھ  پتہٕ  لایُکھ  ناد  تِم  یِن  دَوان  ژےٚ  نِش،  وارٕ  پٲٹھۍ  زان  زِ  اللہ  تعالیٰ  چُھ  سیٚٹھاہ  با اقتدار  تہٕ  حکمت  وول۔"
  },
  {
    "verse_id": 261,
    "translation": "یِم  لُکھ  پنٕنۍ  مال  اللہ  تعالیٰ  سٕنزِ  وَتہِ  اندر  خرچ  چِھ  کران،  تِہندِ  خرچاونٕچ  مثال  چھےٚ  تِژھہ  زَنتہٕ  اکھ  دانہٕ  یِیہِ  وَونہٕ  تہٕ  تتھ  نیرن  سَتھ  ہیٚلۍ  تہٕ  پرٛتھ  ہیٚلِس  منٛز  آسن  ہَتھ  پھٔلۍ،  یِتھے  پٲٹھۍ  ییٚمۍ  سٕنزِ  عملہِ  اللہ  تعالیٰ  یژھان  چُھ  تتھ  چُھ  ہُرراوان،  سُہ  چُھ  فراخ  دست  تہِ  تہٕ  زَانن  وول  تہِ۔"
  },
  {
    "verse_id": 262,
    "translation": "یِم  لوٗکھ  پنٕنۍ  مال  اللہ  تعالیٰ  سٕنزِ  وَتہِ  اندر  خرچ  کران  چِھ  تہٕ  خرچ  کٔرِتھ  چِھنہٕ  پتہٕ  آسان  گٕنٛزران،  نہ  چِھ  دُکھ  دِوان  تِہُنٛد  اجر  چُھ  تِہندِس  ربّس  نِشہِ  تہٕ  تِہنٛدِ  خٲطرٕ  چَھنہٕ  کُنہِ  غمٕچ  تہٕ  خوفٕچ  گُنجٲئش۔"
  },
  {
    "verse_id": 263,
    "translation": "اکھ  میٖٹھ  کتھ  تہٕ  کُنہِ  ناگوار  کتھہِ  پیٚٹھ  أچھ  وَٹنہِ  چُھ  تمہِ  خیرات  کھۅتہٕ  بہتر  یَتھ  پٔتۍکِنۍ  دُکھ  آسہِ،  اللہ  تعالیٰ  چُھ  بے نیاز  تہٕ  بُردبٲری  چھےٚ  تٔمۍ  سُند  صفت۔"
  },
  {
    "verse_id": 264,
    "translation": "اے  ایمان  اَنن  والیو!  پنٕنۍ  صدقات  مَہ  رَلٲوِو  احسان  زٲنِتھ  تہٕ  دُکھ  دِتھ  تس  شخصہٕ  سٕندۍ  پٲٹھۍ  خاکس  یُس  پنُن  مال  محض  لُکن  ہاونہٕ  موجوٗب  چُھ  خرچ  کران،  بیٚیہِ  نہ  چُھس  خدایس  پیٚٹھ  ایمان  تہٕ  نہ  ٲخرت  کِس  دۅہس  پیٚٹھ،  تٔمۍ  سٕندِ  خرچاونٕچ  مِثال  چھےٚ  تِژھ  زنتہٕ  اکھ  پَل  اوس  یتھ  پیٚٹھ  میٚژِ  ہُنٛد  اکھ  تہہ  اوس  کھوتمُت،  اَتھ  پیٚٹھ  ییٚلہِ  زورٕ  سان  روٗدٕ  لَوٕ  پیٚیِہ  تہٕ  یِہ  سٲرٕے  میٚژ  آیِہ  چَھلنہٕ،  پَل  روٗد  پلٕکۍ  پٲٹھۍ۔  یِتھۍ  لُکھ  یۅسہٕ  پنٕنۍ کِنۍ  خیرات  کٔرِتھ  نیکی  کماوان  چِھ  تمہِ  سٍتۍ  چُھنہٕ  تِمن  کِہِنۍ  تہِ  اَتھہِ  لگان،  تہٕ  کافرن  سیز  وَتھ  ہاوٕنۍ  چُھنہٕ  اللہ  تعالیٰ  سُنٛد  دستور  ﴿یتھ  جایِہ  چُھ  کٲفر  لفظ  ناشکر  گُزار  تہٕ  مُنکر  نعمت  کِس  معنیس  منٛز  ورتاونہٕ  آمُت﴾"
  },
  {
    "verse_id": 265,
    "translation": "اَتھ  برعکس  یِم  لُکھ  پنُن  مال  محض  اللہ  تعالیٰ  سٕندِ  رضا  جوٗیی  خٲطرٕ  دِل کہ  پوٗرٕ  ثبات  و  قرار  سان  خرٕچ  چِھ  کران  تِہندِ  خرچاونٕچ  مِثال  چھےٚ  تِژھ  زنتہٕ  کُنہِ  پاتھلِس  پیٚٹھ  آسہِ  اکھ  باغ،  ہرگاہ  صحیح  روٗد  پیٚیِہ  تَتھ  نیرِ  دۅگنہٕ  پھل  تہٕ  ہرگاہ  صحیح  روٗد  پیٚوو  نہٕ  کینہہ  تیٚلہِ  تہِ  آسہِ  تَمہِ  خٲطرٕ  اکٲے  روٗدٕ  لَوٕ  کٲفی،  توٚہۍ  یِکینژھاہ  کران  چِھو  سورُے  چُھ  اللہ  تعالیٰ  وُچھان۔"
  },
  {
    "verse_id": 266,
    "translation": "کیا  تۅہیِہ  منٛزٕ  چھا  کانٛہہ  یِہ  پسند  کران  زِ  تس  گوٚژھ  اکھ  پھۅلہٕ وُن  باغ  آسُن،  تتھ  گژٕھہ  کۅلہٕ  آسنہِ  سگہٕ وان،  کھٔزٕر  دَچھ  تہٕ  پرٛتھ  قسمہٕ کیو  میوَو  سٍتۍ  گوٚژھ  بٔرِتھ  آسُن،  تہٕ  تَتھ  نِیِہ  عینِ  تمہِ  وقتہٕ  نارٕ  ژَٹھ  زٲلِتھ  ییٚلہِ  زن  سُہ  پانہٕ  بُڈیومُت  آسہِ  تہٕ  تٔمۍ  سٕندۍ  نابالغ  شُرۍ  آسن  نہٕ  وَنہِ  کُنہِ  لائق؟  ﴿یعنی  ہرگاہ  توٚہۍ  یِہ  پسند  چِھو  نہٕ  کران  زِ  تُہٕنز  وٲنٛسہِ  وادن  ہٕنٛز  کمٲے  سپدِ  أکِس  تِتِھس  موقعس  پیٚٹھ  تباہ،  ییٚلہِ  زن  توٚہۍ  تمہِ  نِشہِ  فٲیدٕہ  تُلنٕکۍ  سارِوٕے  کھۅتہٕ  زیادہ  حاجت مند  ٲسِو  تہٕ  تۅہیِہ  آسہِ  نہِ  روٗدمُت  نَوِ  سرٕ  زیننُک  کانٛہہ  موقع  پتھ کُن،  تیٚلہِ  کِتھہٕ  پٲٹھۍ  چِھو  توٚہۍ  یِہ  کتھ  پسند  کران  زِ  دُنیاہس  منٛز  أکِس  زِیٹِھس  وقتس  تام  کٲم  کرنہٕ  پتہٕ  ترٲوِو  توٚہۍ  ٲخرت چِہ  زندگی  اندر  تِتھہٕ  پٲٹھۍ  قدم  زِ  تور  وٲتِتھ  لگیَو  تۅہیِہ  اچانک  پے  زِ  تُہندِس  زندگی  ہِندِس  پوٗرٕ  کارنامس  چُھنہٕ  ییٚتہِ  کانٛہہ  مۅل،  یِکینژھاہ  تۅہیِہ  دُنیا  خٲطرٕ  کموومُت  اوسُو  سُہ  روٗدو  دُنیا ہس  منٛز۔  ٲخرتس  خٲطرٕ  اوسُو  نہٕ  کِہِنۍ  کموومُت  زِ  ییٚتہِ  کھیٚیِہ  ہِوۍ  تَمِیُک  پھل﴾  یِتھہٕ  پٲٹھۍ  چُھ  اللہ  تعالیٰ  پننہِ  کتھہٕ  تۅہیِہ  بیان  کران  بنان  چُھ  زِ  توٚہۍ  کٔرِو  غور  و  فکر۔"
  },
  {
    "verse_id": 267,
    "translation": "اے  لوکو!  یِمو  ایمان  چُھو  اوٚنمُت،  یِم  مال  تۅہیِہ  کمٲوِمٕتۍ  چِھو  تہٕ  یِکینژھاہ  اَسہِ  زمین  منٛز  تُہٕندِ  خٲطرٕ  کوٚڈمُت  چُھ  تمہِ  منٛزٕ  کٔرِو  بہترین  حصہٕ  اللہ  تعالیٰ  سٕنزِ  وَتہِ  منٛز  خرچ،  یِنہٕ  یِہ  سپدِ  زِ  تٔمۍ  سٕنزِ  وَتہِ  منٛز  دِنہٕ  خٲطرٕ  لٲگِو  خراب  کھۅتہٕ  خراب  چیز  ژارنٕچ  کوشش  کرٕنۍ،  حالانکہ  یۅہے  چیز  ہرگاہ  کانٛہہ  تۅہیِہ  دِیَو  توٚہۍ  کٔرِو  نہٕ  ہرگز  تہِ  سُہ  چیز  رٹُن  برداشت،  اِلّا  یِہ  زِ  رٹنس  منٛز  ؤٹِو  أچھ۔  تۅہیِہ  پزیٚو  زانُن  زِ  اللہ  تعالیٰ  چُھ  بے نیاز  تہٕ  بہترین  صفات  چِھس  وصف۔"
  },
  {
    "verse_id": 268,
    "translation": "شیطان  چُھو  توٚہۍ  غریبی  نِشہِ  کھۅژناوان  تہٕ  شرمناک  طرزِ  عمل  پانناونٕچ  ترغیب  چُھو  دِوان،  مگر  اللہ  تعالیٰ  چُھو  تۅہیِہ  پننہِ  مغفرتچٕ  تہٕ  فضلٕچ  اُمید  دِوان،  اللہ  تعالیٰ  چُھ  بوٚڈ  فراخ  دست  تہٕ  دانا۔"
  },
  {
    "verse_id": 269,
    "translation": "یَس  یژھان  چُھ  تس  چُھ  حکمت  عطا  کران  تہٕ  یَس  حکمت  حٲصل  سپٕز  تس  سپٕز  درحقیقت  بٔڈ  دولت  حٲصل،  یِمو  کَتھو  نِشہِ  چِھ  صرف  تِمے  لُکھ  سبق  رٹان  یِم  گاٹٕلۍ  چِھ۔"
  },
  {
    "verse_id": 270,
    "translation": "تۅہیِہ  یِکینژھاہ  تہِ  خرچ  آسیٚو  کوٚرمُت  تہٕ  یۅسہٕ  نَذر  تہِ  مٲنۍمٕژ  آسیو،  ﴿نذر  گوٚو  یِہ  زِ  انسان  کرِ  عہد  زِ  اگر  تس  یِہ  مُراد  پوٗرٕ  گوٚو  تیٚلہِ  کرِ  سُہ  تِژھ  کانٛہہ  نیک  کٲم  یۅسہٕ  نہٕ  تس  پیٚٹھ  فرض  آسہِ،  اگر  یِہ  مُراد  کُنہِ  حلال  تہٕ  جٲیز  کتھہِ  ہُنٛد  آسہِ  تہٕ  خُدایس  آسہِ  منگنہٕ  آمُت،  تہٕ  یِہ  مُراد  پوٗرٕ  گژھنس  پیٚٹھ  یُس  عہد  انسانن  کوٚرمُت  آسہِ  سُہ  آسہِ  اللہ  تعالیٰ  سٕندی  خٲطرٕ،  تیٚلہِ  چھےٚ  یِژھ  نذر  اللہ  تعالیٰ  سٕندِس  اطاعتس  منٛز  تہٕ  اَمِیُک  پوٗرٕ  کرُن  چُھ  اجر  و  ثوابُک  ذریعہ۔  ہرگاہ  وۅنۍ  یِہ  صورت  آسہِ  نہٕ  تیٚلہِ  چھےٚ  امہِ  قسمٕچ  نذر  معصیت  یعنی  گناہ  اَمِیُک  پوٗرٕ  کرُن  چُھ  عذابُک  ذریعہ﴾  خدایس  چُھ  تَمیُک  علم،  تہٕ  ظٲلِمن  ہُنٛد  چُھنہٕ  کانٛہہ  مددگار۔"
  },
  {
    "verse_id": 271,
    "translation": "اگر  پنٕنۍ  صدقات  عَلانیِہ  ﴿نَنہِ  وانہٕ﴾  دِیِو  تیٚلہِ  چُھ  یِتہِ  ٹھیک،  وۅنۍ  اگر  ژھایِہ  پٲٹھۍ  حاجت  مندن  دِیِو  تیٚلہِ  چُھ  یِہ  تُہٕنٛدِ  خٲطرٕ  زیادٕہ  بہتر،  تُہنزٕ  واریاہ  بُرٲیِہ  چھےٚ  اَمہِ  طریقہٕ  سٍتۍ  مِٹان  تہٕ  یِکینژھاہ  توٚہۍ  کران  چِھو  بہرحال  چھےٚ  خدایس  تمِچ  خبر۔"
  },
  {
    "verse_id": 272,
    "translation": "اے  نبیؐ،  تۅہیِہ  پیٚٹھ  چَھنہٕ  لُکن  ہدایت  بخشنٕچ  ذمہٕ دٲری،  ہدایت  چُھ  خدایس  تام  یس  ییٚژِھہ  تس  چُھ  بخشان،  تہٕ  نیکی  ہٕنزِ  وَتہِ  منٛز  یُس  مال  توٚہۍ  خرچ  کران  چِھو  سُہ  چُھو  تۅہیِہ  پننہِ  خٲطرٕ  رُت،  ٲخٕر  ہَے  چِھو  توٚہۍ  اَمی  غرضہٕ  خرچ  کران  زِ  اللہ  تعالیٰ  سٕنز  رضا  گٔژھ  حٲصل  سپدٕنۍ  تیٚلہِ  یِکینٛژھاہ  مال  توٚہۍ  نیکی  ہٕنزِ  وتہِ  اندر  خرچ  کٔرِو  تَمِیُک  پوٗرٕ  پوٗرٕ  اجر  یِیہِ  تۅہیِہ  دِنہٕ  تہٕ  ہرگز  تہِ  سپدِ  نہٕ  تُہٕنز  حق  تلفی۔"
  },
  {
    "verse_id": 273,
    "translation": "خاص  طور  چِھ  تُہنٛدِ  مددٕکۍ  حقدار  تِم  تنگ  دست  لُکھ  یِم  اللہ  تعالیٰ  سٕنٛزِ  کامہِ  اندر  تِتھہٕ  پٲٹھۍ  چِھ  آوٕرۍ  گٔمٕتۍ  زِ  تِم  چِھنہٕ  ہیٚکان  پنُن  روزگار  کماونہٕ  باپت  زمینس  پیٚٹھ  تگ دَو  کٔرِتھ،  تِہٕنز  خۅد  دٲری  وُچِھتھ  چُھ  ناوٲقف  انسان  گُمان  کران  زِ  تِم  چِھ  خۅشحال،  توٚہۍ  ہیٚکِو  تِہٕندِیٚو  بُتھیو  پیٚٹھہٕ  تِہٕنز  اندرونی  حالت  پَچھٲنِتھ،  مگر  تِم  چِھنہٕ  اَمہِ  قسمٕکۍ  زِ  لُکن  پتہٕ  پتہٕ  پٔکِتھ  منگن  تِمن  کینہہ،  تِہندِس  اِعانتس  منٛز  یِکینژھاہ  مال  توٚہۍ  خرچ  کٔرِو  سُہ  روزِ  نہٕ  خُدایس  نِشہِ  کٔھٹِتھ۔"
  },
  {
    "verse_id": 274,
    "translation": "یِم  لُکھ  پنٕنۍ  مال  چِھ  خرچ  کران  راتس  تہٕ  دۅہس  ژھایِہ  پٲٹھۍ  بیٚیہِ  نَنہِ  وانہٕ،  تِہُنٛد  اجر  چُھ  تِہندِس  ربّس  نِشہِ  تہٕ  تِہندِ  خٲطرٕ  چَھنہٕ  کُنہِ  خوفٕچ  تہِ  غمٕچ  جاے۔"
  },
  {
    "verse_id": 275,
    "translation": "مگر  یِم  لُکھ  سوٗد  کھیوان  چِھ  تِہُند  حال  چُھ  تس  شخصہٕ  سُنٛد  ہیوٗ  آسان  یُس  شیطانن  زیٖر  دِتھ  باولہٕ  آسہِ  کوٚرمُت،  ﴿عربٕکۍ  ٲسۍ  دیوانہٕ  انسانس  مجنون  یعنی  آسیب  زَدٕہ  وَنان  تہٕ  ییٚلہِ  کٲنٛسہِ  شخصس  متعلق  یِہ  وَنُن  آسہِ  زِ  یِہ  چُھ  پاگل  گوٚمُت  تیٚلہِ  ٲسۍ  ونان  زِ  أمِس  چُھ  جِن  ژامُت،  یۅہے  محاورٕہ  وَرتٲوِتھ  چُھ  قرآن  سوٗد  خورس  تَس  شخصس  سٍتۍ  ہِشر  دِوان  یس  دماغ  آسہِ  ڈوٚلمُت﴾  تہٕ  اَتھ  حالتس  منٛز  تِہندِ  مبتلا  گژھنُک  وجہ  چُھ  یِہ  زِ  تِم  چِھ  ونان  تجارت  تہِ  ہے  چُھ  سوٗدسٕے  ہِیوٗ  چیز،  ﴿یعنی  تِہندِ  نظریہ ہٕچ  خرٲبی  چھےٚ  یِہ  زِ  تِم  چِھنہٕ  سمجھان  فرق  زِ  تجارتس  منٛز  یُس  اصل  لاگتس  پیٚٹھ  مُنافع  چُھ  رَٹنہٕ  یِوان  أمہِ  کِس  نوعیتس  تہٕ  سوٗدکِس  نوعیتس  منٛز،  تہٕ  دۅشوٕنۍ  چِھ  أکۍ  قسمُک  چیز  سمجِھتھ  یِہ  دلیل  دِوان  زِ،  ییٚلہِ  تجارتس  منٛز  لگاونہٕ  آمتِس  پونٛسَس  پیٚٹھ  نفع  جٲیز  چُھ  تیٚلہِ  کیازِ  چُھ  قرضس  پیٚٹھ  دِنہٕ  آمتِس  پونٛسَس  پیٚٹھ  نفع  رٹُن  ناجٲیز﴾  حالانکہ  خداین  چُھ  تجارت  حلال  کوٚرمُت  تہٕ  سوٗد  حرام،  لہٰذا  یس  شخصس  پننِس  ربّ  سٕندِ  طرفہٕ  یِہ  نصیحت  واتہِ  تہٕ  آئندٕہ  خٲطرٕ  پھیرِ  سُہ  سوٗد  کھیٚنہٕ  نِشہِ  باز،  تیٚلہِ  یِکینژھاہ  پتھ  کُن  تٔمۍ  کھیٚوو  تہِ  کھیٚوون،  تٔمۍ  سُند  معاملہ  چُھ  خُدایس  حوالہٕ۔  ﴿یِہ  چُھنہٕ  آمُت  فرماونہٕ  زِ  یِکینژھاہ  تٔمۍ  کھیٚوو  تَتھ  کرِ  اللہ  تعالیٰ  معاف  بلکہ  چُھ  ارشاد  یِہ  سپدان  زِ  تٔمۍ  سُند  معاملہٕ  چُھ  خُدایس  حوالہٕ۔  امہِ  کَتھہِ  نِشہِ  چُھ  یِہ  پے  لگان  زِ  یِہ  کھیون  تہِ  کھیون  وَننُک  مطلب  چُھنہٕ  زِ  یِکینٛژھاہ  کھیون  سُہ  آو  معاف  کرنہٕ،  بلکہ  چُھ  امہِ  نِشہِ  محض  قانونی  رعایت  مُراد۔  یعنی  یُس  سوٗد  کھینہٕ  آو  تتھ  یِیہِ  نہٕ  قانونی  طور  واپس  دِنُک  مطالبہٕ  کرنہٕ﴾  پتہٕ  یُس  امہِ  حکمہٕ  پتہٕ  بیٚیہِ  یٔہے  حرکت  کرِ  سُہ  چُھ  جہنمی  ییتہِ  سُہ  ہمیشہ  روزِ۔"
  },
  {
    "verse_id": 276,
    "translation": "اللہ  تعالیٰ  چُھ  سوٗدس  نیست  نابود  کران  تہٕ  صدقاتن  چُھ  پوچھر  دِوان،  تہٕ  اللہ  تعالیٰ  چُھنہٕ  کٲنٛسہِ  ناشکر  بدعمل  انسانس  پسند  کران۔"
  },
  {
    "verse_id": 277,
    "translation": "وۅنۍ  یِم  لُکھ  ایمان  اَنن  تہٕ  نیک  عملہٕ  کرن  بیٚیہِ  کرن  نماز  قٲیِم  تہٕ  زکوٰۃ  دِن،  تِہُنٛد  اجر  چُھ  بے شک  تِہندِس  ربّس  نِشہِ  تہٕ  تِمن  خٲطرٕ  چُھنہٕ  کُنہِ  خوفُک  تہٕ  غمُک  موقع  کینہہ۔"
  },
  {
    "verse_id": 278,
    "translation": "اے  لوٗکو!  یِمو  ایمان  اوٚنمُت  چُھو،  خُدایس  کھوٗژِو  تہٕ  یِکینژھاہ  تُہُند  سوٗد  لُکن  پیٚٹھ  باقی  چُھ  روٗدمُت  سُہ  ترٛٲوِو  اگر  پٔزۍ  پٲٹھۍ  تۅہیِہ  ایمان  چُھو  اوٚنمُت۔"
  },
  {
    "verse_id": 279,
    "translation": "وۅنۍ  ہرگاہ  تۅہیِہ  یِہ  کوٚرُو  نہٕ  تیٚلہِ  سپدِو  باخبر  زِ  اللہ  تعالیٰ  تہٕ  تَسٕندِس  رسول  صلی  اللہ  علیہ و سلمن  ہٕنٛدِ  طرفہٕ  تۅہیِہ  خلاف  اعلانِ  جنگ۔  ﴿یِہ  آیت  ٲس  فتح  مکہ  پتہٕ  نٲزِل  سپزمٕژ  ییٚلہِ  زن  عرب  اوس  اِسلٲمی  مملکتس  ماتحت  آمُت۔  اَمہِ  برونٛہہ  اگرچہِ  سوٗد  اکھ  ناپسندیدٕہ  چیز  اوس  سمجھنہٕ  یِوان  مگر  قانونی  طور  اوس  نہٕ  یِہ  بند  کرنہٕ  آمُت۔  یِہ  آیت  نٲزِل  سپدنہٕ  پتہٕ  بنیاو  اسلٲمی  حکومت  کیٚن  حدودن  اندر  سوٗدی  کار و بار  اکھ  فوجدٲری  جُرم۔  آیت  کیٚن  ٲخری  الفاظن  ہٕنٛدِس  بُنیادس  پیٚٹھ  چھےٚ  ابن  عباس  رضی  اللہ  تعالیٰ  عنہ،  حسن  بصری  رحمتہ  اللہ  علیہ،  ابن  سیرین  رحمتہ  اللہ  علیہ  تہٕ  ربیع  بن  انس  رحمتہ  اللہ  علیہ  سٕنز  راے  یِہ  زِ  یُس  شخس  دارُ  الاسلامَس  اندر  سوٗد  کھیٚیِہ  سُہ  گژِھہ  توبہٕ  کرنہٕ  مۅکھہٕ  مجبور  یُن  کرنہٕ۔  تہٕ  اگر  باز  پِھیُور  نہٕ  تیٚلہِ  گژِھہ  یُن  قتل  کرنہٕ۔  باقی  فقہاہن  ہٕنز  راے  چھےٚ  زِ  یُتھ  شخص  چُھ  قٲد  کرُن  کٲفی  یوٚت  تام  سُہ  سوٗد  نہَ  کھینُک  عہد  کرِ  توٚت  تام  گژِھہ  نہٕ  سُہ  یلہٕ  یُن  تراونہٕ﴾  وُنہ  تہِ  چُھ  موقع  توبہٕ  کٔرِو  ﴿تہٕ  سوٗد  ترٲوِو﴾  پنُن  اصل  سرمایِہ  واپس  رٹنُک  چِھو  توٚہۍ  حق  تھاوان  نَہ  مَہ  کٔرِو  ظُلم،  نہ  گژِھہ  تۅہیِہ  پیٚٹھ  ظلم  کرنہٕ  یُن۔"
  },
  {
    "verse_id": 280,
    "translation": "تُہُند  قرض  دار  اگر  تنگ  دست  آسہِ،  تنگ  دستی  ختم  گژھنس  تام  دِیوٗس  مہلت،  تہٕ  ہرگاہ  صدقہٕ  کٔرِو  تیٚلہِ  چُھ  یِہ  تُہٕندِ  خٲطرٕ  زیادٕہ  بہتر  اگر  توٚہۍ  سمجِھو  ﴿اَمی  آیتہٕ  منٛزٕ  چُھ  یِہ  حُکم  کڑنہٕ  آمُت  زِ  یُس  شخص  قرض  نکھہٕ  والنہٕ  نِشہِ  عٲجز  سپُد،  اسلٲمی  عدالت  کرِ  تٔمۍ  سٕندیٚن  قرض  دِنہٕ  والیٚن  مُہلت  دِنہٕ  مۅکھہٕ  مجبور  تہٕ  کینٛژھن  حالاتن  منٛز  آسہِ  یِہ  عدالت  پوٗرٕ  قرض  یا  قرضُک  اکھ  حصہٕ  معاف  کرناونٕچ  مجاز  تہِ۔  فقہاہَو  چھےٚ  وضاحت  کٔرمٕژ  زِ  کٲنٛسہِ  ہُنٛد  مکان  یَتھ  منٛز  بسان  آسہِ،  کھینہٕ  بانہٕ،  لاگنٕکۍ  پَلو  تہٕ  تِم  آلات  یِمو  سٍتۍ  سُہ  پنُن  روزگار  کماوان  آسہِ،  ہیٚکن  نہٕ  کُنہِ  تہِ  حالتس  منٛز  قُرُق  کرنہٕ  یِتھ﴾"
  },
  {
    "verse_id": 281,
    "translation": "تمہِ  دۅہ چِہ  رُسوٲیی  تہٕ  مصیبت  نِشہِ  بٔچِو،  ییٚلہِ  توٚہۍ  خُدایس  کُن  واپس  گٔژِھو  پتہٕ  میلہِ  تَتہِ  پرٛتھ  شخصس  تٔمۍ  سٕنزِ  کماونہٕ  آمژٕ  نیکی  یا  بدی  ہُنٛد  پوٗرٕ  بدلہٕ  تہٕ  کانٛسہِ  پیٚٹھ  سپدِ  نہٕ  ہرگز  تہِ  ظُلم۔"
  },
  {
    "verse_id": 282,
    "translation": "اے  لوٗکو،  یِمو  ایمان  چُھو  اوٚنمُت،  ییٚلہِ  توٚہۍ  کُنہِ  مقرر  کرنہٕ  آمتہِ  وقتہٕ  خٲطرٕ  پانہٕ  وٲنۍ  قرضُک  لین  دین  ٲسِو  کران  ﴿اَمہِ  منٛزٕ  چُھ  یِہ  حُکم  نیران  زِ  قرضہٕ کِس  معاملس  منٛز  گژِھہ  وقت  مقرر  کرنہٕ  یُن﴾،  تیٚلہِ  گژِھہ  یِہ  لیٚکِھتھ  تھاوُن  فریقن  درمیان  گژِھ  اکھ  شخص  انصاف  سان  دستاویز  لیٚکھُن،  یس  خداین  پَرنٕچ  لیٚکھنٕچ  قٲبلیت  آسہِ  بخشمٕچ  تس  پزِ  نہٕ  لیٚکھنہٕ  نِشہِ  انکار  کرُن،  سُہ  لیٚکِھن  تہٕ  اِملا  ﴿عبارت﴾  ؤنِن  سُہ  شخص  یس  پیٚٹھ  حق  چُھ  واتان  ﴿یعنی  قرض  نِنہٕ  وول﴾  تہٕ  تس  پزِ  خدایس،  پننِس  ربّس  کھوٚژُن  زِ  یُس  معاملہٕ  طے  آسہِ  سپُدمُت  تتھ  منٛز  گژِھہ  نہٕ  کانٛہہ  کمی  بیشی  کرُن،  البتہٕ  اگر  قرض  نِنہٕ  وول  خۅد  بذات  آسہِ  نادان  یا  ضعیف  آسہِ  یا  آسہِ  نہٕ  ہیٚکان  اِملا  کرنٲوِتھ  تیٚلہِ  کرنٲوِن  تٔمۍ  سُنٛد  ولی  انصافہٕ  سان  اِملا،  پتہٕ  تھٲوِیوٗکھ  پننیو  مردَو  منٛز  زٕہ  نفر  اَتھ  پیٚٹھ  گواہ  تہٕ  اگر  زٕہ  مرد  آسن  نہٕ  تیٚلہِ  گژھن  اکھ  مرد  تہٕ  زٕہ  مستوٗراتہٕ  آسنہِ۔  یِم  گواہ  گژھن  تِتھیو  لُکو  منٛزٕ  آسٕنۍ  یِہنزِ  گوٲہی  تۅہیِہ  درمیان  مقبول  آسہِ  تاکہ  اگر  أکِس  مٔشِتھ  گژِھہ  بیٚاکھ  پاویٚس  یاد،  گواہن  ییٚلہِ  گواہ  بننہٕ  موجوٗب  وَننہٕ  یِیِہ،  تیٚلہِ  پزِ  نہٕ  تِمن  انکار  کرُن،  معاملہٕ  ٲسِتن  لۅکُٹ  یا  بوٚڈ،  معیاد  مُقرر  کٔرِتھ  گژِھہ  نہٕ  اَمیُک  دستاویز  لیٚکھناونس  کٲہلی  ورتاوِنۍ،  خُدایس  نکھہٕ  چُھ  یِہ  طریقہٕ  تُہندِ  خٲطرٕ  زیادٕہ  انصافس  پیٚٹھ  بناونہٕ  آمُت،  اَمہِ  سٍتۍ  چھےٚ  شہادت  قٲیِم  سپدنس  پیٚٹھ  زیادٕہ  سہولیت  گژھان،  تہٕ  شکن  تہٕ  شُبہاتن  منٛز  مبتلا  سپدنُک  امکان  چُھ  تُہٕندِ  خٲطرٕ  کم  روزان،  البتہ  یُس  تجارتی  لین  دین  توٚہۍ  اَتھو  پیٚٹھی  پانہٕ  وٲنۍ  کران  چِھو  کانٛہہ  حرج  چُھنہٕ  اگر  یِہ  لیٚکھِتھ  یِیہِ  نہٕ  تھاونہٕ،  مگر  تجارتی  معاملہٕ  طے  کرنہٕ  وقتہٕ  گژھن  گواہ  تھاوٕنۍ،  کٲتب  تہِ  گواہ  گژِھہ  نہٕ  ستاونہٕ  یُن،  اگر  یِہ  کٔرِو  تیٚلہِ  کٔرِو  گُناہُک  اَتُر،  اللہ  تعالیٰ  سٕندِ  غضبہٕ  نِشہِ  بٔچِو،  سُہ  چُھو  تۅہیِہ  عملہِ  ہٕندِ  صحیح  طریقٕچ  تعلیم  دِوان  تہٕ  تس  چُھ  پرٛتھ  چیزُک  علم۔"
  },
  {
    "verse_id": 283,
    "translation": "ہرگاہ  توہۍ  سفرٕ کِس  حالتس  اندر  چِھو  تہٕ  دستاویز  لیٚکھنہٕ  خٲطرٕ  سپدیٚو  نہٕ  کٲتب  دستیاب،  تیٚلہِ  کٔرِو  رَہن  بالقَبَضس  پیٚٹھ  معاملہٕ  طے  ﴿رہن  بِالقَبضُک  مقصد  چُھ  صرف  یِہ  زِ  قرض  دِنہٕ  وٲلِس  گژِھہ  پننہِ  قرض چِہ  واپسی  ہُنٛد  اطمینان  سپدُن،  مگر  تس  چُھنہٕ  پننِس  دِنہٕ  آمتِس  مال کِس  معاوضس  منٛز  گِرو  تھاونہٕ  آمتِس  چیزس  فٲیدٕہ  تُلنُک  حق،  تِکیازِ  یِہ  چُھ  سوٗد۔  البتہ  اگر  کانٛہہ  جانور  گِرو  آسہِ  آمُت  رَٹنہٕ  تیٚلہِ  ہیٚکہِ  تٔمۍ  سُنٛد  دۅد  استعمال  کرنہٕ  یِتھ،  تس  ہیکہِ  سوٲرۍ  تہٕ  بور  تُلناونٕچ  خدمت  ہیٚنہٕ  یِتھ،  تِکیازِ  یِہ  چُھ  دراصل  تَمہِ  غذاہُک  معاوضہٕ  یُس  گِرو  رَٹن  وول  تس  جانورس  کھیاوان  چُھ۔﴾  اگر  تۅہیِہ  منٛزٕ  کانٛہہ  شخص  دوٚیمِس  شخصس  پیٚٹھ  بھروسہٕ  کٔرِتھ  تس  سٍتۍ  کانٛہہ  معاملہٕ  طے  کرِ  تیٚلہِ  یس  پیٚٹھ  بھروسہٕ  کرنہٕ  آو  تس  پزِ  زِ  امانت  کٔرِن  ادا،  بیٚیہِ  کھوٚژِن  خدایس  پننِس  ربّس،  تہٕ  ہرگز  مَہ  چُھپٲوِو  شہادت،  یُس  شہادت  چُھپاوان  چُھ  تٔمۍ  سُنٛد  دِل  چُھ  گناہس  منٛز  آلودٕ  تہٕ  اللہ  تعالیٰ  چُھنہٕ  تُہندیٚو  اعمالو  نِشہِ  بے خبر۔"
  },
  {
    "verse_id": 284,
    "translation": "آسمانن  تہٕ  زمینس  اندر  یِکینٛژھاہ  چُھ  سورُے  چُھ  اللہ  تعالیٰ  سُند،  خواہ  توٚہۍ  پننہِ  دِل چِہ  کتھہٕ  ظٲہر  کٔرِتو  یا  چھپٲوِتو  اللہ  تعالیٰ  ہیٚیِہ  بہرحال  تِہُنٛد  حساب  تۅہیِہ،  پتہٕ  چُھ  تس  اختیار  یَس  یژِھہ  تس  کرِ  معاف  تہٕ  یس  ییژِھہ  تس  دِیِہ  سزا،  سُہ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 285,
    "translation": "رسول  صلی  اللہ  علیہ و سلمَو  چُھ  تتھ  ہدایتس  پیٚٹھ  ایمان  اوٚنمُت  یُس  تِمن  پیٚٹھ  تِہنٛدِس  ربّ  سٕنٛدِ  طرفہٕ  نٲزِل  چُھ  سپُدمُت  تہٕ  یِم  لُکھ  أمِس  رسولس  مانن  وٲلۍ  چِھ،  تِمو  تہِ  چُھ  یِہ  ہدایت  دِلہٕ  سٍتۍ  تسلیم  کوٚرمُت،  یِم  سٲری  چِھ  خدایس  تٔمۍ  سٕندیٚن  فرشتن  تٔمۍ  سٕنزن  کتابن  تہٕ  تٔمۍ  سٕندیٚن  رسولن  مانان،  تہٕ  تِہُنٛد  قَول  چُھ  یِہ  زِ  أسۍ  چِھکھ  نہٕ  خداے  سٕندۍ  رسول  اکھ  أکِس  نِشہِ  الگ  کران۔  اَسہِ  بوٗز  حُکم  تہٕ  اطاعت  کٔر  قبول۔  اے  مالکہٕ،  اَسہِ  کر  مغفرت  تہٕ  اَسہِ  چُھ  ژے  کُن  واپس  پھیرُن۔"
  },
  {
    "verse_id": 286,
    "translation": "اللہ  تعالیٰ  چُھنہٕ  کٲنٛسہِ  جاندارس  پیٚٹھ  تٔمۍ  سٕندِ  طاقتہٕ  کھۅتہٕ  زیادٕہ  ذمہٕ دٲری  ہُند  بار  تراوان،  پرٛتھ  شخصن  یوسہٕ  نیکی  کٔر  تَمِیُک  پھل  چُھ  تٔمۍ  سٕندِی  خٲطرٕ،  تہٕ  یوسہٕ  بدی  کٔرمٕژ  چَھن  تَمِیُک  وبال  چُھ  تٔمۍسٕے  پیٚٹھ۔  ﴿اے  ایمان  اَنن  والیو،  توٚہۍ  کٔرِو  یِتھہٕ  پٲٹھۍ  دعا﴾  اے  سانہِ  ربّہٕ،  اسہِ  یِم  قصور  سہواً  گژھن،  تِمن  پیٚٹھ  مَہ  رٹھ  اَسہِ۔  سانہٕ  مٲلکہٕ،  اسہِ  پیٚٹھ  مَہ  ترٛاو  تِم  بار  یِم  ژےٚ  اَسہِ  برونٛٹھمیٚن  لُکن  پیٚٹھ  ٲسی  ترٲوِمٕتۍ۔  سانہِ  پروردگارٕ،  یُس  بار  اَسہِ  منٛز  تُلنُک  طاقت  چُھنہٕ  سُہ  مَہ  تھاو  اَسہِ  پیٚٹھ،  اَسہِ  سٍتۍ  کر  نرمی،  اَسہِ  کر  درگُزر،  اَسہِ  پیٚٹھ  کر  رحم  ژٕے  چُھکھ  سون  مولیٰ،  کٲفرن  ہٕنٛدِس  مقابلس  منٛز  کر  اَسہِ  مدد۔"
  }
]