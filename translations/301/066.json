[
  {
    "verse_id": 1,
    "translation": "اے  بڈِ  پیغمبرٕ!  توٚہۍ  کیاز  حض  چھِو  قَسم  ہٲوِتھ  پانس  پٮ۪ٹھ  سُہ  چیز  حرام  کران  یُس  چیز  اللہ  تعالیٰ  ہن  تُہندِ  خٲطرٕ  حلال  کوٚرمُت  چھُ؟  تَمی  چھِو  کران  پننیٚن  بٲژن  ہٕنز  رضامندی  تہٕ  خۅشنودی  حٲصل  کرنہٕ  خٲطرٕ۔  (اگرچہ  کُنہِ  مباح  چیزُک  ترک  کرُن  چھُ  مُباح  توپتہٕ  تتھ  ترکِ  مباحس  تٲکید  کرُن  قَسمہٕ  سٍتۍ  تِتہِ  چھُ  مباح،  مگر  خلافِ  اولیٰ  چُھ  ضرور  خصوصاً  ییٚلہِ  تمیُک  موجب  تہٕ  بٲعث  آسہِ  معمولی  تہٕ  غیر  ضروری  اَکھ  چیزَہ  سُہ  گوٚو  گھرِکیٚن  بٲژن  ہٕںز  خۅشنودی  تہٕ  رضامندی  حٲصل  کرٕنۍ،)  اللہ  تعالیٰ  چھُ  بخشن  ہار،  سُہ  چھُ  گناہس  تانۍ  تہِ  بخشٲئش  تہٕ  معاف  کران۔  (تۅہیہِ  نِشہِ  سپُد  نہٕ  کانٛہہ  گناہ  تہِ  صٲدر،  یہِ  چھُنہٕ  تۅہیہِ  پٮ۪ٹھ  کانٛہہ  عِتاب  بلکہ  چھُ  اَتھ  کُن  تۅہیہِ  اکہِ  قٕسمہٕ  توجّہ  یِوان  دِنہٕ  شفقت  و  رفاقت  موجوٗب۔  تۅہیہِ  چھُو  وَننہٕ  یِوان  کہ  تۅہیہِ  کیازِ  حض  ترووٕہ  سُہ  چیز  یُس  مُباح  اوس  تُہندِ  خٲطرٕ،  یہِ  تکلیف  کیازِ  ہیوٚتوُ،  تتھ  سٍتۍ  ہوووُ  تۅہیہِ  اَتھ  پٮ۪ٹھ  قَسم،  لہٰذا  دِیِو  قَسمٕچ  کفارت  توپتہٕ  کٔرِو  بیٚیہِ  مانٛچھ  استعمال۔)"
  },
  {
    "verse_id": 2,
    "translation": "اللہ  تعالیٰ  ہن  چھےٚ  مقرر  کٔرمٕژ  تُہند  قَسم  مٔشراونٕچ  یعنی  قَسم  پُھٹراونہٕ  پتہٕ  تَمِچ  کفارت  دِنٕچ  طریق،  (سُہ  گوٚو  دہن  مسکینن  طعام  دِیُن  یا  غلام  یا  کنیز  آزاد  کَرٕنۍ  یا  ترٛیٚن  دۅہن  روزٕہ  دار  روزُن۔)  اللہ  تعالیٰ  چُھ  تُہُنٛد  دوست،  سُے  چُھ  سورُے  زانہٕ  وُن،  سُے  چھُ  سٮ۪ٹھاہ  حِکمتہٕ  وول،  (تَمی  علم  و  حکمت  سٍتۍ  چھُ  تُہنزٕ  مصلحژ  تہٕ  ضرورتٕکۍ  چیز  زٲنِتھ  تُہنزٕ  واریَہ  دشوٲرِیہِ  آسان  کرنٕچ  طریق  بیان  کران۔  چنانچہِ  قَسمٕچ  کفارت  دِنُک  حکم  کرنہٕ  سٍتۍ  کٔر  تٔمۍ  قَسمٕچہِ  پابندی  ہُنٛد  تکلیف  دوٗر۔)"
  },
  {
    "verse_id": 3,
    "translation": "اے  ازواجِ  طاہراتو!  سُہ  وقت  چھُ  یاد  کرنس  قٲبل  ییٚلہِ  نبی  کریم  صلی  اللہ  علیہ و سلمو  پننِس  أکِس  بٲژس  سٍتۍ  سِرٕ  کتَھہ  اَکھ  فرماوییہِ،  (سۅ  کتھ  ٲس  یٔہے  بہٕ  کھیمہٕ  نہٕ  أزکہِ  پٮ۪ٹھہٕ  مانچھ  مگر  یُتھ  نہٕ  ژٕہ  یہِ  کتھ  کٲنسہِ  نِشہِ  باوکھ،)  تمہِ  پتہٕ  ییٚلہِ  تمہِ  دیٚد  صٲبہِ  بوو  سُہ  سِر  بیٚیَن  ازواجِ  طاہراتن  نِشہِ،  اللہ  تعالیٰ  ہن  نٔنِروو  سُہ  معاملہٕ  نبی  کریمسؐ،  نبی  کریم  صلی  اللہ  علیہ و سلمو  فرموو  تٔمِس  سِر  فاش  کروُنہِ  دیٚد  صٲبہِ  کہ  ژےٚ  چھَتھ  یہِ  میٲنۍ  سِر  کتھ  بیٚیَن  نِشہِ  واتنٲومٕژ۔  (مگر  أڈ  کتھ  کٔرٕکھ  بیان  اَجہِ  کتھہِ  نِشہِ  کوٚرُکھ  اعراض  تَمیُک  کوٚرُکھ  نہٕ  کینٛہہ  بیان،  یہِ  گوٚو  غایت  درجُک  کرم  تِہُند  کہ  پننِس  حُکمس  خلاف  کرنس  پٮ۪ٹھ  ییٚلہِ  شکایت  کٔرٕکھ  پننیٚن  بٲژن  ہٕنز،  سورُے  کوٚرُکھ  نہٕ  بیان  بلکہ  کٔرٕکھ  تَمہِ  منٛزٕ  مۅیہِ  ہَنا  بیان  یُتھنہٕ  تِمن  زیادٕہ  شرمندگی  پٲدٕ  سپدِ۔)  اَدٕہ  ییٚلہِ  نبی  کریمنؐ  تَس  سۅ  کتھ  فرمٲو،  سۅ  گٔیہِ  حیران،  تَمہِ  کوٚرُکھ  عرض  تۅہیہِ  کٔمۍ  حض  دوٚپوُ  مےٚ  کیا  بوو  تُہُند  سِر  بیٚیہِ  کٲنسہِ  نِشہِ؟  (تِمن  گٔیہِ  راے  حضرت  عائشہ نٕے  ما  آسہِ  یِمن  ووٚنمُت)  تمَو  فرمووُس  مےٚ  کٔر  خبر  اللہ  تعالیٰ  ہن  یُس  بوٚڈ  زانن  وول  چھُ  یَس  سارِچی  پوٗرٕ  خبر  چھےٚ۔  (یہِ  آو  وَننہٕ  ازواجِ  طاہراتن  یُتھ  تِمہٕ  آئندٕہ  اَمہِ  قسمٕچہِ  ژۅیہِ  کرنہٕ  نِشہِ  پتھ  روزن،  بیٚیہِ  کرن  توبہٕ  ییٚمیُک  تِمن  ییٚمہِ  پتہٕ  آیاتِ  کریمن  اندر  حُکم  چھُ  یِوان  کرنہٕ۔)"
  },
  {
    "verse_id": 4,
    "translation": "اے  نبی  کریم  سٕنزو  دۅشوٕیَو  اہلیو!  (مراد  چھُ  اَمہِ  اندرٕہ  حضرت  عایشہ  بیٚیہِ  حضرت  حفصہ)  اگر  توٚہۍ  خدایس  برونٛہہ  کَنہِ  توبہٕ  کٔرِو  تہِ  چھُ  تُہندِ  خٲطرٕ  بہتر،  کیازِ  تٔتھۍ  لایق  چھُو  تۅہیہِ  کوٚرمُت  تہِ۔  (تہِ  گوٚو  یِی  زِ  کہ  تُہُند  دل  چھُ  یتھ  کَتھہِ  کُن  مٲیل  سپُدمُت  کہ  نبی  کریم  صلی  اللہ  علیہ و سلمن  ہُنٛد  توجّہ  پِھرہَو  أسۍ  بیٚیَن  ازواجِ  طاہراتو  نِشہِ  پانس  کُن،  تَمی  خٲطرٕ  چھو  توٚہۍ  پانہٕ  وٲنۍ  ژۅیہِ  کران۔  اگرچہِ  یتھ  کُن  نظر  کٔرِتھ  کہ  اَمیُک  سبب  چھُ  تۅہیہِ  محبتِ  رسولؐ  تَمی  اعتبارٕہ  اوسنہٕ  یہِ  ناکارٕہ  چیز  مگر  چونکہ  امہِ  سٍتۍ  چھےٚ  سپدان  بیٚیَن  ہٕنز  حق  تلفی  بیٚیہِ  چھُ  تِہندِ  دل  شکنی  ہُنٛد  باعث  سپدان،  اَتھ  کُن  نظر  کٔرِتھ  چھُ  ناکارے،  ییٚمہِ  مۅکھہٕ  تۅہیہِ  پزِ  توبہٕ  کرُن۔)  وۅنۍ  ہرگاہ  توٚہۍ  دۅشوے  نبی  کریم  صلی  اللہ  علیہ و سلمن  مقابلہٕ  پنٕنۍ  کاروٲئی  جٲری  تھٲوِو،  یہِ  کرنس  اندر  تۅہیہِ  اندِ  نہٕ  کینٛہہ  تہِ  کیازِ  تِہُنٛد  دوست  چھُ  پانہٕ  اللہ  تعالیٰ  بیٚیہِ  جبریلِ  امین  بیٚیہِ  نیکو  کار  مسلمان،  تَمہِ  علاوٕہ  چھِ  سٲری  ملٲیک  تِہندۍ  مددگار،  (تُہنزو  ژۅیَو  سٍتۍ  واتہِ  نہٕ  تِمن  کانٛہہ  ضرر  تہٕ  نقصان  بلکہ  چھُو  تۅہیہِ  پانس  اَمیُک  نقصان  کیازِ  یَس  صاحبس  یِتھۍ  مددگار  آسٕنۍ،  گۅڈٕ  چھُ  بس  تِمن  اکوے  بوٚڈ  مددگار،  تٔہندِس  مزاجِ  مبارکس  تہٕ  طبیعتِ  نازنینس  خلاف  کانٛہہ  حرکت  کرٕنۍ  تتھ  کۅسہٕ  کۅنٛدے  کھسہِ  تۅہیہِ،  تَمیُک  انجام  چھُ  نٔنۍ  پٲٹھۍ  سٮ۪ٹھاہ  یچھ  تُہندِ  خٲطرٕہ۔  ﴿اِنّ  اللہ  ھو  مَولٰہ﴾  اَتھ  آیۂ  کریمس  منٛز  یُس  وَننہٕ  آو  سارِنٕے  رفیق  سُہ  چھُ  پرٛتھ  أکِس  سٍتۍ  الگ  الگ  معنیہِ  کِنۍ،  اللہ  تعالیٰ  سٕنز  رفاقت  گٔیہِ  حقیقی،  جبریلِ  امین  سٕنز  رفاقت  گٔیہِ  ییٚمہِ  معنیہِ  کہ  سُہ  اوس  واسطہٕ  فیوضِ  الہٰی  واتہٕ  ناونس  اندر،  ملٲیکن  ہٕنز  رفاقت  گٔیہِ  انزالِ  سکینہٕ،  با  ایمانن  ہٕنز  رفاقت  گٔیہِ  تٲبعدٲری  تہٕ  فرماں  بردٲری،  بعضے  سلفِ  مُفسرینو  فرموو  صالحُ  المومنین  اندرٕ  چھِ  مُراد  شیخینِ  جلیلین  یعنی  حضرت  ابو  بکر  صدیقؓ  تہٕ  حضرت  فاروق  اعظمؓ  واللہُ  اعلم،  چونکہ  بعضے  روایتن  اندر  چھُ  اَمِیُک  سببِ  نزول  بے  واقعات  آمٕتۍ،  تِمن  روایتن  اندر  چھُ  آمُت  کہ  حضرت  عائشنؓ  تہٕ  حضرت  حفصہسؓ  ورٲے  تہِ  چھےٚ  بیٚیہِ  ازواجِ  طاہرات  اَتھ  تحریکس  منز  شٲمل  آسمژٕ،  حضرت  سودہؓ،  حضرت  صفیہؓ  وغیرہ۔  تمی  مۅکھہٕ  کوٚرُکھ  بیان  بَصیغۂ  جمع  کہ  اے  سارِوٕے  ازواجِ  طاہراتو  تۅہیہِ  مہٕ  روٗزِنَو  یہِ  خیال  کہ  مردس  چھِ  زنانن  ہٕنز  ضرورت  لٲزمی  آسان  تہٕ  أتھۍ  کُن  نظر  کٔرِتھ  یِن  سٲنۍ  مطالبات  تسلیم  کرنہٕ۔)"
  },
  {
    "verse_id": 5,
    "translation": "لہٰذا!  تھٲوِو  توٚہۍ  اے  پیغمبرِ  برحق  سٕنزو  اَزواجِ  طاہراتو  یہِ  کتھ  یاد  کہ  ہرگاہ  یہِ  پیغمبر  تۅہیہِ  سارِنٕے  زنانن  طلاق  دِیہِ،  اللہ  تعالیٰ  کرِ  تۅہیہِ  بدل  تِمن  تُہندِ  کھۅتہٕ  رٕژٕ  زنانہٕ  عطا،  یِمہٕ  زنانہٕ  مسلمان  آسن،  با  ایمان  آسن،  فرماں  بردار  آسن،  توبہٕ  کروُنہِ  آسن،  عبادت  کروُنہِ  آسن،  روزٕہ  دار  آسن،  بعضے  وۅرزٕہ  آسن،  بعضے  اَنۂرشہِ  آسن۔  (بعض  مصلحتن  کُن  نظر  کٔرِتھ  چھُ  زنانہٕ  وۅرزٕہ  آسُن  تہِ  مرغوب  کیازِ  سۅ  چھےٚ  سلیقہٕ  واجِنۍ  تہٕ  تجربہٕ  کار  آسان،  اَمی  آو  صفتن  اندر  بیان  کرنہٕ۔)"
  },
  {
    "verse_id": 6,
    "translation": "اے  با  ایمانو!  (ییٚلہِ  حضرتِ  رسولِ  کریمؐ  سٕنزن  ازواجِ  طاہراتن  تہِ  کانٛہہ  چارٕہ  چھُنہٕ  عبادت  تہٕ  عمل  کرنہٕ  ورٲے،  تِمن  تہِ  آو  بَذریعۂ  نبی  کریمؐ  تبلیغ  کرنہٕ،  تۅہیہِ  تہِ  چُھ  حکم  یِوان  کرنہٕ  کہ  توٚہۍ  تہِ  ٲسِو  پننِس  عیالس  تبلیغ  کران،  عیالس  تبلیغ  کرُن  چھُ  وٲجب،  پرٛتھ  مسلمانس  چھُ  لٲزِم  پانہٕ  تہِ  عمل  کرٕنۍ  پنُن  عیال  تہِ  عمل  کرناوُن،  دین  چہِ  وَتہِ  پٮ۪ٹھ  انٕنۍ،  وارٕ  وارٕ  فکرِ  تارنہٕ  سٍتۍ،  مار  دِنہٕ  سٍتۍ،  وعیدِ  شدید  بوزنانہٕ  سٍتۍ،  کھۅژناونہٕ  سٍتۍ،  پیار  کرنہٕ  سٍتۍ،  غرض  پرٛتھ  طریقہٕ  گژھن  تِم  سمجھاوٕنۍ۔)  لہٰذا  بچٲوِیوٗکھ  پنُن  پان  تہٕ  پنُن  عیال  نارِ  جہنم  نِشہِ  یَتھ  نارس  ہُرِہ  ہیٚنہٕ  یِیہِ  لوٗکن  تہٕ  کَنیٚو  سٍتۍ۔  یِمہٕ  کَنہِ  ژٕنیٚن  ہٕندۍ  پٲٹھۍ  دزان  چھےٚ۔  (پان  بچاوُن  گوٚو  پانہٕ  فرماں  بردٲری  کرٕنۍ،  عیال  بچاوُن  گوٚو  تِم  گژھن  خداے  سُند  کلام  ہیٚچھناوٕنۍ  بیٚیہِ  تِمن  احکامن  پٮ۪ٹھ  عمل  کرناوٕنۍ)  یَتھ  نارس  پٮ۪ٹھ  مقرر  تہٕ  معین  چھِ  کرنہٕ  آمٕتۍ  ژٔکھیٚل،  مضبوط،  طاقتور  ملٲیک  یِم  نہٕ  کُنہِ  قسمہٕ  رحم  کروُنۍ  چھِ،  یا  یِمن  سٍتۍ  نہٕ  کانٛہہ  مقابلہٕ  ہیٚکہِ  کٔرِتھ،  یِم  نہٕ  أکِس  ذرّس  برابر  خداے  سٕنز  نافرمٲنی  کران  چھِ  کُنہِ  حُکمس  اندر۔  یُس  حکم  تِمن  کرنہٕ  یِوان  چھُ،  یُس  حکم  اللہ  تعالیٰ  کران  چھُکھ،  تتھ  چھِ  تِم  فوراً  بجا  اَنان،  نہ  چھِ  تعمیل  کرنس  اندر  سُستی  تہٕ  تٲر  کران،  تِمے  ملٲیک  واتناوَن  کٲفرن  نارِ  جہنمس  اندر۔  (تمی  وقتہٕ  یِیہِ  تِمن  وَننہٕ)"
  },
  {
    "verse_id": 7,
    "translation": "اے  کٲفرو!  اَز  مَہ  کٔرِو  توٚہۍ  کُنہِ  قٕسمُک  عذُر  پیش،  کیازِ  تتھ  چھُو  نہٕ  فٲیدٕہ  کینٛہہ  تہِ،  کیازِ  تۅہیہِ  چھُو  تَمہِ  کُے  سزا  یِوان  دِنہٕ  یہِ  توٚہۍ  کران  ٲسوِ  دنیاہس  اندر۔  (اَمہِ  پتہٕ  چھُ  بیان  یِوان  کرنہٕ  اَمہِ  نارِ  جہنم  نِشہِ  بچنٕچ  کیا  صورت  چھےٚ،  تِی  ؤنِو  توٚہۍ  پننِس  اہل  و  عیالس۔)"
  },
  {
    "verse_id": 8,
    "translation": "اے  با  ایمانو!  توٚہۍ  کٔرِو  خدایس  بُرٛونٛٹھہٕ  کَنہِ  پوٚز  توبہٕ۔  (یعنی  دِلس  منٛز  ہیٚیِو  پورٕ  تہٕ  کٲمل  ندامت  تِمن  گناہن  پٮ۪ٹھ  یِم  از  تام  کٔرِمٕتۍ  چھِو،  آئندٕہ  کٔرِو  پختہٕ  عزم  گناہ  ترٛاونس  پٮ۪ٹھ۔)  اَمہِ  توبہٕ  کہِ  برکتہٕ  امید  چھےٚ  یعنی  وعدٕہ  چھُ  تُہنٛد  پروردِگار  کرِ  تُہندیٚن  گناہن  عفو  بیٚیہِ  واتناوِ  تۅہیہِ  جنتہٕ  کیٚن  تِمن  باغن  اندر  یِمَو  بٔنۍ  کِنۍ  کۅلہٕ  تہٕ  جویہِ  پکان  آسن۔  یہِ  گوٚو  تَمی  دۅہ  ییٚمۍ  دۅہ  اللہ  تعالیٰ  عزت  دِیہِ  نبی  کریمسؐ  بیٚیہِ  تِمن  لوٗکن  یِمو  ایمان  اوٚن  تِمن  سٍتۍ۔  ییٚمہِ  ساعتہٕ  میدانِ  حشر  پتہٕ  پُلِ  صراط  پٮ۪ٹھۍ  تِم  با  ایمان  ترُن  ہیٚن،  تِمن  با  ایمانن  آسہِ  نوٗر  پنُن  دوران  تِمن  بروٗنٹھۍ  کِنۍ  تہٕ  بیٚیہِ  تِمن  دٔچھِنۍ  کِنۍ  تہِ۔  دعا  آسن  کران،  اے  سانہِ  پروردگارٕ!  سانہِ  خٲطرٕ  پوشناوُن  یہِ  نوٗر  سون  یُتھنہٕ  یہِ  وَتہِ  منزٕے  ژھیٚتہٕ  گژِھہ،  بیٚیہِ  کر  اَسہِ  مغفرت  بیشک  ژٕ  چھُکھ  پرٛتھ  چیزس  پٮ۪ٹھ  قدرت  وول۔"
  },
  {
    "verse_id": 9,
    "translation": "اے  نبی  کریمؐ!  جہاد  کٔرِو  کٲفرن  سٍتۍ  سلاح  و  سامانہٕ  سٍتۍ۔  بیٚیہِ  کٔرِو  منٲفقن  سٍتۍ  جہاد  زیٚوِ  سٍتۍ  دٔلیلو  سٍتۍ۔  بیٚیہِ  کٔرِو  تِمن  پٮ۪ٹھ  سختی  دنیاہس  اندر۔  کیازِ  تِم  چھِ  تٔتھۍ  مُستحق  تہٕ  سزاوار،  ٲخرتس  اندر  چھےٚ  تِہنز  جاے  نارِ  جہنم،  سۅ  چھےٚ  سٮ۪ٹھاہ  یچھ  جاے  تِہندِ  روزنہٕ  خٲطرٕ۔"
  },
  {
    "verse_id": 10,
    "translation": "اللہ  تعالیٰ  ہن  فرمٲو  اَکھ  مثال  کٲفرن  ہٕندِ  عبرت  خٲطرٕ  نوحؑ  سٕنزِ  گھرٕ  واجنہِ  ہٕنز  بیٚیہِ  لوطؑ  سٕنزِ  گھرٕ  واجنہِ  ہٕنز،  تِمہٕ  دۅشوے  زنانہٕ  آسہٕ  سانیٚو  بندو  أندرٕہ  خاص  دۅن  نیکو  کار  بندن  ہٕندِس  نِکاحس  تل،  تِمو  دۅشوِیو  زنانو  کوٚر  تِمن  دۅشوُنۍ  صاحبن  ہُنٛد  حق  ضائع۔  (کیازِ  تِہنز  کٔرٕکھ  نہٕ  فرماں  بردٲری  تہٕ  تٲبعدٲری،  تِمہٕ  دۅشوے  زنانہٕ  آسہٕ  منافق۔  بظٲہر  آسہٕ  تِمن  سٍتۍ  لیکن  دِلہٕ  سٍتۍ  آسہٕ  کٲفرن  سٍتۍ۔)  پس  آے  نہٕ  تِم  دۅشوے  نیک  بندٕہ  کینہہ  بکار  اللہ  تعالیٰ  ہَس  برٛونٹھ  کَنہِ  تِمن  دۅن  زنانن۔  چنانچہ  تِمن  دۅشوُنۍ  زنانن  آو  حکم  کرنہٕ  کفرٕ  سببہٕ  أژِو  توٚہۍ  دۅشوے  عام  کٲفرن  سٍتۍ  نارِ  جہنمس  اندر۔  (دۅن  پیغمبرن  سٍتۍ  رشتہٕ  آسنن  دِتُکھ  نہٕ  کانٛہہ  فٲیدٕہ۔)"
  },
  {
    "verse_id": 11,
    "translation": "بیٚیہِ  فرمٲو  اللہ  تعالیٰ  ہن  بیٚاکھ  مثال  باایمانن  ہٕندِ  تسلی  خٲطرٕ  فرعون  سٕندیٚن  بٲژن  ہٕںز،  (حضرت  آسیہ  بنت  مزاحم  سٕنز  ییٚلہِ  تِمو  دعا  کوٚر  عام  حالاتن  اندر  یا  ییٚلہِ  تِمو  أکِس  خاص  حالس  اندر  دعا  کوٚر  ییٚمہِ  ساعتہٕ  فرعونس  معلوم  سپُد  تِہندِ  باایمان  آسنُک۔  تٔمۍ  دِیُت  حکم  یہِ  کٔڈیوٗن  نٔنِس  تاپس،  توپتہٕ  ٹھٲسِہوٗس  اتھن  کھۅرن  چہار  مینخ،  سینس  پٮ۪ٹھ  تھٲوِیوٗس  گرٛٹٕچ  بوٚنِم  کٔنۍ۔)  تٔتھۍ  حالس  اندر  موٚنگ  تِمو  یہِ  دعا،  پروردِگارا  میانہِ  خٲطرٕ  کر  بِنا  جنتس  اندر  پننِس  قُربس  اندر  اَکھ  گھرَہ۔  بیٚیہِ  دِ  مےٚ  نجات  فرعون  سِندِ  شرٕ  نِشہِ،  بیٚیہِ  تٔہنزَو  کفرٕچو  کامیٚو  نِشہِ،  بیٚیہِ  دِ  مےٚ  نجات  سارِنٕے  ظٲلِمن  یعنی  کٲفرن  ہٕندِ  شرٕ  نِشہِ۔  (ییٚلہِ  تِمو  یہِ  دعا  موٚنگ  تِمن  آو  جنتس  اندر  سُہ  پنُن  گھرٕ  ہاونہٕ  ییٚمہِ  سٍتۍ  نہٕ  تِمن  سُہ  تکلیف  بوزنے  آو۔)"
  },
  {
    "verse_id": 12,
    "translation": "بیٚیہِ  چھُ  اللہ  تعالیٰ  ہن  مسلمانن  ہٕندِ  تسلی  خٲطرٕ  حضرت  مریمؑ  یۅسہٕ  صاحبزادی  چھےٚ  حضرت  عمران  سٕنز  مثال  بیان  فرمٲومٕژ  ییٚمہِ  پنُن  ناموس  تہٕ  عصمت  حلال  و  حرام  دۅشوٕیو  چیزو  نِشہِ  محفوظ  تھٲو،  پس  واتنوو  اَسہِ  تِمن  منٛز  پنُن  روح  یعنی  عیسیٰ  علیہ  السلام۔  بیٚیہِ  کوٚر  تِمو  تصدیق  پننِس  پروردِگار  سٕندیٚن  پیغامن  یِم  تِمن  نِشہِ  ملٲیکن  ہٕندِ  ذریعہٕ  واتناونہٕ  آے۔  بیٚیہِ  کوٚر  تِمَو  تصدیق  پروردِگار  سٕنزن  کتابن  یعنی  توراۃ  و  انجیلس،  بیٚیہِ  ٲس  سۅ  واقعی  اطاعت  و  فرماں  بردٲری  کروُنیو  اندرٕہ۔"
  }
]