[
  {
    "verse_id": 1,
    "translation": "اے  نبیؐ،  ییٚلہِ  توٚہۍ  لُکھ  زنانن  طلاق  دِیِو،  تیٚلہِ  ٲسِو  تِمن  تِہندِ  عِدت  خٲطرٕ  طلاق  دِوان۔  ﴿عِدت  خٲطرٕ  طلاق  دِنَس  چِھ  زٕہ  مطلب  تہٕ  یتھ  جایِہ  چِھ  دۅشوے  مُراد۔  اکھ  یِہ  زِ  حیض  کِس  حالتس  منٛز  مَہ  دِیِو  زَنانہِ  طَلاق  بلکہ  دِیو  تمہِ  وقتہٕ  طلاق  ییٚمہِ  سٍتۍ  تٔمۍ  سُند  عِدّت  شروع  ہیٚکہِ  سپدِتھ۔  دوٚیم  زِ  عِدّتس  منٛز  دِیِو  رجوع  کرنٕچ  گُنجٲیش  تھٲوِتھ  طلاق،  یِتھہٕ  پٲٹھۍ  مَہ  دِیِو  طلاق  ییٚمہِ  سٍتۍ  رجوع  کرنُک  موقعے  روزِ  نہٕ  پَتھ  کُن۔  اَمہِ  حُکمٕچ  یۅسہِ  تشریح  حدیثو  نِشہِ  میلان  چھےٚ  تمہِ  مطٲبق  چُھ  طلاقُک  قٲعدٕہ  یِہ  زِ  حیض  کہ  وقتہٕ  گژھہِ  نہٕ  طلاق  دِنہٕ  یُن،  بلکہ  گژِھہ  تتھ  طُہرکِس  حالتس  منٛز  دِنہٕ  یُن  یتھ  منٛز  خاندارن  آسہِ  نہٕ  خاندارِنہِ  سٍتۍ  مُباشرت  کٔرمٕژ،  یا  گژِھہ  تتھ  حالتس  منٛز  دِنہٕ  یُن  ییٚلہِ  زَن  زنانہِ  ہُند  گوبہِ  کھۅر  آسُن  پے  آسہِ۔  تہٕ  اَکی  وقتہٕ  گژھن  نہٕ  ترٛےٚ  طلاق  دِنہٕ  یِنۍ۔﴾  تہٕ  عِدّتُک  وقت  گٕنزرِو  ٹھیک  ٹھیک،  تہٕ  خُدایس  کھۅٚژِو  یُس  تُہُند  ربّ  چُھ۔  ﴿یعنی  طلاق  مَہ  سمجِھو  گِندُن  کینہہ  زِ  طلاقُک  اہم  معاملہٕ  پیش  یِنہٕ  پتہٕ  تہِ  یِیہِ  نہٕ  یِہ  یاد  تھاونہٕ  زِ  کر  چُھ  طلاق  دِنہٕ  آمُت،  کر  گوٚو  عِدّت  شروع  تہٕ  اَتھ  کر  چُھ  ختم  گژُھن۔  ییٚمہِ  ساعتہٕ  طلاق  دِنہٕ  یِیِہ،  سُہ  وقت  تہٕ  سُہ  تٲریخ  گژِھہ  یاد  تھاوُن،  تہٕ  یِتہِ  گژِھہ  یاد  تھاوُن  زِ  کتھ  حالتس  منٛز  چُھ  زنانہِ  آمُت  طلاق  دِنہٕ﴾،  ﴿عِدّت  کہ  وقتہٕ﴾  نَہ  مَہ  کٔڑِیوٗکھ  تِمہٕ  توٚہۍ  گرو  منٛزٕ،  تہٕ  نَہ  مَہ  نیرِن  تِمہٕ  پانہٕ۔  ﴿یعنی  نَہ  گژِھہ  مَرد  شرارتس  منٛز  یِتھ  زنانہِ  گرٕ  منٛزٕ  کڑُن،  تہٕ  نَہ  گژِھہ  زنانہٕ  شرارتس  منٛز  یِتھ  ژَلٕنۍ۔  عِدّتس  تام  چُھ  گرٕ  أمۍ  سُند۔  أتھۍ  گرس  منٛز  پزِ  دۅشوٕنۍ  روزُن  تاکہ  پانہٕ  وٲنۍ  اگر  کانٛہہ  موافقتچٕ  صوٗرت  نیٖرِتھ  ہیٚکہِ،  تیٚلہِ  ہیٚکہِ  تمہِ  نِشہِ  فٲیدٕہ  تُلنہٕ  یِتھ۔  اگر  دۅشوے  أکِس  گرس  منٛز  روزن،  تریٚن  ریٚتن  یا  ترٛے  حیض  یِنس  تام  یا  گۅبہِ  کھۅر  آسنہٕ  کِس  صوٗرتس  منٛز  خلاص  گژھنس  تام  ہیٚکن  اَمِکۍ  موقع  بارہا  یِتھ۔﴾  اِلّا  یِہ  زِ  تِمہٕ  گژھن  کُنہِ  ٹاکارٕہ  بُرٲیی  ہٕنزٕ  مُرتکب۔  ﴿یعنی  بدچلنی  ہِنزٕ  مرتکب  سپدن  یا  روزَن  عِدّت  کِس  وقتس  منٛز  ژُوان  تہٕ  بدزبٲنی  کران۔﴾  یِم  چِھ  اللہ  تعالیٰ  سٕندۍ  مُقرر  کرنہٕ  آمٕتۍ  حد،  تہٕ  یُس  کانٛہہ  اللہ  تعالیٰ  سٕندیو  حدَو  نِشہِ  نیرِ،  سُہ  کرِ  خۅد  پانس  پیٚٹھ  ظُلم،  توٚہۍ  چِھو  نہٕ  زانان،  بنان  چُھ  اللہ  تعالیٰ  کرِ  امہِ  پتہٕ  ﴿موافقتچٕ﴾  کانٛہہ  صوٗرت  پٲدٕہ۔"
  },
  {
    "verse_id": 2,
    "translation": "پتہٕ  ییٚلہِ  تِمہٕ  پننِس  ﴿عِدّت  کِس﴾  خٲتِمس  پیٚٹھ  واتن،  تیٚلہِ  رُکٲوِیوٗکھ  تِمہٕ  جان  طریقہٕ  ﴿پننِس  نکاحس  منٛز﴾  نَتہٕ  سپدِو  جان  طریقہٕ  تِمو  نِشہِ  جُدا۔  تہٕ  تِتھۍ  زٕہ  نفر  بنٲوِیوٗکھ  گواہ  یِم  تۅہیِہ  منٛز  صاحبِ  عدل  آسن۔  ﴿امہِ  نِشہِ  چُھ  مُراد  طلاقس  پیٚٹھ  تہِ  گواہ  تھٲوٕنۍ  تہٕ  رجوع  کرنس  پیٚٹھ  تہِ﴾۔  تہٕ  ﴿اے  گواہ  بنَن  والیو!﴾  گوٲہی  کٔرِو  ٹھیک  ٹھیک  اللہ  تعالیٰ  سٕندِ  خٲطرٕ  ادا۔  یِمہٕ  چھےٚ  کتھہٕ  یِہٕنز  نصیحت  تۅہیِہ  لُکن  کرنہٕ  چَھو  یِوان،  پرٛتھ  تس  شخصس  یُس  اللہ  تعالیٰ  تہٕ  ٲخرت  کِس  دۅہس  پیٚٹھ  ایمان  آسہِ  تھاوان۔  ﴿یِم  لفظ  چِھ  پانہٕ  وَنان  زِ  یِم  ہدایات  پیٚٹھہٕ  کنہِ  چِھ  دِنہٕ  آمٕتۍ  تِم  چِھ  نصیحتچٕ  حیثیت  تھاوان،  نَہ  زِ  قانونٕچ۔  اگر  اِنسان  وَننہٕ  آمتِس  طریقس  خلاف  طلاق  دِیِہ،  عِدّتُک  شمار  تھاوِنہٕ  یاد،  خاندارنہِ  کڑِ  معقول  عُذرٕ  ورٲے  گرٕ  منٛزٕ،  عِدّت  مۅکلنس  پیٚٹھ  کرِ  زنانہٕ  ستاونہٕ  خٲطرٕ  رجوع،  اگر  رخصت  کریٚس  تیٚلہِ  کریس  ژُوان  ژُوان،  تہٕ  طلاقس،  رجوعس،  علٰحیدگی،  کُنہِ  چیزس  پیٚٹھ  تہِ  تھاونہِ  گواہ،  اَمہِ  سٍتۍ  پیٚیِہ  نہٕ  طلاقس،  رجوعس  تہٕ  علٰحیدگی  ہٕنٛدیٚن  قانونی  نتیجن  منٛز  کانٛہہ  فرق۔  البتہ  اللہ  تعالیٰ  سٕندِس  نصیحتس  خلاف  عمل  کرٕنۍ  آسہِ  اَمہِ  کتھہِ  ہٕنز  دلیل  زِ  أمۍ  سٕندِس  دِلس  منٛز  چُھنہٕ  اللہ  تعالیٰ  تہٕ  ٲخرت  کِس  دۅہس  پیٚٹھ  صحیح  ایمان  موجود،  ییٚمہِ  کِس  بِناہس  پیٚٹھ  أمۍ  سُہ  طرزِ  عمل  اختیار  کوٚر،  یُس  أکِس  جان  مومنس  اختیار  پَزِنہٕ  کرُن﴾۔  یُس  اکھاہ  خُدایس  کھوٚژِتھ  کٲم  کرِ،  اللہ  تعالیٰ  کرِ  تٔمۍ  سٕندِ  خٲطرٕ  مُشکلاتو  منٛزٕ  نیرٕنٕچ  کانٛہہ  وَتھ  پٲدٕہ۔"
  },
  {
    "verse_id": 3,
    "translation": "تہٕ  أمِس  دِیِہ  تِژِھہ  وَتہِ  کِنۍ  رِزق  یور  نہٕ  تٔمۍ  سُند  گُمان  تہِ  آسہِ  گژھان۔  یُس  خُدایس  پیٚٹھ  بھروسہٕ  کرِ  تٔمۍ  سٕندِ  خٲطرٕ  چُھ  سُہ  کٲفی۔  اللہ  تعالیٰ  چُھ  پنٕنۍ  کٲم  پوٗرٕ  کٔرِتھ  روزان،  خُداین  چُھ  پرٛتھ  چیزٕ  خٲطرٕ  اکھ  تقدیر  مقرر  کٔرِتھ  تھوومُت۔"
  },
  {
    "verse_id": 4,
    "translation": "تہٕ  تُہنزو  زَنانَو  منٛزٕ  یِمہٕ  حیض  نِشہِ  آسن  نااُمید  گٔمٕژ،  تِہندِس  معاملس  منٛز  اگر  تۅہیِہ  شک  چُھ  لاحق  تیٚلہِ  ﴿گٔژھیوٚ  تۅہیِہ  معلوم  آسُن﴾  تِہُند  عدّت  چُھ  ترےٚ  ریٚتھ۔  تہٕ  یۅہے  حکم  چُھ  تِہُند  یِمن  وُنہِ  ماہؤری  ﴿حیض﴾  آسہِ  نہٕ  گوٚمُت  ﴿خواہ  متہٕ  ٲسِتن  حیض  لۅکچارٕکِنۍ  آمُت  یا  امہِ  وجہ  زِ  کیںٛژھن  مستوٗراتن  چُھ  واریاہہِ  کٲلۍ  حیض  یُن  شروع  گژھان،  تہٕ  خال  خالٕے  چُھ  یِہ  سپدان  زِ  کٲنٛسہِ  زَنہِ  چُھنہٕ  سٲرِسٕے  وٲنٛسہِ  یِوان،  بہر  حال  چُھ  تمام  صوٗرتن  منٛز  یِژِھہ  زَنہِ  ہُند  عدّت  سُے  یُس  ﴿آیسہ﴾  زنانہِ  ہُند  عدّت  چُھ  یعنی  طلاق  کہ  وقتہٕ  پیٚٹھہٕ  ترٛےٚ  ریٚتھ﴾  تہٕ  گۅبہِ  کھۅر  مستوٗراتن  ہندِ  عِدّتُک  حد  چُھ  یِہ  زِ  تِمہٕ  گژھن  خلاص  گژھنہِ۔  ﴿یعنی  زٔنۍ  گٔژھۍتن  خاندار  سٕندِ  وَفات  پتہٕ  فوراً  خلاص  یا  لٔگۍ  تنس  4  ریٚتھ  دَاہ  دۅہ  کھۅتہٕ  زیادٕہ  وقت،  بہر  حال  گژِھہ  خلاص  سپدنس  سٍتۍ  تٔمۍ  سُند  عِدّت  ختم﴾  یُس  شخص  خُدایس  کھۅژِ،  تٔمۍ  سٕندِس  معاملس  منٛز  چُھ  سُہ  سہولیت  پٲدٕ  کران۔"
  },
  {
    "verse_id": 5,
    "translation": "یِہ  چُھ  اللہ  تعالیٰ  سُند  حکم  یُس  تٔمۍ  تۅہیِہ  کُن  چُھ  نٲزِل  کوٚرمُت۔  یُس  خُدایس  کھۅژِ،  اللہ  تعالیٰ  کرِ  تٔمۍ  سٕنزٕ  بُرٲیِیِہ  تس  نِشہِ  دوٗر،  تہٕ  تس  دِیِہ  بوٚڈ  اجر۔"
  },
  {
    "verse_id": 6,
    "translation": "تِمہٕ  تھٲوِیوٗکھ  ﴿عدّت  کِس  وقتس  منٛز﴾  تٔتھۍ  جایِہ  ییٚتہِ  توٚہۍ  چِھو  روزان،  یِژھ  جاے  تہِ  تۅہیِہ  دستیاب  آسہِ،  تہٕ  تِمہٕ  تنگ  کرنہٕ  موجوٗب  مَہ  ستاوِیوٗکھ  تِمہٕ۔  تہٕ  اگر  تِمہٕ  گۅبہِ  کھۅر  آسن  تیٚلہِ  روٗزِو  تِمن  پیٚٹھ  تتھ  وقتس  تام  خرچ  کران،  یوٚت  تام  نہٕ  تِمہٕ  خلاص  گژھن۔  پتہٕ  اگر  تِمہٕ  تُہٕندِ  خٲطرٕ  ﴿شُرِس﴾  چاوَن  دۅدہ،  تیٚلہِ  دِیِو  تِمن  تِہٕنز  اُجرت،  تہٕ  رٔتۍ  پٲٹھۍ  کٔرِو  ﴿اُجرتُک  معاملہٕ﴾  پانہٕ  وٲنۍ  کتھ  باتھہِ  سٍتۍ  مقرر،  البتہ  اگر  تۅہیِہ  ﴿اُجرت  مقرر  کرنس  منٛز﴾  اکھ  بیاکھ  تنگ  کوٚروٗن،  تیٚلہِ  چاوِ  بدل  خاتون  شُرِس  دۅدہ۔"
  },
  {
    "verse_id": 7,
    "translation": "یُس  خۅشخال  نفر  آسہِ  سُہ  دِیِن  پننہِ  خۅشحٲلی  مطٲبق  نفقہ،  تہٕ  یَس  رزق  کم  آسہِ  دِنہٕ  آمُت،  سُہ  کٔرِن  تَمی  مالہٕ  منٛزٕ  خرچ  یُس  خُداین  چُھ  تس  دِیتمُت۔  خُداین  یَس  یِکینژھاہ  دِیتمُت  چُھ،  تمہِ  کھۅتہٕ  زیادٕہ  چُھنہٕ  سُہ  تس  مکلّف  ٹھہراوان  ﴿یعنی  بار  چُھس  نہٕ  تراوان﴾،  یِہ  کتھ  چَھنہٕ  دوٗر  زِ  اللہ  تعالیٰ  کرِ  تنگ  دستی  پتہٕ  فراخ  دستی  تہِ  عطا۔"
  },
  {
    "verse_id": 8,
    "translation": "کٲژاہ  بستی  چھےٚ  یِمو  پننِس  ربّ  سٕنز  تہٕ  تٔمۍ  سٕندیٚن  رسولن  ہٕندِس  حکمس  سرکشی  کٔر  ﴿وۅنۍ  چُھ  مُسلمانن  یِوان  تنبیہ  کرنہٕ  زِ  اللہ  تعالیٰ  سٕندِس  رسولؐ  تہٕ  تٔمۍ  سٕنزِ  کتابہِ  ہٕندِ  ذریعہِ  یِم  احکام  تِمن  دِنہٕ  چِھ  آمٕتۍ،  اگر  تِم  یِہنز  نافرمٲنی  کرن  تیٚلہِ  کُس  انجام  پیٚیِہ  تِمن  دُنیاہس  تہٕ  ٲخرتس  منٛز  وُچُھن،  تہٕ  اگر  اطاعتچٕ  وَتھ  کرن  اختیار  تیٚلہِ  کُس  جزا  کرن  حٲصل﴾  اَسہِ  ہِیوٚت  سختی  سان  تِمن  حساب،  تہٕ  تِمن  دِیُت  وُلٹہٕ  پٲٹھۍ  سزا۔"
  },
  {
    "verse_id": 9,
    "translation": "تِمو  وُچھ  پننہِ  کرِمَتِیُک  سزا،  تہٕ  تِہُند  انجامِ  کار  چُھ  گاٹے  گاٹہٕ۔"
  },
  {
    "verse_id": 10,
    "translation": "خُداین  چُھ  ﴿ٲخرتس  منٛز﴾  تِہندِ  خٲطرٕ  سخت  عذاب  تھوومُت  دستیاب۔  لہٰذا  کھوٚژِو  خُدایس  اے  صاحبِ  عقل  لُکو،  یِمو  ایمان  چُھو  اوٚنمُت،  خُداین  چھےٚ  تۅہیِہ  کُن  اکھ  نصیحت  کٔرمٕژ  نٲزِل۔"
  },
  {
    "verse_id": 11,
    "translation": "اکھ  تِیُتھ  رسول  یُس  تۅہیِہ  اللہ  تعالیٰ  سٕندۍ  صاف  صاف  ہدایات  دِنہٕ  وٲلۍ  آیات  چُھو  بوزناوان  ﴿مفسرو  منٛزٕ  چُھ  کینٛژھو  ووٚنمُت  زِ  نصیحت  نِشہِ  چُھ  مُراد  قرآن  تہٕ  رسولس  نِشہِ  چِھ  مُراد  محمدؐ۔  تہٕ  کینہہ  چِھ  ونان  زِ  نصیحت  نِشہِ  چِھ  مُراد  پانہٕ  رسولُ  اللہؐ،  یعنی  تِہٕنٛز  ذات  ٲس  کُلھم  پٲٹھۍ  نصیحت۔  اَسہِ  نزدیک  چُھ  یِہ  دوٚیم  تفسیر  زیادٕہ  صحیح﴾  تاکہ  ایمان  انَن  والیٚن  تہٕ  نیک  عمل  کرن  والیٚن  اَنہِ،  اَنہِ گٹَو  منٛز  کٔڑِتھ  گاشس  کُن۔  یُس  کانٛہہ  خُدایس  پیٚٹھ  ایمان  اَنہِ  تہٕ  نیک  عمل  کرِ،  اللہ  تعالیٰ  کرِ  تس  تِتھیٚن  جنّتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان۔  یِم  لُکھ  روزن  تِمن  منٛز  ہمیشہ  ہمیشہ۔  خُداین  چُھ  یِتھِس  شخصس  خٲطرٕ  بہترین  رِزق  تھوومُت۔"
  },
  {
    "verse_id": 12,
    "translation": "اللہ  تعالیٰ  چُھ  سُہ  ییٚمۍ  سَتھ  آسمان  بنٲوۍ  تہٕ  زمین  کہ  قٔسمٕکۍ  تِمنٕے  ہِوۍ،  ﴿تِمنٕے  ہِوۍ،  اَمیُک  مطلب  چُھنہٕ  یِہ  زِ  ییتیاہ  آسمان  بنٲوِن  تِژَے  بناویٚن  زمینہٕ  تہِ،  بلکہ  چُھ  مطلب  یِہ  زِ  یتھہٕ  پٲٹھۍ  تٔمۍ  واریاہ  آسمان  چِھ  بنٲوِمٕتۍ،  تِژھے  بناویٚن  واریاہ  زمینہٕ  تہِ۔  تہٕ   زمین  کہ  قسمٕکۍ   اَمیُک  مطلب  چُھ  یِہ  زِ  یِتھہٕ  پٲٹھۍ  یِہ  زمین  یتھ  پیٚٹھ  انسان  چِھ  روزان  چھےٚ  پننیو  موجوداتو  خٲطرٕ  فرش  تہٕ  مَنزُل،  تِتھے  پٲٹھۍ  چھےٚ  خُداین  کائناتس  منٛز  بیٚیہِ  زمینہٕ  تہِ  بناوِمَژٕ،  یِمہٕ  پننیٚن  پننیٚن  آبٲدِین  خٲطرٕ  فرش  تہٕ  مَنزُل  چھےٚ۔  دوٚیِمیٚن  لفظن  منٛز  وَنو  زِ  آسمانس  پیٚٹھ  یِم  بےشمار  تارک  تہٕ  سیّارٕہ  چِھ  نظرِ  گژھان  یِم  سٲری  چِھنہٕ  وٲران  کھنڈراتن  ہٕنٛدۍ  پٲٹھۍ  کینہہ،  بلکہ  چِھ  زمینٕکۍ  پٲٹھۍ  یِمن  منٛز  تہِ  چِھ  واریاہ  تِتھۍ  یِمن  منٛز  دُنیا  چِھ  آباد۔﴾  تِمن  درمیان  چُھ  حُکم  نٲزِل  سپدان  روزان۔  ﴿یِہ  کتھ  چَھو  تۅہیِہ  اَمہِ  موجوب  یِوان  وَننہٕ﴾  تاکہ  توٚہۍ  زٲنِو  زِ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان،  بیٚیہِ  یِہ  زِ  اللہ  تعالیٰ  سُند  علم  چُھ  پرٛتھ  چیزس  پیٚٹھ  احاطہٕ  کٔرِتھ۔"
  }
]