[
  {
    "verse_id": 1,
    "translation": "حٰ۔  م۔"
  },
  {
    "verse_id": 2,
    "translation": "یِہ  چُھ  خُداے  رحمٰن  و  رحیم  سٕندِ  طرفہٕ  نٲزِل  کرنہٕ  آمُت  چیز۔"
  },
  {
    "verse_id": 3,
    "translation": "اکھ  تِژھ  کتاب  ییٚمکۍ  آیات  وارٕ  پٲٹھۍ  ویٚژھنٲوِتھ  چِھ  آمٕتۍ  بیان  کرنہٕ،  عربی  زبٲنۍ  ہُند  قرآن،  تِمن  لُکن  خٲطرٕ  یِم  علم  چِھ  تھاوان۔"
  },
  {
    "verse_id": 4,
    "translation": "بشارت  دِنہٕ  وول  تہٕ  کھۅژناوَن  وول۔  مگر  یِمو  لُکو  منٛزٕ  پِھیُر  اکثرو  اَمہِ  نِشہِ  بُتھ،  لہٰذا  چِھنہٕ  تِم  بوزان۔"
  },
  {
    "verse_id": 5,
    "translation": "وَنان  چِھ،  یتھ  چیزس  کُن  ژٕ  اَسہِ  بُلاوان  چُھکھ  تمہِ  چیز  خٲطرٕ  چِھ  سانیٚن  دِلن  پیٚٹھ  پردٕہ  پیٚمٕتۍ،  سٲنۍ  کَن  چِھ  زٔرۍ  گٔمٕتۍ،  بیٚیہِ  چُھ  اسہِ  تہٕ  ژےٚ  درمیان  اکھ  پردٕہ  حٲیل  گوٚمُت۔  ژٕ  کر  پنٕنۍ  کٲم،  أسۍ  روزَو  پنٕنۍ  کٲم  کران۔"
  },
  {
    "verse_id": 6,
    "translation": "اے  نبی  صلی  اللہ  علیہ و سلم،  یِمن  ؤنِو،  بٕہ  چُھس  اکھ  بشر  تۅہی  ہِیوٗ۔  مےٚ  چُھ  وَحی  ہٕنٛدِ  ذریعہ  وننہٕ  یِوان  زِ  چون  خُدا  چُھ  بس  اَکوے  خدا،  لہٰذا  کر  ژٕ  سِیٚود  تٔمۍ  سٕے  کُن  رۅخ  تہٕ  تس  منٛگ  معٲفی۔  تباہی  چھےٚ  تِمن  مُشرِکن،"
  },
  {
    "verse_id": 7,
    "translation": "یِم  زکوٰۃ  چِھنہٕ  دِوان،  تہٕ  ٲخرتس  چِھ  انکار  کران۔"
  },
  {
    "verse_id": 8,
    "translation": "روٗدۍ  تِم  لُکھ  یِمو  ایمان  اوٚن  تہٕ  نیک  عملہٕ  کرَیٛکھ،  تِہِندِ  خٲطرٕ  چُھ  یقیناً  تِیُتھ  اجر  ییٚمیُک  سلسلہٕ  زانٛہہ  چُھنہٕ  پھُٹن  وول۔"
  },
  {
    "verse_id": 9,
    "translation": "اے  نبی  صلی  اللہ  علیہ و سلم،  یِمن  ؤنِو،  کیا  توٚہۍ  چِھوٕ  تس  خُدایس  سٍتۍ  کُفر  کران  تہٕ  باقی  چھوٗکھ  تٔمۍ  سٕندۍ  شریک  ٹھٔہراوان  ییٚمۍ  زمین  بنٲو  دۅن  دۅہن  منٛز؟  سُے  چُھ  سارِنٕے  عالمن  ہُند  ربّ۔"
  },
  {
    "verse_id": 10,
    "translation": "﴿زمین  وجودس  منٛز  اَننہٕ  پتہٕ﴾  جمٲوۍ  تٔمۍ  اَتھ  پیٚٹھ  پہاڑ،  تہٕ  اَتھ  منٛز  تھاویٚن  برکتہٕ،  تہٕ  اَتھ  اندر  کوٚرُن  سارِنٕے  منگن  والیٚن  خٲطرٕ  پرٛتھ  أکۍ  سٕندِ  طلب  و  حاجت  مطٲبق  ٹھیک  اندازٕہ  سان  خۅراکُک  سامان  فراہم  ﴿یعنی  تِمن  تمام  مخلوقاتن  خٲطرٕ  یِم  خۅراکٕکۍ  طٲلب  ٲسۍ﴾  یِمہٕ  سارے  کامہِ  سپزٕ  ژۅن  دۅہن  منٛز۔"
  },
  {
    "verse_id": 11,
    "translation": "پتہٕ  سپُد  سُہ  آسمانس  کُن  متوجہ  ﴿اَتھ  چُھنہٕ  یِہ  مطلب  زِ  زمین  بناونہٕ  پتہٕ  تہٕ  اَتھ  منٛز  آبٲدی  ہُند  انتظام  کرنہٕ  پتہٕ  بنٲوۍ  تٔمۍ  آسمان۔  یتھ  جایِہ  چُھنہٕ  لفظ   پتہٕ   زمٲنی  ترتیبہ  خٲطرٕ  کینہہ  بلکہ  چُھ  بیٲنی  ترتیبہ  خٲطرٕ  استعمال  سپُدمُت۔  امہِ  پتہٕ  کہ  فقرٕہ  سٍتۍ  چھےٚ  یِہ  کتھ  واضح  سپدان﴾  یُس  تمہِ  ساعتہٕ  محض  دٕہ  اوس۔  تٔمۍ  ووٚن  آسمانس  تہٕ  زمینسِ،  وجودس  منٛز  یِیِو،  خواہ  توٚہۍ  ییٚژھۍ  تَو  یا  متہٕ  ییٚژھۍ  تَو۔  دۅشوٕیَو  ووٚن،  أسۍ  آے  فرماں  بردارن  ہٕندۍ  پٲٹھۍ  ﴿وجودس  منٛز﴾۔"
  },
  {
    "verse_id": 12,
    "translation": "تمہِ  پتہٕ  بنٲوۍ  تٔمۍ  دۅن  دۅہن  منٛز  ستھ  آسمان،  تہٕ  پرٛتھ  آسمانس  منٛز  کوٚرُن  وحی  تمِیُک  قانون  ﴿یعنی  تِم  کِتھہٕ  پٲٹھۍ  کرن  پنٕنۍ  کٲم﴾۔  تہٕ  دُنیا  ہُک  آسمان  کوٚر  اَسہِ  ژانگیو  سٍتۍ  آراستہٕ  تہٕ  یِہ  کوٚر  وارٕ  پٲٹھۍ  محفوظ۔  یِہ  سورُے  چُھ  أکِس  زبردست  زانن  واجِنہِ  ہستی  ہُنٛد  منصوبہٕ۔"
  },
  {
    "verse_id": 13,
    "translation": "وۅنۍ  اگر  یِم  لُکھ  بُتھ  چِھ  پھِران،  تیٚلہِ  ؤنِو  یِمن  زِ  بٕہ  چُھسَو  توٚہۍ  تمی  آیِہ  کہ  اکہِ  اچانک  یِنہٕ  والہِ  عذاب  نِشہِ  کھۅژناوان،  یُتھ  عاد  تہٕ  ثمودس  پیٚٹھ  نٲزِل  اوس  سپُدمُت۔"
  },
  {
    "verse_id": 14,
    "translation": "ییٚلہِ  خُداے  سٕندۍ  رسول  تِمن  بروٗنٹھۍ  کِنۍ  تہٕ  پٔتۍ  کِنۍ،  پرٛتھ  طرفہٕ  آے  تہٕ  تِم  سمجھجٲوِکھ  زِ،  خُدایس  ورٲے  مَہ  کٔرِو  کٲنٛسہِ  ہِنز  بندگی،  پتہٕ  ووٚن  تِمو،  اگر  سون  ربّ  ییٚژِھہ  ہے  تیٚلہِ  سوزِہے  فرشتہٕ،  لہٰذا  چِھنہٕ  أسۍ  سۅ  کتھ  مانان  ییٚمہِ  خٲطرٕ  توٚہۍ  سوزنہٕ  چِھو  آمٕتۍ۔"
  },
  {
    "verse_id": 15,
    "translation": "عادُک  حال  اوس  یِہ  زِ  کُنہِ  حقہٕ  ورٲے  بنے  تِم  زمینس  منٛز  زٕٹھۍ  ﴿تکبر  کوٚرُکھ﴾،  تہٕ  وَننہٕ  لٔگۍ،  کُس  چُھ  سانہِ  کھۅتہٕ  زیادٕہ  زور  آور۔  تِمن  توٚر  نہٕ  یِہ  فِکرِ  زِ  ییٚمۍ  خُداین  تِم  پٲدٕ  چِھ  کٔرِمٕتۍ،  سُہ  چُھ  تِہندِ  کھۅتہٕ  زیادٕہ  زور  آور؟  تِم  روٗدۍ  سانیٚن  آیاتن  بس  انکار  کران۔"
  },
  {
    "verse_id": 16,
    "translation": "ٲخر  کار  سوٗز  اَسہِ  کینٛژھن  منحوس  دۅہن  منٛز  تِمن  پیٚٹھ  سخت  طوفٲنی  ہوا،  تاکہِ  تِم  وُچھناووکھ  دُنیاچی  زندگی  منٛز  ذلّت  تہٕ  رُسوٲیی  ہُند  مٕزہ،  تہٕ  ٲخرتُک  عذاب  چُھ  امہِ  کھۅتہٕ  تہِ  زیادٕہ  رُسوا  کرن  وول،  تَتہِ  آسہِ  نہٕ  کانٛہہ  یِمن  مدد  کرن  وول۔"
  },
  {
    "verse_id": 17,
    "translation": "روٗدۍ  وۅنۍ  ثمود،  تِمن  برونٛہہ  کنہِ  کٔر  اَسہِ  سِیٔز  وتھ  پیش،  مگر  تِمو  کوٚر  وَتھ  وُچِھنہٕ  بجاے  اوٚن  روزنُے  پسند،  ٲخر  آو  تِہندیو  کرتوٗتَو  ہٕندِ  بدولتہٕ  تِمن  پیٚٹھ  عذاب۔"
  },
  {
    "verse_id": 18,
    "translation": "تہٕ  اَسہِ  بچٲوۍ  تِم  لُکھ  یِمو  ایمان  اوس  اوٚنمُت،  بیٚیہِ  ٲسۍ  گمرٲہی  تہٕ  بدعملی  نِشہِ  پرہیز  کران۔"
  },
  {
    "verse_id": 19,
    "translation": "بیٚیہِ  کٔرِ  تَو  ذرا  تمہِ  وقتُک  خیال  ییٚلہِ  یِم  اللہ  تعالیٰ  سٕندۍ  دشمن  جہنمس  کُن  گژھنہٕ  خٲطرٕ  گھیرٕ  کٔرِتھ  یِن  اَننہٕ۔  ﴿اَصلی  مُدعا  چُھ  وَننُک  یِہ  زِ  ییٚلہِ  تِم  اللہ  تعالیٰ  سٕندِس  عدالتس  منٛز  پیش  سپدنہٕ  خٲطرٕ  گھیرٕ  کٔرِتھ  اَننہٕ  یِن،  البتہ  یِہ  مضمون  چُھ  یِمن  لفظن  منٛز  بیان  کرنہٕ  آمُت  زِ  جہنمس  کُن  گژھنہٕ  خٲطرٕ  یِن  گھیرٕ  کٔرِتھ  اَننہٕ  تِکیازِ  یُہُند  انجام  چُھ  ٲخر  کار  جہنم  سٕے  منٛز  گژُھن﴾  تِہندۍ  بروٗنٹھم  یِن  پٔتِمیٚن  ہٕندِس  یِنَس  تام  پتھ  کُن  رُکاونہٕ،  ﴿یعنی  یِہ  سپدِ  نہٕ  زِ  اکہِ  اکہِ  نسلُک  تہٕ  اکہِ  اکہِ  پیٖرِ  ہُند  حساب  ہیٚنہٕ  پتہٕ  یِیہِ  تَمِیُک  فٲصلہٕ  کرنہٕ،  بلکہ  یِن  تمام  پٔتِم  بروٗنٹھم  نسل  بیک  وقت  جمع  کرنہٕ  تہٕ  سارِنٕے  یِیہِ  یِکہٕ  وَٹہٕ  حساب  ہیٚنہٕ،  تِکیازِ  پرٛتھ  نسل  کِس  نیک  یا  بد  آسنس  منٛز  چُھ  تَمہِ  بروٗنٹھمہِ  نسل  کہ  ترٛاونہٕ  آمتہِ  دینی  تہٕ  اَخلٲقی  میراثُک  حصّہ  شٲمِل  آسان۔﴾"
  },
  {
    "verse_id": 20,
    "translation": "پتہٕ  ییٚلہِ  سٲری  تور  واتن،  تِہِندۍ  کَن  تہٕ  تِہنزٕ  أچھ  تہٕ  تِہندِ  جسمٕکۍ  مٕسلہٕ  دِن  تِمن  پیٚٹھ  گوٲہی  زِ،  تِم  کیا  کینٛژھاہ  چِھ  روٗدِمٕتۍ  دُنیاہس  منٛز  کران۔"
  },
  {
    "verse_id": 21,
    "translation": "تِم  وَنن  پننہِ  جسم  کیٚن  مٕسلن،  تۅہیِہ  کیازِ  دِژٕو  اسہِ  خلاف  گوٲہی؟  تِم  دِن  جواب،  اَسہِ  دِیُت  تٔمی  خُداین  بولنُک  طاقت  ییٚمۍ  پرٛتھ  کانٛہہ  چیز  بولن  وول  چُھ  بنوومُت،  تٔمی  ٲسِو  توٚہۍ  گۅڈنِچہِ  پھِرِ  پٲدٕ  کٔرِمٕتۍ،  تہٕ  وۅنۍ  چِھو  توٚہۍ  تٔمۍ  سٕے  کُن  واپس  اَننہٕ  یِوان۔"
  },
  {
    "verse_id": 22,
    "translation": "توٚہۍ  ییٚلہِ  دُنیاہس  منٛز  جُرُم  کرنہٕ  وقتہٕ  چُھپان  ٲسِو،  تۅہیِہ  اوسُو  نہٕ  یِہ  خیال  زِ  کُنہِ  ساعتہٕ  دِن  تُہٕندۍ  پنٕنۍ  کَن  تہٕ  تُہنزٕ  أچھ  تہٕ  تُہندِ  جسمٕکۍ  مٕسلہٕ  تۅہیِہ  پیٚٹھ  گوٲہی۔  بلکہِ  اوسُو  تۅہیِہ  یِہ  سمجھمُت  زِ  تُہٕندیٚن  واریاہن  اعمالن  ہٕنز  چَھنہٕ  خُدایس  تہِ  خبر۔"
  },
  {
    "verse_id": 23,
    "translation": "تُہٕندۍ  أمی  گُمانن  یُس  تۅہیِہ  پننِس  ربّس  سٍتۍ  کوٚرمُت  اوسُو،  ڈُبٲوِنَو  توٚہۍ،  تہٕ  اَمی  بدولت  گٔو  توٚہۍ  خسارس  منٛز۔"
  },
  {
    "verse_id": 24,
    "translation": "اتھ  حالتس  منٛز  کٔرِتن  تِم  صبر  ﴿یا  متہٕ  کٔرِتن﴾  نارٕے  آسہِ  تِہُند  ٹھکانہٕ،  تہٕ  اگر  رجُوعُک  موقع  یژھن،  کانٛہہ  موقع  یِیہِ  نہٕ  تِمن  دِنہٕ۔"
  },
  {
    "verse_id": 25,
    "translation": "اَسہِ  ٲسۍ  تِمن  پیٚٹھ  سٲتھی  مُسلّط  کٔرِمٕتۍ،  یِم  تِمن  پٔتۍ  کِنۍ  بروٗنٹھۍ  کِنۍ  پرٛتھ  کانٛہہ  چیز  ٲسۍ  خۅش  کروُن  بنٲوِتھ  ہاوان،  ٲخرکار  روٗد  تِمن  پیٚٹھ  تہِ  سُے  عذابُک  فٲصلہٕ  چسپاں  سپدِتھ،  یُس  تِمن  بروٗنٛہہ  گُزریمتیٚن  جِنن  تہٕ  انسانن  ہٕندیٚن  گروہن  پیٚٹھ  چسپاں  سپُدمُت  اوس،  یقیناً  ٲسۍ  تِم  خسارس  منٛز  روزن  وٲلۍ۔"
  },
  {
    "verse_id": 26,
    "translation": "یِم  منکرینِ  حق  چِھ  ونان،  یِہ  قرآن  مَہ  بوٗزِو  ہرگز،  تہٕ  ییٚلہِ  یِہ  بوزناونہٕ  یِیہِ  تیٚلہِ  ترٛٲوِو  اَتھ  منٛز  خلل  ﴿شور  کٔرِو﴾،  بنان  چُھ  زِ  یِتھے  پٲٹھۍ  یِیِو  توٚہۍ  غٲلب۔"
  },
  {
    "verse_id": 27,
    "translation": "یِم  کٲفر وُچھناووکھ  أسی  سخت  عذابُک  مزہ  تہٕ  یِمہٕ  بدترین  حرکتہٕ  یِم  کران  چِھ  روٗدِمٕتۍ  تِہُند  پوٗرٕ  پوٗرٕ  بدلہٕ  دِمَو  یِمن۔"
  },
  {
    "verse_id": 28,
    "translation": "سُہ  چُھ  جہنم  یُس  اللہ  تعالیٰ  سٕندیٚن  دُشمنَن  میلہِ  مُعاوضس  منٛز۔  تٔتھۍ  منٛز  آسہِ  ہمیشہ  ہمیشہ  خٲطرٕ  تِہندِ  خٲطرٕ  گرٕ۔  یِہ  چُھ  سزا  تمہِ  جُرمُک  زِ  تِم  روٗدۍ  سانیٚن  آیاتن  انکار  کران۔"
  },
  {
    "verse_id": 29,
    "translation": "تَتہِ  وَنن  یِم  کٲفر  زِ،  اے  سانہِ  ربّہ  اسہِ  ہاوتکھ  تِم  جِن  تہٕ  انسان  یِمو  أسۍ  گُمراہ  ٲسۍ  کٔرِمٕتۍ،  أسۍ  مَتھوکھ  تِم  کھۅرن  تل  تاکہ  تِم  گژھن  وارٕ  پٲٹھۍ  ذلیل  و  خوار۔"
  },
  {
    "verse_id": 30,
    "translation": "یِمو  لُکو  ووٚن  زِ  اللہ  تعالیٰ  چُھ  سون  ربّ  تہٕ  پتہٕ  روٗدۍ  تِم  اَتھ  پیٚٹھ  ثٲبت  قدم،  ﴿یعنی  تِم  روٗدۍ  نہٕ  محض  اتفاقاً  کُنہِ  وِزِ  خُدایس  پنُن  ربّ  ؤنِتھ  شۅنگ  ترٲوِتھ  بِہِتھ،  تہٕ  نَہ  سپٕدۍ  اَتھ  غلطی  منٛز  مبتلا  زِ  خُدایس  روزَن  پنُن  ربّ  تہِ  وَنان  تہٕ  سٍتۍ  سٍتۍ  روزن  باقین  تہِ  پنُن  ربّ  بناوان  پکان  بلکہ  روٗدۍ  اکہِ  پھِرِ  یِہ  عقیدٕہ  قبول  کرنہٕ  پتہٕ  سٲرِسٕے  وٲنٛسہِ  اَتھ  پیٚٹھ  قٲیِم،  اتھ  خلاف  کوٚرُکھ  نہٕ  دوٚیم  بیٚیہِ  کانٛہہ  عقیدٕہ  اختیار  تہٕ  نہ  کٔرٕکھ  اَتھ  عقیدس  سٍتۍ  کُنہِ  بٲطل  عقیدٕچ  مِلاوٹ  تہٕ  پننہِ  عملی  زندگی  منٛز  تہِ  روٗدۍ  توحیدکہ  عقیدٕکۍ  تقاضہٕ  پوٗرٕ  کران۔﴾  پٔزِپٲٹھۍ  چِھ  تِمن  پیٚٹھ  فرشتہٕ  نٲزِل  سپدان  تہٕ  وَنان  چِھکھ  زِ،  نہ  مَہ  کھوٚژِو  نہ  مَہ  سپدِو  غمگین،  تہٕ  خۅش  سپدِو  تَمہِ  جنّت  کہ  بشارت  سٍتۍ  ییٚمیُک  تۅہیِہ  سٍتۍ  وعدہ  چُھ  کرنہٕ  آمُت۔"
  },
  {
    "verse_id": 31,
    "translation": "أسۍ  چِھ  ییٚمہِ  دُنیاچہِ  زندگی  منٛز  تہِ  تُہٕندۍ  سٲتھی  تہٕ  ٲخرتس  منٛز  تہِ۔  یِکینٛژھاہ  توٚہۍ  تَتہِ  ییٚژِھو  تہِ  میلیو  تہٕ  پرٛتھ  کانٛہہ  چیز  ییٚمیُک  توٚہۍ  تمنا  کٔرِو  سُہ  سپدِ  تُہُند۔"
  },
  {
    "verse_id": 32,
    "translation": "یِہ  چُھ  ضیافتُک  سامان  تٔمِس  ہستی  ہٕند  طرفہٕ  یُس  غفور  و  رحیم  چُھ۔"
  },
  {
    "verse_id": 33,
    "translation": "تہٕ  تس  شخصہٕ  سٕندِ  کھۅتہٕ  کھٔسِتھ  کتھ  کٔمۍ  سٕنز  ہیٚکہِ  ٲسِتھ  ییٚمۍ  خُدایس  کُن  دعوت  دِژ  تہٕ  نیک  عمل  کرٕن  بیٚیہِ  ووٚنُن  زِ  بٕہ  چُھس  مسلمان۔"
  },
  {
    "verse_id": 34,
    "translation": "تہٕ  اے  نبی  صلی  اللہ  علیہ و سلم،  نیکی  تہٕ  بدی  چَھنہٕ  یکسان۔  بدی  کٔرِو  تمہِ  نیکی  سٍتۍ  دفع  یۅسہٕ  بہترین  آسہِ۔  توٚہۍ  وُچِھو  زِ  تۅہیِہ  سٍتۍ  یَس  عداوت  اوس  سُہ  چُھ  جگری  دوست  بنیامُت۔"
  },
  {
    "verse_id": 35,
    "translation": "یِہ  صفت  چُھنہٕ  نصیب  سپدان  مگر  تِمن  لُکن  یِم  صبر  چِھ  کران  تہٕ  یِہ  مقام  چُھنہٕ  حٲصل  سپدان  مگر  تِمن  لُکن  یِم  سیٚٹھاہ  نصیب  وٲلۍ  چِھ۔"
  },
  {
    "verse_id": 36,
    "translation": "تہٕ  اگر  توٚہۍ  شیطان  سٕندِ  طرفہٕ  کانٛہہ  اُکساہٹ  محسوس  کٔرِو،  تیٚلہِ  منگِو  اللہ  تعالیٰ  سُند  پناہ،  ﴿شیطان  سٕندِ  اُکساہٹ  نِشہِ  چُھ  مُراد  شرارت  کھالُن  یعنی  ہٕس  دِیُن۔  ییٚلہِ  انسان  یِہ  محسوس  کرِ  زِ  لیٚکہٕ  ژارن  والیٚن  تہٕ  الزام  تراشی  کرن  والیٚن  مخالفن  ہٕنزن  کتھن  پیٚٹھ  چُھ  شرارت  کھسان  تہٕ  وادَس  واد  کرنس  پیٚٹھ  چھےٚ  طبیعت  آمادٕہ  سپدان  تیٚلہِ  گژِھہ  فوراً  سمجھُن  زِ  یِہ  چُھ  شیطان  یُس  أمِس  پننیٚن  رٔذیل  مخٲلِفن  ہٕندِس  سطحس  پیٚٹھ  وَسنہٕ  خٲطرٕ  چُھ  ہٕس  دِوان﴾۔  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 37,
    "translation": "اللہ  تعالیٰ  سٕنزو  نِشٲنِیو  منٛز  چِھ  یِہ  رات  تہٕ  دۅہ  تہٕ  آفتاب  تہٕ  زون۔  آفتابس  تہٕ  زوٗنہِ  مَہ  کٔرِو  سجدٕہ،  بلکہ  کٔرِو  تس  خُدایس  سجدٕہ  ییٚمۍ  یِم  پٲدٕ  چِھ  کٔرِمٕتۍ،  ہرگاہ  پٔزۍ  پٲٹھۍ  توٚہۍ  تٔمۍ  سٕندۍ  عبادت  کرن  وٲلۍ  چِھو۔"
  },
  {
    "verse_id": 38,
    "translation": "البتہ  اگر  یِم  لُکھ  تکبُرس  منٛز  یِتھ  پننی  کتھہِ  پیٚٹھ  ڈٔٹِتھ  روزن،  تیٚلہِ  چُھنہٕ  پرواے،  یِم  فرشتہٕ  تُہٕندِس  ربّ  سٕندۍ  مقرّب  چِھ  تِم  چِھ  راتس  دۅہس  تٔمۍ  سٕنز  تسبیح  کران،  تہٕ  زانٛہہ  چِھنہٕ  تھکان۔"
  },
  {
    "verse_id": 39,
    "translation": "تہٕ  اللہ  تعالیٰ  سٕنزو  نِشٲنِیَو  منٛزٕ  چھےٚ  اکھ  یِہ  زِ  توٚہۍ  چِھو  وُچھان  زمین  چھےٚ  دَبیمٕژ  ﴿وٲران﴾،  پتہٕ  یُتھُے  اسہِ  اتھ  پیٚٹھ  روٗد  ترٛوو،  سۅ  چھےٚ  یکبار  گرایِہ  ماران  تہٕ  ویٚٹھان۔  یقیناً  یُس  خُداے  اَتھ  موٗدِمٕتِس  زمینس  زندگی  چُھ  دِوان،  سُہ  چُھ  مۅردن  تہِ  زندگی  بخشن  وول۔  یقیناً  چُھ  سُہ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 40,
    "translation": "یِم  لُکھ  سانیٚن  آیاتن  اُلٹہٕ  معنی  چِھ  وَلان،  تِم  چِھنہٕ  اَسہِ  نِشہِ  ژوٗرِ  کینہہ۔  پانے  سوٗنچِو  زِ  سُہ  شخص  چھا  بہتر  یُس  نارس  یِیہِ  چھکنہٕ،  کِنہٕ  سُہ  یُس  قیامت  کہ  دۅہ  اَمن  کِس  حالتس  منٛز  حٲضر  سپدِ؟  کران  روٗزِو  یِکینژھاہ  توٚہۍ  ییٚژِھو،  تُہٕنزن  سارِنٕے  حرکتن  چُھ  اللہ  تعالیٰ  وُچھان۔"
  },
  {
    "verse_id": 41,
    "translation": "یِم  چِھ  تِم  لُکھ  یِمن  برونٛہہ  کُن  کلامِ  نصیحت  آو،  تِمو  کوٚر  سُہ  ماننہٕ  نِشہِ  انکار۔  مگر  حقیقت  چھےٚ  یِہ  زِ  یِہ  چھےٚ  اکھ  زبردست  کتاب۔"
  },
  {
    "verse_id": 42,
    "translation": "باطل  نَہ  ہیٚکہِ  اَتھ  پیٚٹھ  بروٗنٹھۍ  کِنۍ  یِتھ  نَہ  پٔتۍ  کِنۍ  ﴿بروٗنٹھۍ  کِنۍ  نہ  یِنُک  مطلب  چُھ  یِہ  زِ  قرآنس  پیٚٹھ  براہِ  راست  حملہٕ  کٔرِتھ  اگر  کانٛہہ  شخص  امہِ  چِہ  کُنہِ  کتھہِ  غلط  تہٕ  کُنہِ  تعلیمہِ  باطل  تہٕ  فٲسد  ثٲبت  کرُن  ییٚژِھہ،  سُہ  ہیٚکہِ  نہٕ  اَتھ  منٛز  کامیاب  گٔژِھتھ۔  پٔتۍ  کِنۍ  نہ  ینُک  مطلب  چُھ  یِہ  زِ  قیامتس  تام  ہیٚکہِ  نہٕ  زانٛہہ  حقیقت  تہٕ  صداقت  تِژھہ  منکشف  سپدِتھ  یۅسہٕ  قرآن  کیٚن  پیش  کرنہٕ  آمتیٚن  حقٲیقن  خلاف  آسہِ،  کانٛہہ  تِیُتھ  علم  ہیٚکہِ  نہٕ  یِتھ  یُس  فی  الواقع   علم   آسہِ  تہٕ  قرآن  کِس  بیان  کرنہٕ  آمتِس  علمس  آسہِ  تردید  کران،  کانٛہہ  تجربہٕ  تہٕ  مُشٲہدٕہ  ہیٚکہِ  نہٕ  تِیُتھ  ٲسِتھ  یُس  یِہ  ثٲبِت  کرِ  زِ  قرآنن  یۅسہٕ  رہنمٲیی  عقٲیدن،  اَخلاقس،  قانونس،  تہذیب  و  تمدّنس،  معیشت  و  معاشرتس  تہٕ  شہری  انتظام  کِس  بابس  منٛز  انسانس  دِژمٕژ  چھےٚ،  سۅ  کیا  چھےٚ  غلط﴾  یِہ  چُھ  أکِس  حکیم  و  حمید  سُند  نٲزِل  کرنہٕ  آمُت  چیز۔"
  },
  {
    "verse_id": 43,
    "translation": "اے  نبی  صلی  اللہ  علیہ و سلم،  تۅہیِہ  یِکینژھاہ  وَننہٕ  چُھو  یِوان  تتھ  منٛز  چُھنہٕ  کانٛہہ  چیز  تہِ  تِیُتھ  یُس  تۅہیِہ  بروٗنٹھمیٚن  گُزریمتیٚن  رسولن  آسہِ  نہٕ  وَننہٕ  آمُت۔  بے  شک  چُھ  تُہُند  ربّ  سیٚٹھاہ  درگزر  کرن  وول،  تہٕ  اَتھ  سٍتۍ  چُھ  سیٚٹھاہ  دردناک  سزا  دِنہٕ  وول  تہِ۔"
  },
  {
    "verse_id": 44,
    "translation": "اگر  أسۍ  یِہ  عجمی  قرآن  بنٲوِتھ  سوزہَو  تیٚلہِ  ونہَن  یِم  لُکھ،  کیازِ  آے  نہٕ  اَمِکۍ  آیات  ویٚژھنٲوِتھ  بیان  کرنہٕ؟  یِہ  کٲژاہ  عجیب  کتھ  چھےٚ  زِ  کلام  چُھ  عجمی  تہٕ  مخٲطب  چِھ  عربی۔  ﴿یِہ  چُھ  تمہِ  ہٹ  دھرمی  ہُند  اکھ  نمونہٕ  ییٚمہِ  سٍتۍ  نبی  صلی  اللہ  علیہ و سلمن  ہُند  مقابلہ  اوس  یِوان  کرنہٕ۔  کفار  ٲسۍ  ونان  زِ  محمد  صلی  اللہ  علیہ و سلم  چِھ  عربی  یعنی  عربٕکۍ  روزن  وٲلۍ،  یِم  اگر  عربی  یس  منٛز  قرآن  چِھ  پیش  کران  تیٚلہِ  کِتھہٕ  پٲٹھۍ  یِیہِ  اندازٕہ  کرنہٕ  زِ  یِہ  کلام  چُھنہٕ  تِمو  پانے  بنوومُت  بلکہ  چُھ  یِمن  پیٚٹھ  خُداین  نٲزِل  کوٚرمُت۔  یِہ  کلام  ہیٚکہِ  خُداے  سُند  نٲزِل  کرنہٕ  آمُت  کلام  تمہِ  وقتہٕ  ماننہٕ  یِتھ،  ییٚلہِ  یِہ  کُنہِ  تِژِھہ  زبٲنۍ  منٛز  اچانک  زبردست  تقریر  لاگہِ  کرُن  یتھ  نہٕ  یِم  زانان  آسٕہن۔  مثلا  فارسی  یا  رومی  یا  یونٲنۍ۔  اتھ  پیٚٹھ  چُھ  اللہ  تعالیٰ  فرماوان  زِ  وۅنۍ  چُھ  یِہنزِ  پننہِ  زبٲنۍ  منٛز  قرآن  سوزنہٕ  آمُت  یتھ  یِم  سمجِھتھ  ہیٚکن،  یِمن  چُھ  یِہ  اعتراض  زِ  أکِس  عرب  کِس  روزن  وٲلۍ  سٕندِ  ذریعہ  کیازِ  آو  یِہ  کلام  عربی  زبٲنۍ  منٛز  نٲزِل  کرنہٕ؟  البتہ  اگر  دوٚیِمہِ  زبٲنۍ  منٛز  سوزنہٕ  یِیہِ  ہے،  تیٚلہِ  کرہن  تمہِ  وِزِ  یِمے  لُکھ  اعتراض  زِ  یِہ  کتھ  تہِ  چھےٚ  عجیب  زِ  عرب  قومس  منٛز  آو  اکھ  عربُک  روزن  وول  رسول  بنٲوِتھ  سوزنہٕ،  مگر  أمِس  پیٚٹھ  آو  کلام  تِژِھہ  زبٲنۍ  منٛز  نٲزِل  کرنہٕ  یتھ  نَہ  چُھ  رسول  سمجھان  تہٕ  نَہ  قوم﴾  یِمن  ؤنِو  یِہ  قرآن  چُھ  ایمان  انن  والیٚن  خٲطرٕ  ہدایت  تہٕ  شفا،  مگر  یِم  لُکھ  ایمان  چِھنہٕ  اَنان  تِہندِ  خٲطرٕ  چُھ  یِہ  کَنَن  زَر  تہٕ  أچھن  پٔٹ۔  تِہُند  حال  چُھ  یُتھ  زَنتہٕ  تِمن  دوٗرِ  آسہِ  آلَو  یِوان  دِنہٕ۔"
  },
  {
    "verse_id": 45,
    "translation": "ییٚمہِ  برونٛہہ  ٲس  اسہِ  موسیٰ  علیہ  السلامس  کتاب  دِژمٕژ  تہٕ  تٔمۍ  سٕندِس  معاملس  منٛز  تہِ  اوس  یۅہے  اختلاف  سپُدمُت۔  اگر  تُہٕندۍ  ربّن  گۅڈے  آسہِ  ہے  نہٕ  اکھ  کتھ  طے  کٔرمٕژ،  تیٚلہِ  یِیہِ  ہے  یِمن  اختلاف  کرن  والیٚن  درمیان  فٲصلے  مۅکلاونہٕ۔  تہٕ  حقیقت  چھےٚ  یِہ  زِ  یِم  لُکھ  چِھ  تٔمۍ  سٕندِ  طرفہٕ  سخت  اِضطراب  انگیز  شکس  منٛز۔"
  },
  {
    "verse_id": 46,
    "translation": "یُس  نیک  عمل  کرِ  سُہ  کرِ  پننی  خٲطرٕ  رُت،  یُس  بدی  کرِ  تَمیُک  وَبال  آسہِ  تٔسۍ  پیٚٹھ،  تہٕ  تُہُنٛد  ربّ  چُھنہٕ  پننیٚن  بندن  ہٕنٛدس  حقس  منٛز  ظٲلِم  کینہہ۔"
  },
  {
    "verse_id": 47,
    "translation": "تمہِ  ساعتُک  ﴿مُراد  چُھ  قیامت﴾  علم  چُھ  اللہ  تعالیٰ  سٕے  کُن  پھیران،  سُہ  چُھ  تِمن  سارِنٕے  پھلن  ﴿میٚوَن﴾  زانان،  یِم  پننیو  پُھلیَو  منٛز  چِھ  نیران،  تٔسۍ  چھےٚ  پَے  زِ  کۅسہٕ  مادٕہ  چھےٚ  حٲملہٕ  سپٕزمٕژ  تہٕ  کس  چُھ  بچہِ  زامُت۔  پتہٕ  ییٚمہِ  دۅہ  سُہ  یِمن  لُکن  ناد  دِیِہ  زِ  کتہِ  چِھ  میٲنۍ  تِم  شریک؟  یِم  وَنن،  اسہِ  چُھ  عرض  کوٚرمُت  اَز  چُھنہٕ  اسہِ  منٛزٕ  کانٛہہ  اَمِچ  گوٲہی  دِنہٕ  وول۔"
  },
  {
    "verse_id": 48,
    "translation": "تمہِ  وقتہٕ  راوَن  تِم  سٲری  معبوٗد  تِمن،  یِمن  یِم  امہِ  برونٛہہ  ناد  ٲسۍ  دِوان،  تہٕ  یِم  لُکھ  سمجھن  زِ  وۅنۍ  چَھنہٕ  یِہندِ  خٲطرٕ  کانٛہہ  چَھپن  جاے۔"
  },
  {
    "verse_id": 49,
    "translation": "انسان  چُھنہٕ  زانٛہہ  رٕژرُک  دُعا  منگان  منگان  تھکان،  تہٕ  ییٚلہِ  کانٛہہ  آفت  تس  پیٚٹھ  یِوان  چھےٚ  تیٚلہِ  چُھ  مایوس  تہٕ  دل  شکستہٕ  گژھان،"
  },
  {
    "verse_id": 50,
    "translation": "مگر  یُتھُے  سخت  وقت  گُزرنہٕ  پتہٕ  أسۍ  تس  پننہِ  رحمتُک  مزٕہ  چِھ  وُچھناوان،  یِہ  چُھ  ونان  زِ،  بٕہ  چُھس  امہِ  کُے  حقدار  تہٕ  مےٚ  چُھنہٕ  باسان  زِ  قیامت  کیا  یِیہِ  زانٛہہ  البتہ  اگر  پٔزِپٲٹھۍ  بٕہ  پننِس  ربّس  کُن  واپس  پھِرنہٕ  آس  تیٚلہِ  کرٕ  تَتہِ  تہِ  بٕہ  عٲش۔  حالانکہ  کُفر  کرن  والیٚن  وَنو  أسۍ  لٲزماً  زِ  تِم  کیا  کٔرِتھ  چِھ  آمٕتۍ،  تہٕ  تِم  وُچھناووکھ  أسۍ  سیٚٹھاہ  گندٕہ  عذابُک  مزٕہ۔"
  },
  {
    "verse_id": 51,
    "translation": "انسانس  ییٚلہِ  أسۍ  نعمت  چِھ  دِوان  تیٚلہِ  چُھ  سُہ  بُتھ  پھِران  تہٕ  بوش  چُھس  کھسان،  تہٕ  ییٚلہِ  کانٛہہ  آفت  تس  چُھوان  چھےٚ  تیٚلہِ  چُھ  زِیٖٹھۍ  زِیٖٹھۍ  دُعا  منگنہِ  لگان۔"
  },
  {
    "verse_id": 52,
    "translation": "اے  نبی  صلی  اللہ  علیہ و سلم،  یِمن  ؤنِو،  زانٛہہ  سونچوٕہ  تۅہیِہ  یِتہِ  زِ  اگر  پٔزِپٲٹھۍ  یِہ  قرآن  اللہ  تعالیٰ  سٕندی  طرفہٕ  اوس  تہٕ  توٚہۍ  روٗدِو  اَمِیُک  انکار  کران  تیٚلہِ  کُس  آسہِ  تس  شخصہٕ  سٕندِ  کھۅتہٕ  وَتہِ  ڈوٚلمُت  یُس  امہِ  کِس  مخٲلفتس  منٛز  دوٗر  آسہِ  درٛامُت؟"
  },
  {
    "verse_id": 53,
    "translation": "عنقریب  ہاوَو  أسۍ  یِمن  پننہِ  نِشٲنیِہ  آفاقس  منٛز  تہِ  ﴿یعنی  ہیٚرِ  بۅن  ژۅپٲرۍ﴾  تہٕ  یِہندیٚن  پننیٚن  نفسن  منٛز  تہِ،  یوٚت  تام  زن  یِمن  پیٚٹھ  یِہ  کتھ  کُھلہِ  زِ  یِہ  قرآن  چُھ  پٔزِپٲٹھۍ  برحق۔  کیا  یِہ  کتھ  چَھنا  کٲفی  زِ  تُہُند  ربّ  چُھ  پرٛتھ  چیزُک  شٲہد؟"
  },
  {
    "verse_id": 54,
    "translation": "خبردار  روٗزِو،  یِم  لُکھ  چِھ  پننِس  ربّ  سٕندِس  ملاقاتس  منٛز  شک  تھاوان۔  بوٗزِتھ  تھٲوِو،  سُہ  چُھ  پرٛتھ  چیزس  پیٚٹھ  مُحیط۔  ﴿یعنی  کانٛہہ  چیز  نہ  چُھ  تٔمۍ  سٕندِ  گِرِفتہٕ  نِشہِ  نیٚبر  تہٕ  نہ  چُھ  تٔمۍ  سٕندِ  علمہٕ  نِشہِ  ژھایِہ۔﴾"
  }
]