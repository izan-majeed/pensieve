[
  {
    "verse_id": 1,
    "translation": "ا۔  ل۔  ر۔  یِم  چِھ  تمہِ  کتابہِ  ہٕندۍ  آیات  یۅسہٕ  پنُن  مُدعا  صاف  صاف  چھےٚ  بیان  کران۔"
  },
  {
    "verse_id": 2,
    "translation": "اَسہِ  چُھ  یِہ  نٲزِل  کوٚرمُت  قرآن  بنٲوِتھ  عربی  زبٲنۍ  منٛز  ﴿قرآنٕکۍ  لُغوی  معنی  چِھ  پرُن،  تہٕ  اتھ  کتابہِ  یِہ  ناو  کرنُک  مطلب  چُھ  یِہ  زِ  یِہ  چھےٚ  خاصن  تہٕ  عامن  ہٕندِ  پرنہٕ  خٲطرٕ،  تہٕ  یِہ  چھےٚ  بکثرت  پرن  وول  چیز﴾  تاکہِ  توٚہۍ  ﴿اہلِ  عرب﴾  ہیٚکیوٗن  یِہ  جان  پٲٹھۍ  سمجِھتھ۔"
  },
  {
    "verse_id": 3,
    "translation": "اے  نبیؐ،  أسۍ  چِھ  یِہ  قرآن  تۅہیِہ  کُن  وحی  کٔرِتھ  بہترین  اندازس  منٛز  واقعات  تہٕ  حقائق  تۅہیِہ  بیان  کران،  نَتہٕ  ٲسِو  توٚہۍ  ییٚمہِ  برونٛہہ  ﴿یِمو  چیزو  نِشہِ﴾  بالکُلٕے  بے  خبر۔"
  },
  {
    "verse_id": 4,
    "translation": "یِہ  چھےٚ  تمہِ  وقتچٕ  ذِکر  ییٚلہِ  حضرت  یوسفؑ  پننِس  بابہٕ  صٲبس  چِھ  ونان،  ابّا  جان،  مےٚ  چُھ  خواب  وُچھمُت،  زِ  کاہ  تارَک  چِھ  بیٚیہِ  چُھ  آفتاب  تہٕ  زوٗن،  تہٕ  تِم  چِھ  مےٚ  سجدٕہ  کران۔"
  },
  {
    "verse_id": 5,
    "translation": "درجواب  ووٚن  تِہندۍ  بابہٕ  صٲبن،  گوبریا،  پنُن  یِہ  خواب  ؤنۍزینہٕ  پننیٚن  باین،  نَتہٕ  واتناونے  تِم  ژےٚ  نقصان  ﴿حضرت  یوسف  علیہ  السلامس  چِھ  داہ  باے  باقی  ماجن  ہٕندۍ  آسان،  ییٚلہِ  زن  بِن یَمِین  تِمن  کونٛس کوٚٹ  تہٕ  پنُن  سخ  بوے  چُھ  آسان۔  حضرت  یعقوبؑ  ٲسۍ  زانان  زِ  وۅرٕ  باین  چُھ  یوسف  علیہ  السلامس  سٍتۍ  حسد  تہٕ  تِم  چِھنہٕ  اخلاق  لحاظہٕ  تہِ  تیٖتیاہ  صالح  زِ  تِم  ہیٚکن  پنُن  مطلب  کڑنہٕ  خٲطرٕ  کانٛہہ  تہِ  ناروا  کاروٲیی  کٔرِتھ۔  لہٰذا  چِھ  تِم  پننِس  صالح  فرزندس  تٲکید  کران  زِ  یِمن  نِشہِ  روٗزۍ  زِ  ہُشار۔  خوابُک  مطلب  اوس  صاف  زِ  آفتاب  نِشہِ  اوس  مُراد  حضرت  یعقوبؑ،  زوٗنہِ  نِشہِ  اوس  مُراد  تِہٕنز  خاندارِنۍ  ﴿حضرت  یوسف  علیہ  السلامن  ہٕنز  وۅرٕ  موج  تہٕ  کاہ  ستارٕہ  چُھ  مُراد  کاہ  بٲے۔﴾  حقیقت  چھےٚ  یِہ  زِ  شیطان  چُھ  انسان  سُند  ٹاکارٕ  دشمن۔"
  },
  {
    "verse_id": 6,
    "translation": "تہٕ  یی  سپدِ  یِہ  ژےٚ  خوابس  منٛز  وُچھمُت  چُھے  زِ،  چون  ربّ  کری  ژےٚ  ﴿پننہِ  کامہِ  خٲطرٕ﴾  منتخب  تہٕ  ژےٚ  ہیچھنٲوی  کتھن  ہٕندِس  ژٔکِس  تل  واتُن  ﴿دراصل  چِھ  تَاوِیلِ  الاَحَادِیث  الفاظ  ورتاونہٕ  آمٕتۍ،  یُہُند  مطلب  صرف  خواب  کہ  تعبیر  کُے  یوت  علم  چُھنہٕ  یِتھہٕ  پٲٹھۍ  زن  گُمان  چُھ  کرنہٕ  آمُت،  بلکہ  چُھ  امِیُک  مطلب  یِہ  زِ  اللہ  تعالیٰ  دِیی  ژےٚ  معاملہٕ  فہمی  تہٕ  حقیقت  پرٛزناونٕچ  تعلیم،  تہٕ  سۅ  بصیرت  کٔری  عطا،  ییٚمہِ  سٍتۍ  ژٕ  پرٛتھ  معاملہٕ  کِس  سَنرس  منٛز  تہٕ  تمہِ  کِس  ژٔکِس  تام  واتنس  قٲبل  سپدکھ﴾  بیٚیہِ  کرِ  ژےٚ  پیٚٹھ  تہٕ  آلِ  یعقوب  علیہ  السلامس  پیٚٹھ  پنٕنۍ  نعمت  تِتھے  پٲٹھۍ  پوٗرٕ،  یِتھہٕ  پٲٹھۍ  ییٚمہِ  برونٛہہ  تٔمۍ  چانیٚن  بزرگن  ابراہیمؑ  تہٕ  اسحاق  علیہ  السلامس  پیٚٹھ  کٔرمٕژ  چھےٚ،  پٔزپٲٹھۍ  چُھ  چون  رب  علم  وول  تہٕ  حکمت  وول۔"
  },
  {
    "verse_id": 7,
    "translation": "حقیقت  چھےٚ  یہ  زِ،  یوسُفؑ  تہٕ  تِہندِیٚن  باین  ہٕندِس  قٕصَس  منٛز  چھےٚ  یِمن  پٕرٛژھن  والیٚن  خٲطرٕ  بجہِ  نشٲنیِہ۔"
  },
  {
    "verse_id": 8,
    "translation": "یِہ  قٕصہٕ  چُھ  یِتھہٕ  پٲٹھۍ  شروع  سپدان  زِ  تٔمۍ  سٕندیو  بایَو  ووٚن  پانہٕ وٲنۍ،  یِہ  یوسف  تہٕ  أمۍ  سُند  بوے  ﴿مُراد  چُھ  حضرت  یوسف  علیہ  السلامن  ہُند  سخ  بوے  بِن یَمِین،  یُس  تِمن  کینہہ  ؤری  کونٛس  اوس﴾  دۅشوے  چِھ  سٲنِس  مٲلِس  سانہِ  نِشہِ  زیادٕہ  ٹٲٹھۍ،  حالانکہ  أسۍ  چِھ  پوٗرٕ  اکھ  کھیٚج،  پٔز  کتھ  چھےٚ  یِہ  زِ  سون  بابہٕ  صٲب  چُھ  بالکُلے  ڈوٚلمُت۔"
  },
  {
    "verse_id": 9,
    "translation": "پٔکِو  یوسف  کٔرِیوٗن  قتل  یا  چھکیوٗن  سُہ  کُنہِ  جایِہ،  تاکہ  تُہٕندِس  مٲلۍ  سُند  توجہ  پھیرِ  صرف  تۅہیِہ  کُن،  یِہ  کٲم  کرنہٕ  پتہٕ  بٔنۍ  زِیو  پتہٕ  بیٚیہِ  نیک۔"
  },
  {
    "verse_id": 10,
    "translation": "اَتھ  پیٚٹھ  ووٚن  تِمو  منٛزٕ  أکۍ،  یوسفؑ  مَہ  کٔرِیوٗن  قتل،  سُہ  چھکِیوٗن  کُنہِ  انہِ گٔٹۍ  کِرٛیرِس  منٛز،  کانٛہہ  یِنہٕ  گژھ  وُن  قٲفلہٕ  نِیَس  تَمہِ  منزٕ  کٔڑِتھ،  اگر  کینہہ  کرنُے  چُھو۔"
  },
  {
    "verse_id": 11,
    "translation": "اتھ  فٲصلس  پیٚٹھ  ووٚن  تِمو  پننِس  مٲلِس  نِشہِ  گٔژِھتھ،  ابّا  جان،  یِہ  کیا  دلیل  چھےٚ  زِ  توٚہۍ  چِھو  نہٕ  یوسف  سٕندِس  معاملس  منٛز  اسہِ  پیٚٹھ  بھروسہٕ  کران،  حالانکہ  أسۍ  چِھ  تٔمۍ  سٕندۍ  پٔزۍ  خیر  خواہ؟"
  },
  {
    "verse_id": 12,
    "translation": "پگاہ  سوٗزِیوٗن  سُہ  اسہِ  سٍتۍ،  کینژھاہ  کھیٚیِہ  چیٚیِہ  ﴿پھیٖرِتھ  تھوٗرِتھ﴾۔  ﴿دراصل  چِھ  لفظ  یَرتَع  یعنی  کُچھ  چَر  چُگ  لے  گا،  ورتاونہٕ  آمٕتۍ۔  اُردو  محاورس  منٛز  ہرگاہ  شُر  جنگلس  منٛز  اورٕ  یور  پھیرِتھ  کینہہ  پھل  ژٹان  تہٕ  کھیوان  پکہِ،  تیٚلہِ  چِھ  تس  خٲطرٕ  لولہٕ  سان  یِم  لفظ  ورتاونہٕ  یِوان﴾  تہٕ  گِندنہٕ  درٛوکنہٕ  سٍتۍ  تہِ  رنزناوِ  دِل،  أسۍ  چِھ  أمۍ سٕندِ  حفاظت  خٲطرٕ  موجود۔"
  },
  {
    "verse_id": 13,
    "translation": "مٲلۍ  ووٚنکھ،  تُہُند  یِہ  پانس  سٍتۍ  نِیُن  چُھ  مےٚ  عذاب  کران،  تہٕ  مےٚ  چُھ  اندیشہٕ  زِ  خبر  أمِس  ما  کھیٚیِہ  رامہٕ  ہوٗن  ژٹھ  کپٹھ  کٔرِتھ،  ییٚلہِ  زن  توٚہۍ  امہِ  نِشہِ  غٲفل  ٲسِو۔"
  },
  {
    "verse_id": 14,
    "translation": "تِمو  دِیُت  جواب،  سانہِ  آسنہٕ  باوجود  اگر  یِہ  رامہٕ  ہوٗنۍ  کھیٚوو،  ییٚلہِ  زن  أسۍ  اکھ  کھیٚج  چِھ،  تیٚلہِ  آسو  أسۍ  سیٚٹھہٕے  خسارٕہ لد  ﴿بیٚہوال﴾۔"
  },
  {
    "verse_id": 15,
    "translation": "یِتھہٕ  پٲٹھۍ  ییٚلہِ  اصرار  کٔرِتھ  تِمو  سُہ  نِیوٗ،  تہٕ  تِمو  کوٚر  فٲصلہٕ  زِ  یِہ  تراوون  أکِس  اَنہِ  گٔٹۍ  کِریٖرس  منٛز،  پتہٕ  کٔر  اسہِ  یوسف  ﴿علیہ  السلامس﴾  وَحی  زِ،  اکھ  وقت  واتہِ  ییٚلہِ  ژٕ  یِمن  یِہٕنز  یِہ  حرکت  یاد  پاوکھ،  یِم  چِھ  پننہِ  کامہِ  ہٕندیو  نتیجو  نِشہِ  بے  خبر۔"
  },
  {
    "verse_id": 16,
    "translation": "شامس  آے  تِم  وَدان  تہٕ  بُتھہِ  بُتھہِ  دِوان  مٲلِس  نِشہِ۔"
  },
  {
    "verse_id": 17,
    "translation": "تہٕ  ووٚنُکھ،  ابّا  جان،  أسۍ  ٲسۍ  دورِ  ہُند  مقابلہٕ  کرنس  کُن  لگمٕتۍ،  تہٕ  یوسفؑ  اوس  اسہِ  پننِس  سامانس  نِشہِ  تروومُت،  تہٕ  اتھ  دوران  آو  رامہٕ  ہوٗن  تہٕ  تٔمۍ  کھیوو  سُہ  توٚہۍ  کٔرِو  نہٕ  سانہِ  کتھہِ  پژھ،  اگر  چِہ  أسۍ  پٔزِیٲری  کونہٕ  آسو۔"
  },
  {
    "verse_id": 18,
    "translation": "تہٕ  تِمو  ٲس  یوسفؑ  سٕنز  قمیض  اَپُز  مَپُز  خون  مٔتِتھ  أنۍمٕژ،  یِہ  بوزِتھ  ووٚن  تِہندۍ  مٲلۍ،  بلکہ  تُہٕندۍ  نفسن  بنٲو  تُہٕندِ  خٲطرٕ  تُہٕنز  کٲم  سہل،  اچھا،  بٕہ  کرٕ  صبر  تہٕ  وارٕ  پٲٹھۍ  کرٕ  صبر،  یۅسہٕ  کتھ  توٚہۍ  بناوان  چِھو،  تتھ  پیٚٹھ  ہیکہِ  اللہ  تعالیٰ  سٕے  مدد  منگنہٕ  یِتھ۔"
  },
  {
    "verse_id": 19,
    "translation": "اورٕ  آو  اَکھ  قٲفلہٕ  تہٕ  تٔمۍ  سوٗز  پنُن  سقہ  آب  اننہٕ  خٲطرٕ،  سقن  یُتُھے  کِریٖرس  منٛز  آبہٕ  بانہٕ  وول،  ﴿ییٚلہِ  تٔمۍ  یوسفؑ  وُچھ﴾  تٔمۍ  لٲے  کریکھ،  مبارک  ٲسِنو،  ییٚتہِ  چُھ  اکھ  لٔڑکہٕ۔  تِمو  لُکو  چُھپوو  سُہ  تجارتک  مال  زٲنِتھ،  حالانکہ  یِکینژھاہ  تِم  کران  ٲسۍ،  اللہ  تعالیٰ  اوس  تمہِ  نِشہِ  باخبر۔"
  },
  {
    "verse_id": 20,
    "translation": "ٲخر  کار  کُن  سُہ  تِمو  کینژھن  دِرہمن  ہٕندِ  بدلہٕ،  تہٕ  تِمن  اوس  نہٕ  تٔمۍ سٕندِس  قٍمتہٕ  کِس  معاملس  منٛز  کُنہِ  ہُریمانہٕ  ﴿رقمُک﴾  توقع۔"
  },
  {
    "verse_id": 21,
    "translation": "مصرٕکۍ  ییٚمۍ  شخصن  یِہ  موٚلۍ  ہیوٚت  تٔمۍ  ووٚن  پننہِ  خاندارِنہِ،  یِہ  تھٲوِزیٚن  ٹھیک  پٲٹھۍ،  دوٗر  چِھنہِ  زِ  یِہ  سپدِ  سانہِ  خٲطرٕ  فٲیدٕہ  مند  ثٲبت،  یا  بناوون  یِہ  أسۍ  پنُن  نیٚچو۔  یِتھہٕ  پٲٹھۍ  کٔڈ  اَسہِ  یوسفؑ  سٕندِ  خٲطرٕ  اتھ  سر  زمینس  منٛز  قدم  جماونٕچ  صورت،  تہٕ  تَس  کوٚر  معاملہٕ  فہمی  ہٕنز  تعلیم  دِنُک  انتظام،  اللہ  تعالیٰ  چُھ  پنٕنۍ  کٲم  کٔرتھٕے  روزان،  مگر  اکثر  لُکھ  چِھنہٕ  زانان۔"
  },
  {
    "verse_id": 22,
    "translation": "تہٕ  پتہٕ  ییٚلہِ  سُہ  پننہِ  پوٗرٕ  جوٲنی  تام  ووت،  تہٕ  اسہِ  کوٚر  تَس  فٲصلہٕ  کرنُک  طاقت  تہٕ  علم  عطا،  یِتھہٕ  پٲٹھۍ  چِھ  أسۍ  نیک  لُکن  جزا  دِوان۔"
  },
  {
    "verse_id": 23,
    "translation": "یَس  خاتوٗنہِ  ہٕندِس  گرس  منٛز  سُہ  اوس،  تٔمۍ  لوگ  سُہ  وَرغلاوُن،  تہٕ  اکہِ  دۅہ  کوٚرُن  دروازٕہ  بندٕ،  تہٕ  ووٚننَس،  وَلہٕ۔  یوسفؑ  چِھس  ونان،  اللہ  تعالیٰ  سُند  پناہ،  میٲنۍ  ربّن  کوٚر  مےٚ  رُت  تھزر  عطا  ﴿تہٕ  بٕہ  کرا،  یِہ  کٲم!﴾  ﴿عام  پٲٹھۍ  چُھ  مفسرو  تہٕ  ترجمہٕ  کرن  والیو  یِہ  سمجھمُت  زِ  یتھ  جایِہ  چُھ   میٲنۍ  ربّن   لفظ  حضرت  یوسف  علیہ  السلامو  تس  شخصہٕ  سٕندِ  خٲطرٕ  ورتوومُت،  ییٚمۍ  سٕندِس  مُلازمتس  منٛز  تِم  ٲسۍ،  تہٕ  تِہندِ  امہِ  جوابُک  مطلب  اوس  یِہ  زِ  میٲنۍ  آقاہن  چُھنس  بٕہ  تمہِ  رٕتہِ  آیِہ  تھوومُت،  پتہٕ  کِتھہٕ  پٲٹھۍ  ہیٚکہِ  بٕہ  یِہ  نمک  حرٲمی  کٔرِتھ  زِ  تٔمۍ  سٕنزِ  خاندارِنہِ  سٍتۍ  کرٕ  بدکٲری۔  مگر  یِہ  کتھ  چھےٚ  أکِس  نبی  سٕندِ  شانہٕ  نِشہِ  ؤسۍ  پایِہ  زِ  سُہ  کرِ  گناہ  نِشہِ  باز  روزنہٕ  خٲطرٕ  اللہ  تعالیٰ  سٕندِ  بجاے  کٲنٛسہِ  بندٕہ  سُند  لحاظ۔  تہٕ  قرآنس  منٛز  چَھنہٕ  اَمِچ  کانٛہہ  مثال  تہِ  موجود  زِ  کٲنٛسہِ  نبی یَن  کیا  آسہِ  خُدایس  ورٲے  بیٚیہِ  کٲنٛسہِ  پنُن  ربّ  ووٚنمُت۔﴾  یِتھۍ  ظٲلم  چِھنہٕ  زانٛہہ  کامیٲبی  لبان۔"
  },
  {
    "verse_id": 24,
    "translation": "سۅ  پٔچ  تَس  کُن  تہٕ  یوسفؑ  تہِ  پکہِ  ہے  تَس  کُن۔  اگر  سُہ  پننِس  ربّ  سُند  بُرھان  وُچِھہے  نہٕ  ﴿بُرھان  چُھ  معنی  تھاوان  دلیل  تہٕ  حُجّت۔  ربّ  سُند  بُرھان  چُھ  مُراد  اللہ  تعالیٰ  سٕنز  ہٲومٕژ  سۅ  دلیل،  ییٚمہِ  کِس  بُنیادس  پیٚٹھ  حضرت  یوسف  علیہ  السلامن  ہٕندۍ  ضمیرن  تِہُند  نفس  امہِ  کتھہِ  ہُند  قٲیل  کوٚر  زِ  تَس  خاتوٗنہِ  ہٕنز  عٲشِچ  دعوت  قبول  کرٕنۍ  چُھنہٕ  چانہِ  خٲطرٕ  شایانِ  شان،  تہٕ  سۅ  دلیل  چھےٚ  پٔتمِس  جُملس  منٛز  آمٕژ  زِ،  میٲنۍ  ربّن  کوٚر  مےٚ  تھزر  عطا  تہٕ  بٕہ  کرا  یژِھ  بُرٕ  کٲم،  یِتھیٚن  ظٲلمن  چَھنہٕ  کامیابی  حاصل  سپدان۔﴾  یی  سپُد،  تاکہ  أسۍ  کرہَو  تَس  نِشہِ  بدی  تہٕ  بے  حیٲیی  دوٗر،  درحقیقت  اوس  سُہ  سانیو  ژارنہٕ  آمتیو  بندو  منٛزٕ۔"
  },
  {
    "verse_id": 25,
    "translation": "ٲخر  کار  ژوٚل  یوسفؑ  تہٕ  سۅ،  اکھ  أکِس  پتہٕ  دروازس  کُن،  تہٕ  تَمہِ  ژٔٹ  پٔتۍ کِنۍ  یوسفؑ  سٕنز  قمیض  ﴿لٔمِتھ﴾۔  دروازس  پیٚٹھ  وُچھ  دۅشوٕیو  تٔمۍ  سُند  خاندار  موجود،  تَس  وُچھان  وُچھانٕے  لٔج  خاتون  وَننہِ،  کیا  سزا  چُھ  تَس  شخصس  یَس  چانہِ  گرٕ  واجِنہِ  پیٚٹھ  خراب  نیت  آسہِ؟  امہِ  ورٲے  کیا  سزا  ہیٚکہِ  ٲسِتھ  زِ  سُہ  گژِھہ  قٲد  کرنہٕ  یُن،  یا  گژِھہ  تَس  سخت  عذاب  دِنہٕ  یُن۔"
  },
  {
    "verse_id": 26,
    "translation": "یوسفؑ  چِھ  ونان،  یٔہے  ٲس  مےٚ  پھساونٕچ  کوٗشش  کران۔  أمِس  خاتونہِ  ہٕندِ  پننہِ  خاندانٕکۍ  أکۍ  شخصن  کٔر  ﴿مُنٲسِب  طریقہٕ﴾  شہادت  پیش،  زِ  اگر  یوسفؑ  سٕنز  قمیض  بروٗنٹھۍ کِنۍ  ژھیٚنۍمٕژ  آسہِ،  تیٚلہِ  چھےٚ  خاتون  پٔزِیٲر،  تہٕ  یِہ  چُھ  اَپزِیور۔"
  },
  {
    "verse_id": 27,
    "translation": "تہٕ  ہرگاہ  أمۍ سٕنز  قمیض  پٔتۍ کِنۍ  ژھیٚنۍ مٕژ  ٲس،  تیٚلہِ  چھےٚ  خاتوٗن  اَپزِیٲر،  تہٕ  یِہ  چُھ  پٔزِیور۔  ﴿مطلب  چُھ  یِہ  زِ  اگر  یوسف  علیہ  السلامن  ہٕنز  قمیض  برونٹھۍ کِنۍ  ژھیٚنۍ مٕژ  ٲس،  تیٚلہِ  چھےٚ  یِہ  امہِ  کَتھہِ  ہٕنز  ٹاکارٕ  نشٲنی  زِ  اقدام  اوس  یوسف  علیہ  السلامن  ہٕندِ  طرفہٕ،  تہٕ  خاتون  ٲس  پنُن  پان  بچاونہٕ  مۅکھہٕ  کَشمُکش  کران،  البتہ  اگر  یوسف  علیہ  السلامن  ہٕنز  قمیض  پٔتۍ کِنۍ  ژھیٚنۍ مٕژ  ٲس،  تیٚلہِ  چُھ  امہِ  نِشہِ  صاف  ننان  زِ  خاتون  ٲس  تَس  پتہٕ  دوران،  تہٕ  یوسفؑ  ٲسۍ  تَس  نِشہِ  بچُن  یژھان۔  امہِ  علاوہ  ٲس  اتھ  منٛز  مناسب  طریقٕچ  بیاکھ  شہادت  تہِ  چُھپِتھ۔  سۅ  ٲس  یِہ  زِ  أمۍ  شخصن  ﴿شٲہدن﴾  پِھیُر  صرف  حضرت  یوسف  علیہ  السلامن  ہٕنزِ  قمیضہِ  کُن  توجہ۔  امہِ  نِشہِ  سَپُد  صاف  ظٲہر  زِ  خاتونہِ  ہٕندِس  جِسمس  یا  تٔمۍ سٕندِس  پۅشاکھس  پیٚٹھ  اوس  نہٕ  گۅڈٕہ  پیٚٹھے  کانٛہہ  تشدّدُک  نِشانہٕ،  حالانکہ  اگر  یِہ  مُقدِمہٕ  اقدام  زنا  بِاالجَبر  آسِہے،  تیٚلہِ  آسٕہن  خاتونہِ  ہٕندِس  جِسمس  پیٚٹھ  اَمِکۍ  ٹاکارٕ  آثار﴾"
  },
  {
    "verse_id": 28,
    "translation": "ییٚلہِ  خاندارن  وُچھ  زِ  یوسفؑ  سٕنز  قمیض  چھےٚ  پٔتۍ کِنۍ  ژھیٚنۍمٕژ،  تٔمۍ  ووٚن،  یِم  چھےٚ  تۅہیِہ  زنانن  ہٕنزٕ  چالٲکیِہ،  پٔزپٲٹھۍ  چھےٚ  بَڈٕ  خطرناک  آسان  تُہٕنزٕ  چالہٕ۔"
  },
  {
    "verse_id": 29,
    "translation": "یوسفؑ،  امہِ  معاملہٕ  نِشہِ  کر  درگُزر،  تہٕ  اے  خاتون  ژٕ  مَنگ  پننہِ  غلطی  پیٚٹھ  معٲفی،  ژٕے  ٲسِکھ  دراصل  خطا  کار۔"
  },
  {
    "verse_id": 30,
    "translation": "شہر چو  مستوٗراتو  لاجہِ  پانہٕ  وٲنۍ  سوٗسرِ  گوٗسرِ  کرنہِ  زِ  عزیز  سٕنز  خاندارِنۍ  چھےٚ  پننِس  نوجوان  غلامَس  پتہٕ  لٔج مٕژ،  ﴿عزیز  اوسنہٕ  تَس  شخصہٕ  سُند  ناو،  بلکہ  چُھ  مصرس  منٛز  کٲنٛسہِ  بٔڈِس  اقتدار  وٲلِس  خٲطرٕ  اصطلاح  رٔنگۍ  یِہ  لفظ  ورتاونہٕ  یِوان﴾  محبتن  چھےٚ  سۅ  بے  قابو  کٔرمٕژ،  سٲنۍ کِنۍ  چھےٚ  سۅ  ٹاکارٕہ  غلطی  کران۔"
  },
  {
    "verse_id": 31,
    "translation": "تمہِ  ییٚلہِ  تِہنزٕ  یِمہٕ  مکارانہٕ  کتھہٕ  بوزٕ،  تمہِ  سوٗز  تِمن  ناد،  تہٕ  تِہندِ  خٲطرٕ  سجٲوٕن  تکیہٕ دار  مجلس  تہٕ  ضیافتس  منٛز  تھٲوٕن  پرٛتھ  کٲنٛسہِ  برونٛہہ  کنہِ  اکھ  اکھ  شرٛاکھ،  ﴿پتہٕ  کوٚرُن  عینِ  تمہِ  ساعتہٕ  ییٚلہِ  تِمہٕ  میوٕہ  آسہٕ  ژٔٹۍ  ژٔٹۍ  کھیوان﴾  حضرت  یوسف  علیہ  السلامس  اِشارٕہ  زِ  یِمن  برونٛہہ  کُن  ولہٕ،  ییٚلہِ  تِمن  مستوٗراتن  ہٕنز  نظر  تَس  پیٚٹھ  پیٚیِہ،  تِم  گٔیِہ  رٔہِتھ  تہٕ  ژٔٹِکھ  پنٕنۍ  اَتھہٕ،  تہٕ  پٲنۍ  پانے  ژوٚلُکھ  نِیرِتھ،  حا  شا  لِلّہ  ﴿پناہ  خداے  سُند﴾،  یِہ  شخص  چُھنہٕ  انسان،  یِہ  چُھ  کُستام  تھدِ  پایُک  فرشتہٕ۔"
  },
  {
    "verse_id": 32,
    "translation": "عزیز  سٕنزِ  خاندارِنہِ  ووٚن،  وُچھوٕ  تۅہیِہ،  یِہ  چُھ  سُہ  شخص  ییٚمۍ  سٕندِس  معاملس  منٛز  توٚہۍ  ٲسِو  مےٚ  پیٚٹھ  کَتھہٕ  کران،  بےشک  کٔر  میے  یِہ  پھساونٕچ  کوٗشش،  مگر  یِہ  بچاو،  اگر  نہٕ  یِہ  میون  وَنُن  مانہِ،  تیٚلہِ  یِیہِ  قٲد  کرنہٕ،  تہٕ  پتہٕ  سپدِ  بےٚ  عزت  لُکن  منٛز  شمار۔"
  },
  {
    "verse_id": 33,
    "translation": "یوسفؑ  چِھ  ونان،  اے  میانہِ  ربّہٕ!  قٲد  چُھم  منظّور،  بَہ نسبت  یِہ  زِ  بٕہ  کرٕ  سۅ  کٲم  یۅسہٕ  یِم  لُکھ  مےٚ  نِشہِ  یژھان  چِھ،  تہٕ  اگر  ژےٚ  یِہنزٕ  چالہٕ  مےٚ  نِشہِ  دوٗر  کریٚتھ  نہٕ،  تیٚلہِ  پھسہٕ  بٕہ  یِہندِس  زالس  منٛز،  تہٕ  پتہٕ  گژٕھہ  جٲہلن  منٛز  شٲمل۔"
  },
  {
    "verse_id": 34,
    "translation": "تٔمۍ  سٕندۍ  ربّن  کوٚر  تٔمۍ  سُند  دُعا  قبول،  تہٕ  یِمن  مستوٗراتن  ہٕنزٕ  چالہٕ  کریٚن  تَس  نِشہِ  دوٗر،  بےٚ  شک  چُھ  سُے،  یُس  سارِنٕے  ہُند  بوزان  چُھ  تہٕ  سورُے  کینہہ  زانان  چُھ۔"
  },
  {
    "verse_id": 35,
    "translation": "پتہٕ  زون  تِمو  لُکو  یِہ  زِ  أکِس  وقتس  تام  کرون  یِہ  قٲد  حالانکہ  تِمو  آسہٕ  ﴿تٔمۍ  سٕنز  پاک  دامنی  تہٕ  خۅد  پننیٚن  مستوٗراتن  ہٕندیٚن  بُرٕ  اطوارن  ہٕنزٕ﴾  ٹاکارٕ  نشٲنِیہٕ  وُچھمژٕ۔  ﴿امہِ  نِشہِ  لوٚگ  پے  زِ  کانٛہہ  شخص  انصاف  کیو  شرٲیطو  مطابق  عدالتس  منٛز  مجرم  ثٲبت  کرنہٕ  ورٲے  بس  یونہی  رٔٹِتھ  جیل  سوزُن  چُھ،  بے  ایمان  حکمرانن  ہُند  پرٛون  طریقہ۔  اتھ  معاملس  منٛز  چِھنہٕ  أزِکۍ  شیطان  تہِ  ژور  ساس  ؤرۍ  برونٛٹھمِیو  شر  پسندو  کھۅتہٕ  زیادٕہ  مختلف  کینہہ۔﴾"
  },
  {
    "verse_id": 36,
    "translation": "قٲد  خانس  منٛز  سپدۍ  بیٚیہِ  تہِ  زٕہ  غلام  تَس  سٍتۍ  دٲخل۔  اکہِ  دۅہ  چُھ  یِمو  منٛزٕ  اکھ  ونان،  مےٚ  چُھ  خواب  وُچھمُت  زِ  بٕہ  چُھس  شراب  کشیدٕہ  کران۔  دوٚیم  ووٚن،  مےٚ  وُچھ  زِ  میٲنِس  کلس  پیٚٹھ  چھےٚ  ژۅچہِ  تھاونہٕ  آمژٕ،  تہٕ  جاناوار  چِھ  یِمن  کھیوان۔  دۅشوٕیو  ووٚن،  اسہِ  ؤنِو  امِیُک  تعبیر،  أسۍ  چِھ  وُچھان  زِ  توٚہۍ  چِھو  نیک  انسان۔"
  },
  {
    "verse_id": 37,
    "translation": "یوسفؑ  چِھ  ونان،  ییٚتہِ  یُس  کھیٚن  تۅہیِہ  میلان  چُھ،  سُہ  یِنہٕ  برونٹھ  وَنو  بٕہ  تۅہیِہ  یِمن  خوابن  ہُند  تعبیر،  یِہ  چُھ  تِمَو  علمو  منٛز  یِم  میٲنۍ  ربّن  مےٚ  عطا  چِھ  کٔرِمٕتۍ،  پَزر  چُھ  یِہ  زِ  مےٚ  چُھ  تِمن  لُکن  ہُند  طریقہٕ  ترٲوِتھ  یِم  خُدایس  پیٚٹھ  ایمان  چِھنہٕ  انان،  تہٕ  ٲخرتس  چِھ  انکار  کران۔"
  },
  {
    "verse_id": 38,
    "translation": "پننیٚن  بُزرگن  ابراہیمؑ،  اسحاقؑ  تہٕ  یعقوبؑ  سُند  طریقہٕ  اختیار  کوٚرمُت،  سٲنۍ  کٲم  چَھنہٕ  یِہ  زِ  خُدایس  سٍتۍ  ٹھہراوون  کانٛہہ  شریک،  درحقیقت  چُھ  یِہ  اللہ  تعالیٰ  سُند  فضل  اَسہِ  پیٚٹھ  بیٚیہِ  تمام  انسانن  پیٚٹھ  ﴿زِ  تٔمۍ  چِھنہٕ  أسۍ  پانس  ورٲے  بیٚیہِ  کٲنٛسہِ  ہٕندۍ  بندٕہ  بنٲوِمٕتۍ﴾  مگر  اکثر  لُکھ  چِھنہٕ  شُکر  کران۔"
  },
  {
    "verse_id": 39,
    "translation": "اے  زندان  کیو  سٲتھیو،  توٚہۍ  سوٗنچتو  پانے  زِ  واریاہ  متفرق  ﴿الگ  الگ﴾  ربّ  چھا  بہتر،  کِنہٕ  سُہ  اکھ  اللہ  تعالیٰ  یُس  سارِنٕے  پیٚٹھ  غٲلِب  چُھ؟"
  },
  {
    "verse_id": 40,
    "translation": "سُہ  ترٲوِتھ  یِہنٕز  توٚہۍ  عبادت  کران  چِھو،  تِم  چِھنہٕ  امہِ  ورٲے  کِہِنۍ  زِ  بس  چِھ  کینہہ  ناو،  یِم  تۅہیِہ  تہٕ  تُہندیو  آباو  اجدادَو  چِھ  تھٲوِمٕتۍ،  خُداین  کٔر  نہٕ  یِہندِ  خٲطرٕ  کانٛہہ  سَنَد  نٲزِل،  فرماں  روایی  ہُند  اقتدار  چُھنہٕ  خُدایس  ورٲے  کٲنٛسہِ  ہٕندِ  خٲطرٕ،  تٔمۍ  سُند  حکم  چُھ  زِ  خۅد  تس  ورٲے  مہ  کٔرِو  بیٚیہِ  کٲنٛسہِ  ہٕنز  عبادت۔  یۅہے  چُھ  زندگی  ہُند  اصلی  سیوٚد  طریقہٕ،  مگر  اکثر  لُکھ  چِھنہٕ  زانان۔"
  },
  {
    "verse_id": 41,
    "translation": "اے  زندان  کیو  ساتھیو،  تُہندِ  خوابُک  تعبیر  چُھ  یِہ  زِ  تۅہیِہ  منٛزٕ  چاوِ  اکھ  پننِس  رب  ﴿شاہ  مصرس﴾  شراب،  ﴿آیت  نمبر  33  ہس  سٍتۍ  اگر  یِہ  آیت  پرنہٕ  یِیِہ،  تیٚلہِ  چُھ  پے  لگان  زِ  ییٚلہِ  حضرت  یوسف  علیہ  السلامن  ووٚن،  میون  ربّ،  امہِ  نِشہِ  اوس  مُراد  اللہ  تعالیٰ  سٕنز  ذات،  تہٕ  ییٚلہِ  شاہِ  مصرٕ  سٕندِس  غلامَس  ووٚنُکھ  زِ  ژٕ  چاوہن  پنُن  ربّ  شراب،  اَمہِ  نِشہِ  اوس  مُراد  شاہِ  مصر،  تِکیازِ  سُہ  اوس  مصرٕ کِس  بادشاہ سٕے  پنُن  ربّ  سمجھان۔﴾  روٗد  بیاکھ  سُہ  یِیہِ  پھانسہِ  کھالنہٕ،  تہٕ  جاناوار  کھیٚن  تِکہِ  تِکہِ  تٔمۍ  سُند  کلہٕ۔  سپُد  فٲصلہٕ  تمہِ  کتھہِ  ہُند  یۅسہٕ  توٚہۍ  پٕرٛژھان  ٲسِو۔"
  },
  {
    "verse_id": 42,
    "translation": "پتہٕ  یَس  متعلق  خیال  اوس  زِ  سُہ  گژِھہ  تِمو  منٛز  یلہٕ،  تَس  ووٚن  یوسف  علیہ  السلامن  زِ،  پننِس  ربّ  ﴿شاہِ  مصرس﴾  نِشہِ  کٔرۍ  زِ  میٲنۍ  ذِکر۔  مگر  شیطانن  تروٚو  سُہ  تِتھس  غفلتس  منٛز  زِ  تَس  گٔیِہ  پننِس  ربّ  ﴿شاہِ  مصرس﴾  نِشہِ  تٔمۍ  سٕنز  ذِکر  کرٕنۍ  مٔشِتھ،  تہٕ  یوسفؑ  روٗد  کینٛژھن  ؤرِیَن  جیل  سٕے  منٛز۔"
  },
  {
    "verse_id": 43,
    "translation": "اکہِ  دۅہ  چُھ  بادشاہ  ونان  ﴿منٛزباگ  چُھ  کینٛژھن  ؤرِیَن  ہٕندِ  قٲد کہِ  وقتُک  حال  أتی  ترٲوِتھ  وۅنۍ  بیان  تتھ  مقامس  سٍتۍ  جورنہٕ  یِوان،  ییٚتہِ  پیٚٹھہٕ  حضرت  یوسف  علیہ  السلامن  ہُند  دُنیٲوی  عروج  شروع  سپُد﴾  مےٚ  چُھ  خوابس  منٛز  وُچھمُت  زِ  ستھ  مۅچہِ  گٲو  چھےٚ،  یِمن  چھےٚ  ستھ  لاغر  گٲو  کھیٚوان،  تہٕ  اناجِکۍ  ستھ  ہیٚلۍ  چِھ  سبز  تہٕ  باقی  ستھ  چِھ  ہوٚکِھمٕتۍ،  اے  اہلِ  دربار،  مےٚ  ؤنَو  اَمہِ  خوابُک  تعبیر،  اگر  توٚہۍ  خوابن  ہُند  مطلب  چِھو  سمجھان۔"
  },
  {
    "verse_id": 44,
    "translation": "لُکو  ووٚن،  یِمہٕ  چھےٚ  پریشان  خوابن  ہٕنزٕ  کتھہٕ،  تہٕ  أسۍ  چِھنہٕ  امہِ  قسمہٕ کیٚن  خوابن  ہُند  تعبیر  زانان۔"
  },
  {
    "verse_id": 45,
    "translation": "یِمو  دۅیو  قٍدیو  منٛزٕ  یُس  شخص  بچومُت  اوس،  تہٕ  تَس  پیٚیِہ  وۅنۍ  واریاہہِ  کٲلۍ  کَتھ  یاد،  تہٕ  تٔمۍ  ووٚن،  بٕہ  وَنو  تۅہیِہ  حضراتن  اَمِچ  تٲویل،  مےٚ  سوٗزِو  ﴿قٲد  خانس  منٛز  یوسف  علیہ  السلامس  نِشہِ﴾۔"
  },
  {
    "verse_id": 46,
    "translation": "سُہ  گوٚو  تہٕ  ووٚنُن،  یوسف  اے  پٔزیارِ  ﴿دراصل  چُھ  لفظ   صدیق   ورتاونہٕ  آمُت،  یُس  عربی  زبٲنۍ  منٛز  پزرس  تہٕ  راست  بٲزی  ہٕندِس  تھدِ  پایِہ  کِس  مرتَبس  خٲطرٕ  ورتاونہٕ  چُھ  یِوان۔  امہِ  سٍتۍ  ہیکو  یِہ  اندازہ  کٔرِتھ  زِ  قٲدٕ  خانہٕ  کِس  وقتس  منٛز  کِیُتھ  سوٚن  اثر  اوس  أمۍ  شخصن  حضرت  یوسف  علیہ  السلامن  ہٕندِ  سیرت  نِشہِ  روٚٹمُت،  تہٕ  یِہ  اثر  کوٗتاہ  راسخ  اوس  واریاہ  وقت  گزرنہٕ  پتہٕ  تہِ﴾  مےٚ  وَن  اَمہِ  خوابُک  مطلب  زِ  ستھ  مۅچہِ  گٲو  چھےٚ،  یِمن  ستھ  لاغر  گٲو  چھےٚ  کھیوان،  تہٕ  ستھ  ہیٚلۍ  چِھ  سبز  تہٕ  ستھ  چِھ  ہوٚکِھمٕتۍ،  تاکہ  بٕہ  گژٕھہ  تِمن  لُکن  نِشہِ  واپس،  تہٕ  شاید  زِ  تِمن  لگہِ  پَے۔  ﴿یعنی  چٲنۍ  قدٕر  تہٕ  رۅتبہٕ  زانن،  تہٕ  تِمن  سپدِ  احساس  زِ  کمہِ  پایُک  اِنسان  کتہِ  چُھ  تِمو  بند  تھوومُت،  تہٕ  یِتھہٕ  پٲٹھۍ  میلہِ  مےٚ  پنُن  وعدہ  پوٗرٕ  کرنُک  موقع،  یُس  مےٚ  ژےٚ  سٍتۍ  قٲد  کہ  وقتہٕ  کوٚرمُت  اوس﴾"
  },
  {
    "verse_id": 47,
    "translation": "یوسفؑ  چِھ  ونان،  ستن  ؤرِین  روٗزِو  لگا  تار  توٚہۍ  زمیندٲری  کران،  اتھ  دوران  یِم  فصل  توٚہۍ  لوٗنِو،  تمہِ  منٛزٕ  کٔڑِو  بس  کمٕے  حصہ،  یُس  تۅہیِہ  خۅراک  رٔنگۍ  بکار  لگہِ،  تہٕ  باقی  تھٲوِو  ہیٚلیو  سان  ﴿ہیٚلہِ نٕے  منٛز﴾۔"
  },
  {
    "verse_id": 48,
    "translation": "پتہٕ  یِن  ستھ  ؤرۍ  بڈٕ  سخت،  تمہِ  وقتہٕ  یِیہِ  سُہ  سورُے  اناج  کھیٚنہٕ،  یُس  توٚہۍ  تمہِ  وقتہٕ  خٲطرٕ  جمع  کٔرِو۔  اگر  کینہہ  بچہِ،  سُہ  بچہ  تی  یُس  تۅہیِہ  رٔژھرٲوِتھ  آسیو  تھوومُت۔"
  },
  {
    "verse_id": 49,
    "translation": "اَمہِ  پتہٕ  واتہِ  بیٚیہِ  اکھ  ؤری  تِیُتھ،  یتھ  منٛز  بارانِ  رحمت  سٍتۍ  لُکن  ہُند  فریاد  یِیہِ  بوزنہٕ،  تہٕ  تِم  چیٖرن  رس۔"
  },
  {
    "verse_id": 50,
    "translation": "بادشاہن  ووٚن  سُہ  أنیوٗن  مےٚ  نِش،  مگر  ییٚلہِ  شٲہی  قٲصد  یوسف  علیہ  السلامس  نِشہِ  ووت،  تٔمۍ  ووٚن،  پننِس  ربّس  نِشہِ  گژھ  واپس،  تہٕ  تَس  پٕرژھ  زِ  تِمن  مستوٗراتن  ہُند  معاملہ  کیا  چُھ،  یِمو  پنٕنۍ  اتھہٕ  ژٔٹِمٕتۍ  ٲسۍ؟  میون  ربّ  چُھ  تِہنزِ  مکٲری  نِشہِ  باخبر۔"
  },
  {
    "verse_id": 51,
    "translation": "اتھ  پیٚٹھ  کوٚر  بادشاہن  تِمن  مستوراتن  نِشہِ  دریافت،  تُہُند  کیا  تجربہٕ  چُھ  تمہِ  وقتُک،  ییٚلہِ  تۅہیِہ  یوسفؑ  پھساونٕچ  کوشش  ٲسٕو  کٔرمٕژ؟  سارِوٕے  ووٚن  یک  زبان،  حا  شا  اللہ  ﴿پناہ  خداے  سُند﴾،  اَسہِ  وُچھ  نہٕ  تَس  منٛز  بدی  ہٕنٛز  اَکھ  رَژھ  تہِ۔  عزیز  سٕنزِ  خاندارِنہِ  ووٚن،  وونۍ  چُھ  حق  درٛامُت  نوٚن،  سۅ  ٲسٕس  بٕے،  ییٚمۍ  سُہ  پھِسلاونٕچ  کوٗشش  ٲس  کٔرمٕژ،  بے شک  چُھ  سُہ  بِالکل  پٔزِیور۔"
  },
  {
    "verse_id": 52,
    "translation": "﴿یوسفؑ  چِھ  ونان﴾  امہِ  نِشہِ  اوس  میون  غرض  یِہ  زِ  ﴿عزیز﴾  زانہِ  زِ  مےٚ  ٲس  نہٕ  درپردٕہ  تٔمۍ  سٕنز  خیانت  کٔرمٕژ،  تہٕ  یِہ  زِ  یِم  خیانت  چِھ  کران،  تِہنزن  چالن  چُھنہٕ  اللہ  تعالیٰ  کامیٲبی  ہٕنزِ  وتہِ  لاگان۔"
  },
  {
    "verse_id": 53,
    "translation": "بہٕ  چُھسَن  نہٕ  پَنُن  نفس  بری  قرار دِوان  ﴿یعنی  بٕہ  چُھس  نہٕ  پنُن  نفس  بے قصور  مانان﴾  نفس  چُھ  بَدی  کُنُے  ہٕس  دِوان،  اِلاّ  یِہ  زِ  کٲنٛسہِ  پیٚٹھ  آسہِ  میٲنِس  ربّ  سٕنز  رحمت،  بے  شک  چُھ  میون  ربّ  سیٚٹھاہ  مغفرت  کرن  وول  تہٕ  رحم  کرن  وول۔"
  },
  {
    "verse_id": 54,
    "translation": "بادشاہن  ووٚن،  تِم  أنیوٗکھ  مےٚ  نِش،  تاکہ  بٕہ  کرکھ  تِم  پننہِ  خٲطرٕ  مخصوص۔  ییٚلہِ  حضرت  یوسف  علیہ  السلامن  تَس  سٍتۍ  کتھ  باتھ  کٔر،  تٔمۍ  ووٚن،  وۅنۍ  چَھو  تۅہیِہ  اسہِ  نِش  قدٕر  تہٕ  رۅتبہٕ،  تہٕ  تُہندِس  امانتس  پیٚٹھ  چُھ  پوٗرٕ  بھروسہٕ۔"
  },
  {
    "verse_id": 55,
    "translation": "یوسفؑ  چِھ  ونان،  مٕلکٕکۍ  خزانہٕ  کٔرِو  مےٚ  حوالہٕ،  بٕہ  چُھس  حفاظت  کرن  وول  تہِ،  تہٕ  مےٚ  چُھ  علم  تہِ۔"
  },
  {
    "verse_id": 56,
    "translation": "یِتھہٕ  پٲٹھۍ  کٔر  اسہِ  تتھ  سر  زمینس  منٛز  یوسف  علیہ  السلامس  خٲطرٕ  اقتدارٕچ  وَتھ  ہموار،  تَس  اوس  اختیار  زِ  اَتھ  منٛز  یَتھ  جایِہ  ییٚژِھہ  ہے  پنٕنۍ  جاے  ہیٚکہِ  ہے  بنٲوِتھ۔  ﴿یعنی  وۅنۍ  ٲس  سٲرٕے  مصرٕچ  سر  زمین  تٔمۍ  سٕنز،  تمہِ  چِہ  پرٛتھ  جایِہ  ہیٚکہِ  ہے  سُہ  پنٕنۍ  جاے  ؤنِتھ۔  تتہِ  اوس  نہٕ  کانٛہہ  گوشہِ  تہِ  تِیُتھ  روٗدمُت،  یُس  تَس  رُکاونہٕ  ہیٚکہِ ہے  یِتھ۔  یِہ  چُھ  گویا  تمہِ  کٲمِل  تسلطُک  تہٕ  ہمہ  گیر  اقتدارُک  بیان۔  یُس  حضرت  یوسف  علیہ  السلامس  تتھ  مٕلکس  پیٚٹھ  حٲصل  اوس۔  پرٛٲنۍ  مُفسرین  تہِ  چِھ  اتھ  آیتس  یۅہے  تفسیر  کران،  چنانچہِ  ابن  زید  چِھ  اَمِکۍ  معنے  بیان  کران  زِ،  اسہِ  بنوو  یوسُفؑ  تِمن  سارِنٕے  چیزن  ہُند  مٲلِک  یِم  مصرس  منٛز  ٲسۍ،  دُنیا کِس  اَتھ  حصس  منٛز  یتھ  جایِہ  یِکینژھاہ  سُہ  کرُن  ییٚژھہ  ہے،  تہِ  ہیٚکہِ ہے  کٔرِتھ۔  سۅ  سر  زمین  ٲس  تَس  حوالہٕ  کرنہٕ  آمٕژ۔  حتیٰ  کہ  اگر  سُہ  ییٚژِھہ ہے  فرعونس  پَنُن  زیردست  بناوُن  تہٕ  پانہٕ  تَس  بالاتر  گژُھن،  تیٚلہِ  ہیکہِ ہے  یِتہِ  کٔرِتھ۔  مجاھد  سُند  خیال  چُھ  زِ  مِصرٕکۍ  بادشاہن  اوس  حضرت  یوسف  علیہ  السلامن  ہٕندِ  دستہٕ  اسلام  قبول  کوٚرمُت﴾  پننہِ  رحمت  سٍتۍ  یُس  أسۍ  یژھان  چِھن  سُہ  چِھن  نوازان،  نیک  لُکن  ہُند  اجر  چُھنہٕ  اسہِ  نِشہِ  ضایع  گژھان۔"
  },
  {
    "verse_id": 57,
    "translation": "تہٕ  ٲخرتُک  اجر  چُھ  تِمن  لُکن  خٲطرٕ  زیادٕہ  بہتر،  یِمو  ایمان  اوٚن،  تہٕ  پرہیزگٲری  سان  روٗدۍ  کٲم  کران۔"
  },
  {
    "verse_id": 58,
    "translation": "یوسفؑ  سٕندۍ  بٲے  آے  مصر  تہٕ  تٔمۍ  سٕندِس  خدمتس  منٛز  سپٕدۍ  حٲضر  ﴿یتھ  جایِہ  چِھ  بیٚیہِ  ستن  ٲٹھن  ؤرِین  ہٕندۍ  واقعات  منٛزباگ  ترٲوِتھ  بیانُک  سلسلہٕ  تتھ  جایِہ  سٍتۍ  واٹنہٕ  آمُت،  ییٚتہِ  پیٚٹھہٕ  بنی  اسرائیلن  ہُند  مِصر  مُنتقل  سپدنُک  ابتدا  سپُد﴾  تٔمۍ  پرٛزٕنٲوۍ،  تِمو  پرزٕنوو  نہٕ  سُہ۔"
  },
  {
    "verse_id": 59,
    "translation": "پتہٕ  ییٚلہِ  تٔمۍ  تِہُند  سامان  تیار  کرنوو،  تہٕ  نیرنہٕ  وقتہٕ  ووٚنُن  تِمن،  پنُن  وۅرٕ  بوے  أنۍزِیون  مےٚ  نِش،  وُچھان  چِھو  نا  بٕہ  کِتھہٕ  پٲٹھۍ  چُھس  بٔرِتھ  پیمانہٕ  دِوان،  تہٕ  بٕہ  کِیُتھ  مہمان  نواز  چُھس۔"
  },
  {
    "verse_id": 60,
    "translation": "اگر  نہٕ  سُہ  توٚہۍ  مےٚ  نِش  أنیوٗن،  تیٚلہِ  چُھنہٕ  مےٚ  نِشہِ  تُہندِ  خٲطرٕ  کانٛہہ  اناج،  بلکہ  پٔکۍ  زیو  نہٕ  مےٚ  بروٗنٹھۍکِنۍ  تہِ۔  ﴿یِہ  کتھ  آسِہے  حضرت  یوسف  علیہ  السلامن  اتھ  بُنیادس  پیٚٹھ  فرماومٕژ  زِ  قحط  کہ  وجہ  کِنۍ  اوس  مِصرس  منٛز  اناجس  پیٚٹھ  کنٹرول۔  اناج  نِنہٕ  خٲطرٕ  ٲسۍ  یِم  داہ  بٲے  آمٕتۍ  مگر  تِم  آسٕہن  پننِس  مٲلۍ  سُند  تہٕ  پننِس  کٕہِمِس  بٲے  سُند  حصہٕ  منگان۔  اتھ  پیٚٹھ  آسہِ  حضرت  یوسف  علیہ  السلامن  ووٚنمُت  زِ  یِہ  عذر  چُھ  معقول  زِ  تُہُند  مول  چُھ  بُڈٕ  تہٕ  بیٚیہِ  چُھ  نابینا،  توے  ہیٚکہِ  نہٕ  سُہ  پانہٕ  یِتھ،  مگر  بٲے  سٕندِ  نَہ  یِنُک  معقول  سبب  کیا  ہیٚکہِ  ٲسِتھ؟  خیر  وُنۍ کیٚنَس  چِھ  أسۍ  تُہنزِ  زبٲنۍ  پیٚٹھ  اعتبارٕ  کٔرِتھ  تۅہیِہ  پوٗرٕ  اناج  دِوان،  مگر  اگر  آئندٕہ  تۅہیِہ  سُہ  پانس  سٍتۍ  اوٚنوٗن  نہٕ،  تیٚلہِ  مۅکلہِ  تُہُند  اعتبار  تہٕ  تۅہیِہ  میلیو  نہٕ  ییٚتہِ  کانٛہہ  اناج﴾"
  },
  {
    "verse_id": 61,
    "translation": "تِمو  ووٚن،  أسۍ  کرو  کوٗشش  زِ  والد  صٲب  گژھن  تَس  سوزنہٕ  خٲطرٕ  رٲضۍ  سپدنۍ،  تہٕ  أسۍ  کرو  ضروٗر  یِہ  ﴿کٲم﴾۔"
  },
  {
    "verse_id": 62,
    "translation": "یوسفؑ  چِھ  پننیٚن  غلامن  اِشارہ  کران  زِ،  یِمو  لُکو  یُس  مال  ﴿قٍمت﴾  اناج  بدلہٕ  دِیُتمُت  چُھ،  سُہ  تھٲوِو  ژوٗرِ  پٲٹھۍ  تِہندِس  سامانسٕے  منٛز۔  یِہ  کوٚر  یوسف  ﴿علیہ  السلامن﴾  اَتھ  اُمید  پیٚٹھ  زِ  گرٕ  وٲتِتھ  پرزٕناون  تِم  پنُن  واپس  لوٚبمُت  مال  ﴿یا  اتھ  فیٲضی  پیٚٹھ  سپدن  احسان  مند﴾  تہٕ  بنان  چُھ  بیٚیہِ  یِن  یور۔"
  },
  {
    "verse_id": 63,
    "translation": "ییٚلہِ  تِم  پننِس  مٲلِس  نِشہِ  وٲتۍ  تہٕ  ووٚنُکھ،  اے  ابّا  جان،  اَسہِ  آو  آئندٕہ  اناج  دِنہٕ  نِشہِ  انکار  کرنہٕ،  لہٰذا  سوٗزِیوٗن  توٚہۍ  سون  بوے  اَسہِ  سٍتۍ،  تاکہ  أسۍ  یِمو  اناج  ہیٚتھ،  تہٕ  تٔمۍ سٕندِ  حفاظتٕکۍ  ذمہ  دار  چِھ  أسۍ۔"
  },
  {
    "verse_id": 64,
    "translation": "مٲلۍ  دِیُت  جواب،  کیا  أمۍ  سٕندِس  معاملس  منٛز  کرا  بٕہ  تۅہیِہ  پیٚٹھ  تِیُتھُے  بھروسہٕ،  یُتھ  امہِ  برونٛہہ  تٔمۍ  سٕندِس  بٲے  سٕندِس  معاملس  منٛز  کوٚرمُت  چُھم؟  بَس  چُھ  اللہ  تعالیٰ  بہتر  محٲفظ،  تہٕ  سُہ  چُھ  سارِوٕے  کھۅتہٕ  کھٔسِتھ  رحم  کرن  وول۔"
  },
  {
    "verse_id": 65,
    "translation": "پتہٕ  ییٚلہِ  تِمو  پنُن  سامان  مٕژروو،  تِمو  وُچھ  تِہُند  مال  تہِ  چُھ  تِمن  آمُت  واپس  کرنہٕ،  یِہ  وُچِھتھ  لٲے  تِمو  کرٛیکھ،   ابّا  جان،  اَسہِ  کیا  گژِھہ  بیٚیہِ  آسُن،  وُچِھو  یِہ  سون  مال  ﴿قٍمت﴾  تہِ  چُھ  اسہِ  واپس  دِنہٕ  آمُت،  بس  وۅنۍ  گژھو  أسۍ  تہٕ  پننِس  اہل  و  عیالس  خٲطرٕ  اَنو  رَسد،  پننِس  بٲے  سٕنز  حفاظت  تہِ  کرو،  تہٕ  بیٚیہِ  اَنو  أکِس  اونٹ  سُند  یوت  ہُریمانہٕ  وزن،  ییٖتہِ  اَناجُک  اِضافہٕ  ہیٚکہِ  آسٲنی  سان  سپٕدِتھ۔"
  },
  {
    "verse_id": 66,
    "translation": "تِہندۍ  مٲلۍ  ووٚن،  بٕہ  سوزن  نہٕ  ہرگز  سُہ  تۅہیِہ  سٍتۍ،  یوٚت  تام  نہٕ  توٚہۍ  اللہ  تعالیٰ  سٕندِ  ناوٕ  مےٚ  پۅختہٕ  وعدٕہ  دِیِو  زِ  سُہ  أنِیوٗن  ضرور  مےٚ  نِشہِ  واپس،  اِلاّ  یِہ  زِ  تۅہیِہ  یِیِو  گھیرنہٕ،  ییٚلہِ  تِمو  تَس  پنٕنۍ  پنٕنۍ  وعدٕہ  دِتۍ،  پتہٕ  ووٚن  تٔمۍ،  وُچِھو،  سٲنِس  اتھ  قَولس  پیٚٹھ  چُھ  اللہ  تعالیٰ  نگہبان  ﴿ضٲمِن﴾۔"
  },
  {
    "verse_id": 67,
    "translation": "پتہٕ  ووٚن  تٔمۍ،  میانیو  گوبرو،  مِصر کِس  دارُالسّلطنتس  منٛز  أژۍزیو  نہٕ  اکہِ  دروازٕہ  کِنۍ  ﴿غالباً  آسِہے  حضرت  یعقوب  علیہ  السلامس  اندیشہ  زِ  اَتھ  قحط  کِس  زمانس  اگر  یِم  چھۅکھ  بٔنِتھ  مِصرس  منٛز  دٲخل  سپدن،  بنان  چُھ  یِمن  پیٚٹھ  ما  سپدِ  شک،  تہٕ  گُمان  ما  یِیہِ  کرنہٕ  زِ  یِم  چِھ  لوٹ  مار  کرنہِ  یور  آمٕتۍ﴾  بلکہ  گٔژھۍ زیو  مختلف  دروازَو  کِنۍ  دٲخل،  مگر  بٕہ  ہیکو  نہٕ  توٚہۍ  اللہ  تعالیٰ  سٕندِ  مشیت  نِشہِ  بچٲوِتھ،  حکم  چُھنہٕ  تَس  ورٲے  کٲنٛسہِ  ہُند  تہِ  چلان،  تٔسۍ  پیٚٹھ  کوٚر  مےٚ  بھروسہٕ،  تہٕ  یَس  کٲنٛسہِ  أکِس  تہِ  بھروسہٕ  آسہِ  کرُن  تٔسۍ  پیٚٹھ  کٔرِن۔"
  },
  {
    "verse_id": 68,
    "translation": "تہٕ  واقعہ  تہِ  سپُد  یی  زِ  ییٚلہِ  تِم  پننِس  مٲلۍ  سٕندِ  ہدایتہٕ  مطٲبق  شہرس  اندر  ﴿مختلف  دروازہ  کِنۍ﴾  دٲخل  سپٕدۍ،  تہٕ  تٔمۍ  سٕنز  یِہ  احتیاطی  تدبیر  آیِہ  نہٕ  اللہ  تعالیٰ  سٕندِس  مشیت  کِس  مقابلس  منٛز  رژھ  تہِ  بکار۔  آ،  وۅنۍ  گوٚو  یُس  اندیشہ  یعقوبؑ  سٕندِس  دِلس  منٛز  اوس،  سُہ  دوٗر  کرنہٕ  خٲطرٕ  کٔر  تٔمۍ  پنٕنۍ  کِنۍ  کوٗشش۔  بے  شک  اوس  سُہ  سانہِ  دِنہٕ  آمژِ  تعلیم  کِنۍ  صاحبِ  علم،  مگر  اکثر  لُکھ  چِھنہٕ  معاملٕچ  حقیقت  زانان۔"
  },
  {
    "verse_id": 69,
    "translation": "یم  لُکھ  وٲتۍ  یوسفؑ  سٕندِس  خدمتس  منٛز،  تٔمۍ  نیوٗ  پنُن  بوے  ناد  دِتھ  پانس  نِش  الگ،  تہٕ  ووٚنُن  تَس  زِ،  بٕہ  چُھس  چون  سُے  بوے  ﴿یُس  روومُت  اوس﴾  وۅنۍ  مہ  کر  ژٕ  تِمن  کتھن  ہُنٛد  غم،  یِمہٕ  کتھہٕ  یِم  لُکھ  چِھ  روٗدِمٕتۍ  کران۔  ﴿غالباً  آسہِ  ملاقاتس  منٛز  بَن یَمِینن  ووٚنمُت  زِ  یوسفؑ  سٕندِ  پتہٕ  کمہٕ  کمہٕ  زِیادتِیِہ  کرِ  وۅرٕ  بایو،  تہٕ  حضرت  یوسف  علیہ  السلامن  آسہِ  بٲیِس  دِلاسہٕ  دِیُتمُت  زِ  وۅنۍ  روزکھ  ژٕ  میے  نِشہِ،  یِمن  ظٲلِمن  ہٕندِس  پنجس  منٛز  دِمَتھ  نہٕ  بٕہ  دُبارٕہ،  بنان  چُھ  أتھۍ  موقعس  پیٚٹھ  آسہِ  دۅیو  بایو  یِتہِ  مشورہ  کوٚرمُت  زِ  بِن یَمِینس  مصرس  منٛز  رُکاونہٕ  خٲطرٕ  کیا  تدبیر  یِیہِ  کرنہٕ،  ییٚمہِ  سٍتۍ  سُہ  پردٕہ  تہِ  روٚزِ  برقرار  یُس  حضرت  یوسفؑ  مصلحتاً  وُنہِ  برقرار  ٲسۍ  یژھان  تھاوُن۔﴾"
  },
  {
    "verse_id": 70,
    "translation": "ییٚلہِ  یوسفؑ  یِمن  باین  ہُند  سامانہٕ  لوٚگ  برناونہِ،  تٔمۍ  تھوو  پنِنس  بٲے  سٕندِس  سامانس  منٛز  پنُن  پیالہٕ،  پتہٕ  لوے  أکۍ  ناد  لاین  وٲلۍ  ناد،  اے  قٲفلہٕ  والیو،  توٚہۍ  چِھو  ژوٗر۔"
  },
  {
    "verse_id": 71,
    "translation": "تمو  پُرٛوژھ  پوٚت  پھیرِتھ،  ژےٚ  کُس  چیز  روُے؟"
  },
  {
    "verse_id": 72,
    "translation": "سرکٲرۍ  مُلٲزِمَو  ووٚن،  بادشاہ  سُند  پیمانہٕ  چُھنہٕ  اسہِ  میلان۔  ﴿تہٕ  تِہندۍ  جمعدارن  ووٚن﴾  یُس  شخص  أنِتھ  دِیِہ،  تَس  خٲطرٕ  چُھ  بارِ  شُتر  انعام  ﴿یعنی  أکِس  اونٹ  سُنٛد  وزن﴾،  اَمِیُک  ذِمہٕ  چُھس  بٕہ  نِوان۔"
  },
  {
    "verse_id": 73,
    "translation": "یِمو  بایَو  ووٚن،  اللہ  تعالیٰ  سُند  قسم،  توٚہۍ  چِھو  ٹھیک  پٲٹھۍ  زانان  زِ  أسۍ  چِھنہٕ  یتھ  مٕلکس  منٛز  فساد  کرنہِ  آمٕتۍ،  تہٕ  أسۍ  چِھنہٕ  ژوٗر  کرن  وٲلۍ  لُکھ۔"
  },
  {
    "verse_id": 74,
    "translation": "تِمو  ووٚن،  اچھا،  اگر  تُہٕنز  کتھ  اَپز  درٛایِہ،  تیٚلہِ  کیا  چُھ  ژوٗرٕ  سُند  سزا؟"
  },
  {
    "verse_id": 75,
    "translation": "تِمو  ووٚن،  تٔمۍ  سُند  سزا؟  ییٚمۍ  سٕندِ  سامانہٕ  منٛزٕ  چیز  نیرِ،  سُہ  گژھ  پانے  پننِس  سزا ہس  منٛز  تھاونہٕ  یُن،  اَسہِ  نِشہِ  چُھ  ظٲلِمن  سزا  دِنُک  یۅہے  طریقہٕ۔"
  },
  {
    "verse_id": 76,
    "translation": "تمہِ  پتہٕ  کٔر  یوسف  علیہ  السلامن  پننِس  بٲیس  برونٛہہ  تِہٕنزن  گُنَن  تلٲشی  شروع،  پتہٕ  کوٚرُن  پننِس  بٲے  سٕنزِ  گُنہِ  منٛزٕ  روومُت  چیز  برآمد،  یِتھہٕ  پٲٹھۍ  کوٚر  اَسہِ  یوسفؑ  سُند  تٲیید  پننہِ  تدبیرٕ  سٍتۍ،  تٔمۍ  سٕنز  کٲم  ٲس  نہٕ  یِہ  زِ  بادشاہ  سٕندِ  دِینہٕ  ﴿یعنی  مصر کہِ  شٲہی  قانونہٕ﴾  منٛزٕ  رٹہِ  ہے  پننِس  بٲیس،  اِلاّ  یِہ  زِ  اللہ  تعالیٰ  ہٕے  ییٚژِھہ  ﴿عام  پٲٹھۍ  چُھ  اَمہِ  آیتُک  یِہ  ترجمہٕ  کرنہٕ  یِوان  زِ،  یوسفؑ  ہیکہَن  نہٕ  بادشاہ  سٕندِ  قانون  مُطابق  پننِس  بٲیِس  رٔٹِتھ۔  البتہ  اگر  اَتھ  یِہ  معنی  یِیہِ  کڑنہٕ،  تیٚلہِ  چھےٚ  کتھ  بِالکل  بے  معنی  سپدان۔  ژوٗر  نَہ  رٹنُک  کیا  وجہ  ہیکہِ  ٲخر  بادشاہ  سٕندِس  قانونس  منٛز  ٲسِتھ؟  کیا  دُنیا ہس  منٛز  چھا  کانٛہہ  سلطنت  تِژھ  تہِ  ٲسمٕژ  ییٚمیُک  قانون  ژوٗرس  آسہِ  نہٕ  گرفتار  کرنُک  اجازت  دِوان؟  لہٰذا  چھےٚ  صحیح  کتھ  یِہ  زِ  اللہ  تعالیٰ  سٕندِس  نبی  حضرت  یوسف  علیہ  السلامن  ہٕنز  ٲس  نہٕ  یِہ  کٲم  زِ  بادشاہ  سٕندِ  قانون  مطٲبق  کرہن  عمل،  توے  چِھ  حضرت  یوسفؑ  پننیٚن  باین  تِہندِ  ﴿علاقُک﴾  قانون  پٕرٛژھان  تہٕ  شریعتِ  ابراہیمی  مطٲبق  چِھ  بٲیِس  رٹان﴾  أسۍ  ییٚمۍ  سٕندۍ  درجہِ  یژھان  چِھ،  بلند  چِھ  کران،  تہٕ  اکھ  علم  تھاون  وول  چُھ  تِیُتھ،  یُس  پرٛتھ  صاحبِ  علم  سٕندِ  کھۅتہٕ  بالاتر  چُھ۔"
  },
  {
    "verse_id": 77,
    "translation": "یِمو  بایَو  ووٚن،  اگر  یِہ  ژوٗر  کرِ،  تعجب  کتھ  تہِ  چَھنہٕ  کینہہ،  أمِس  برونٛہہ  چھےٚ  أمۍ  سٕندۍ  بٲے  ﴿یوسف  علیہ  السلامن﴾  تہِ  ژوٗر  کٔرمٕژ۔  یوسف  ﴿علیہ  السلامن﴾  بوٗز  یِہٕنز  یِہ  کتھ  تہٕ  کٔرٕن  ژیٚڈ،  حقیقت  کٔڑٕن  نہٕ  یِمن  برونٛہہ  کنہِ  نٔنۍ،  بس  ﴿وُٹھو  تٔلۍ﴾  ووٚنُن  یُتے  زِ،  سیٚٹھاہ  خراب  چِھو  توٚہۍ  لُکھ،  ﴿مےٚ  برونٛہہ  کنہِ﴾  یُس  الزام  توٚہۍ  لگاوان  چِھو،  تمِچ  حقیقت  چُھ  اللہ  تعالیٰ  وارٕہ  پٲٹھۍ  زانان۔"
  },
  {
    "verse_id": 78,
    "translation": "تِمو  ووٚن،  اے  سردار،  ذی  اقتدار  ﴿عزیز﴾،  ﴿یتھ  جایِہ  یُس  لفظ  عزیز  حضرت  یوسف  علیہ  السلامن  ہٕندِ  خٲطرٕ  ورتاونہٕ  چُھ  آمُت۔  صرف  چُھ  اتھ  بنیادس  پیٚٹھ  مُفسرو  قیاس  کوٚرمُت  زِ  حضرت  یوسفؑ  ٲسۍ  تٔتھۍ  منصبس  پیٚٹھ  ماموٗر  سپدۍ مٕتۍ،  یتھ  پیٚٹھ  امہِ  برونٛہہ  زُلیخا  ہُند  خاندار  ماموٗر  اوس،  مگر  اَسہِ  چھےٚ  آیت  نمبر  30  کِس  حٲشیس  منٛز  وضاحت  کٔرمٕژ  زِ  یِہ  اوس  نہٕ  مصرس  منٛز  کُنہِ  خاص  منصبُک  ناو۔  بلکہ  اوس  محض  صاحبِ  اقتدار کِس  معنیس  منٛز  ورتاونہٕ  یِوان۔﴾  أمۍ  سُند  مول  چُھ  واریاہ  بُڈٕ  انسان،  أمۍ  سٕنزِ  جایِہ  رٔٹیوٗن  توٚہۍ  اَسہِ  منٛز  کانٛہہ،  اَسہِ  چِھو  توٚہۍ  سیٚٹھاہ  نیک  نفس  انسان  باسان۔"
  },
  {
    "verse_id": 79,
    "translation": "یوسف  ﴿علیہ  السلامن﴾  ووٚن،  اللہ  تعالیٰ  سُند  پناہ،  بیاکھ  کانٛہہ  شخص  کِتھہٕ  پٲٹھۍ  ہیکون  أسۍ  رٔٹِتھ،  یَس  نِشہِ  اَسہِ  پنُن  مال  لوٚب،  سُہ  ترٲوِتھ  اگر  أسۍ  بیاکھ  رٹون،  تیٚلہِ  آسو  أسۍ  ظٲلِم۔  ﴿احتیاط  وُچِھو  زِ،  ژوٗر  چِھنہٕ  ونان،  بلکہ  چِھ  ونان  یِہ  زِ  یَس  نِشہِ  اسہِ  پنُن  مال  لوٚب۔  أتھۍ  چِھ  شرع کِس  اصطلاحس  منٛز  تَورِیہ  ونان،  یعنی  حقیقتس  پیٚٹھ  پردہ  تراوُن  یا  امرِ  واقعہ  چُھپاوُن۔  ییٚلہِ  کٲنٛسہِ  مظلومس  ظٲلِمس  نِشہِ  بچاونہٕ  خٲطرٕ  یا  کانٛہہ  بوٚڈ  سِتم  دوٗر  کرنٕچ  کانٛہہ  صوٗرت  اَمہِ  ورٲے  آسہِ  نہٕ  زِ  کانٛہہ  خلافِ  واقعہ  کتھ  یِیہِ  وننہٕ،  یا  یِیہِ  خلافِ  حقیقت  کانٛہہ  حیلہٕ  کرنہٕ،  تیٚلہِ  کرِ  اتھ  صوٗرتس  منٛز  اکھ  پرہیز  گار  انسان  ٹاکارٕہ  اَپُز  وننہٕ  نِشہِ  اجتناب  کران  کران  تِژھہ  کتھ  ونٕنچ  یا  تژِھ  تدبیر  کرنٕچ  کوشش،  ییٚمہِ  سٍتۍ  حقیقت  چُھپٲوِتھ  بدی  یِیہِ  دوٗر  کرنہٕ۔  وۅنۍ  وُچِھتو  اَتھ  سٲرِسٕے  معاملس  منٛز  کِتھہٕ  پٲٹھۍ  چِھ  حضرت  یوسفؑ  جٲیز  تَورِیہ ہکۍ  شرائط  پوٗرٕ  کران۔  بٲے  سٕنزِ  رضا  مندی  سان  چِھ  تٔمۍ  سٕندِس  سامانس  منٛز  پیالہٕ  تھاوان،  مگر  ملٲزِمن  ووٚنُکھ  نہٕ  زِ  أمِس  پیٚٹھ  لگٲوِو  ژوٗرِ  ہُند  الزام۔  ییٚلہِ  سرکٲرۍ  مُلٲزمَو  ژوٗرِ  ہٕندِس  الزامس  منٛز  یِم  لُکھ  رٔٹِتھ  أنۍ،  تہٕ  خاموشی  سان  ؤتھۍ  تہٕ  کٔرٕکھ  تلٲشی۔  وۅنۍ  ییٚلہِ  تِمو  بایَو  ووٚن  زِ  بِن یَمِین  سٕنز  جایِہ  رٔٹِیوٗن  اسہِ  منٛزٕ  کانٛہہ،  تہٕ  امہِ  کِس  جوابس  منٛز  تہِ  کٔرٕکھ  تِہٕنزے  کتھ  تِمن  اُلٹہٕ  زِ  تُہُند  پنُن  فتویٰ  اوس  یِہ  زِ  ییٚمہِ  سٕندِ  سامانہٕ  منٛزٕ  مال  چُھ  درٛامُت  سُے  رٔٹیوٗن،  لہٰذا  چُھ  وۅنۍ  تۅہیِہ  برونٛہہ  کَنہِ  بِن یَمین  سٕندِ  سامانہٕ  منٛزٕ  سون  مال  درٛامُت،  تہٕ  یۅہے  رٹون  أسۍ  پانس  نِشہِ،  بیاکھ  کِتھہٕ  پٲٹھۍ  ہیکون  أمۍ  سٕنزِ  جایِہ  رٔٹِتھ﴾"
  },
  {
    "verse_id": 80,
    "translation": "ییٚلہِ  تِم  یوسف  علیہ  السلامس  نِشہِ  مایوٗس  سپٕدۍ،  تِم  درٛاے  پتہٕ  أکِس  کوٗنس  کُن  تہٕ  لوگُکھ  مشور  کرُن،  یِمو  منٛز  یُس  سارِنٕے  زِیُٹھ  اوس  تٔمۍ  ووٚن،  تۅہیِہ  چَھو  نا  پے  زِ  تُہندۍ  مٲلۍ  چُھو  تۅہیِہ  اللہ  تعالیٰ  سٕندِس  ناوس  پیٚٹھ  عہد  و  پیمان  ہیوٚتمُت؟  تہٕ  امہِ  برونٛہہ  یِکینژھاہ  تۅہیِہ  یوسفؑ  سٕندِس  معاملس  منٛز  کوٚرمُت  چُھو،  سُتہِ  چُھو  تۅہیِہ  پے،  وۅنۍ  نیر  نہٕ  بٕہ  ہرگز  ییٚتہِ  یوٚت  تام  نہٕ  مےٚ  وٲلد  صٲب  اجازت  دِیِہ،  نَتہٕ  یوٚت  تام  نہٕ  صرف  اللہ  تعالیٰ  میٲنِس  حقس  منٛز  کانٛہہ  فٲصلہٕ  فرماوِ،  تِکیازِ  سُہ  چُھ  سارِوٕے  کھۅتہٕ  بہتر  فٲصلہٕ  کرن  وول۔"
  },
  {
    "verse_id": 81,
    "translation": "توٚہۍ  گٔژِھو  تہٕ  ؤنِو  پننِس  والد  صٲبس  زِ،  ابّا  جان،  چٲنۍ  صاحِب  زادن  چھےٚ  ژوٗر  کٔرمٕژ،  اسہِ  وُچھنہٕ  سُہ  ژوٗر  کران،  یِکینٛژھاہ  اسہِ  پے  لوٚگ،  بس  سُے  چِھ  أسۍ  بیان  کران،  تہٕ  غیبٕچ  نگہبٲنی  ہیکو  نہٕ  أسۍ  کٔرِتھ  ﴿یعنی  اَسہِ  چُھنہٕ  علمِ  غیب﴾۔"
  },
  {
    "verse_id": 82,
    "translation": "توٚہۍ  پٕرٛژِھۅ  تمہِ  بستی  ہٕندیٚن  لُکن  ییٚتہِ  أسۍ  ٲسۍ،  قافلس  پٕرٛژھو،  یس  سٍتۍ  أسۍ  آمٕتۍ  چِھ،  أسۍ  چِھ  پننِس  بیانس  منٛز  بِالکل  پٔزیٲرۍ۔"
  },
  {
    "verse_id": 83,
    "translation": "یِہ  داستان  بوٗزِتھ  ووٚن  مٲلۍ،  دراصل  بنٲو  تُہٕندۍ  نفسن  تُہندِ  خٲطرٕ  بیٚیہِ  اکھ  کتھ  سہل  ﴿یعنی  تۅہیِہ  نزدیک  چُھ  یِہ  باور  کرُن  واریاہ  سہل  زِ  میون  فرزند  ییٚمۍ  سٕندِ  نیک  کردارٕ  نِشہِ  بٕہ  ٹھیک  پٲٹھۍ  وٲقف  چُھس،  ہیکہِ  اکہِ  پیالہ  چِہ  ژوٗرِ  ہُند  مُرتکب  سپدِتھ۔  تُہٕندِ  خٲطرٕ  ٲس  گۅڈٕ  پنُن  بوے  راو  راونٕچ،  تہٕ  تٔمۍ  سٕنز  قمیضہِ  پیٚٹھ  اَپُز  خون  مٔتھِتھ  اَنٕنۍ  واریاہ  سہل  کٲم  بنیمٕژ۔  وۅنۍ  سپُد  تِیُتُھے  سہل  تُہٕندِ  خٲطرٕ،  دوٚیِمِس  بٲیس  پٔزپٲٹھۍ  ژوٗر  مانُن  تہٕ  مےٚ  نِش  وٲتِتھ  اَمِچ  خبر  دِنۍ  تہِ﴾  اچھا  بٕہ  کرٕ  اَتھ  پیٚٹھ  تہِ  صبر  تہٕ  وارٕ  پٲٹھۍ  کرٕ۔  دوٗر  چُھنہٕ  زِ  اللہ  تعالیٰ  رَلاوِ  تِمن  سارِنٕے  مےٚ  سٍتۍ،  سُہ  چُھ  سورُے  کینہہ  زانان  تہٕ  تٔمۍ  سٕنزٕ  سارے  کامہِ  چھےٚ  حکمتس  پیٚٹھ  بٔنِتھ۔"
  },
  {
    "verse_id": 84,
    "translation": "پتہٕ  پھُیٚر  تٔمۍ  تِمن  نِشہِ  رۅے  تہٕ  لوٚگ  وَننہٕ  زِ،  ہاے  یوسف!  سُہ  اوس  أندری  أندری  غمہٕ  سٍتۍ  گلان،  تہٕ  تٔمۍ  سٕنز  أچھ  آسہٕ  سفید  گٔمژٕ۔"
  },
  {
    "verse_id": 85,
    "translation": "فرزندو  ووٚن،  خدارا!  توٚہۍ  چھوٗن  بس  یوسفؑ  یاد  کران  روزان،  نوبت  چھےٚ  یِہ  وٲژمٕژ  زِ  تٔمۍ  سٕندِس  غمس  منٛز  کٔرِو  توٚہۍ  پانس  سوٗر  یا  کٔرِو  پنُن  پان  ہلاک۔"
  },
  {
    "verse_id": 86,
    "translation": "تٔمۍ  ووٚن،  بٕہ  چُھس  نہٕ  پننہِ  پریشٲنی  تہِ  پننہِ  غمُک  فریاد  خُدایس  ورٲے  بیٚیہِ  کٲنٛسہِ  کران،  تہٕ  خُدایس  نِشہِ  یِتھہٕ  پٲٹھۍ  بٕہ  وٲقف  چُھس  توٚہۍ  چِھو  نہٕ۔"
  },
  {
    "verse_id": 87,
    "translation": "میانیو  گوٚبرو،  گٔژِھو  یوسفؑ  تہٕ  تٔمۍ  سٕندِس  بٲے  سُند  نیب  کٔڑِو،  اللہ  تعالیٰ  سٕندِ  رحمت  نِشہِ  مَہ  گٔژِھو  ناامید،  تٔمۍ  سٕندِ  رحمت  نِشہِ  چِھ  صرف  کٲفرٕے  یٲتۍ  ناامید  سپدان۔"
  },
  {
    "verse_id": 88,
    "translation": "ییٚلہِ  تِم  لُکھ  مصر  گٔژِھتھ  یوسفؑ  سٕنزِ  پیشی  منٛز  دٲخل  سپٕدۍ  تہٕ  تِمو  کوٚر  عرض  زِ،  اے  سردارِ  با اقتدار،  أسۍ  تہٕ  سٲنۍ  اہل  و  عیال  چِھ  سخت  مصیبتس  منٛز،  تہٕ  أسۍ  چِھ  کینہہ  معمولی  رقم  ہیٚتھ  آمٕتۍ،  توٚہۍ  دِیِو  اَسہِ  بھر  پوٗر  اناج  تہٕ  بیٚیہِ  دِیِو  خیرات،  اللہ  تعالیٰ  چُھ  خیرات  دِنہٕ  والیٚن  جزا  دِوان۔"
  },
  {
    "verse_id": 89,
    "translation": "﴿یِہ  بوٗزِتھ  روٗد  نہٕ  یوسف  علیہ  السلامس  پانس  تام﴾  تٔمۍ  ووٚن،  تۅہیِہ  چُھوٕہ  یِکینژھاہ  تہِ  پے  زِ  تۅہیِہ  کیا  اوسُو  یوسف  علیہ  السلامس  تہٕ  تٔمۍ  سٕندِس  بٲیِس  سٍتۍ  کوٚرمُت،  ییٚلہِ  زن  توٚہۍ  نادان  ٲسِو؟"
  },
  {
    "verse_id": 90,
    "translation": "وۅٹھ  کھیٚتھ  ووٚن  تِمو،  ہاے!  کیا  ژٕ  چُھکھہٕ  یوسفؑ؟  تٔمۍ  ووٚن،  آ،  بٕہ  چُھس  یوسفؑ  تہٕ  یِہ  چُھ  میون  بوے۔  خُداین  کوٚر  اَسہِ  پیٚٹھ  احسان۔  حقیقت  چھےٚ  یِہ  زِ  اگر  کانٛہہ  تقویٰ  ہَس  تہٕ  صبرس  کٲم  ہیٚیِہ،  تیٚلہِ  چُھنہٕ  خُدایس  نِشہِ  تٔمۍ  سُند  اجر  ضایع  گژھان۔"
  },
  {
    "verse_id": 91,
    "translation": "تِمو  ووٚن،  بخدا،  ژےٚ  کٔرنے  خُداین  اسہِ  پیٚٹھ  فضیلت  عطا،  تہٕ  پٔزپٲٹھۍ  ٲسۍ  أسۍ  خطا  کار۔"
  },
  {
    "verse_id": 92,
    "translation": "تٔمۍ  دِیُت  جواب،  اَز  چَھنہٕ  تۅہیِہ  پیٚٹھ  کانٛہہ  گرفت،  اللہ  تعالیٰ  کٔرِنو  تۅہیِہ  معاف،  سُہ  چُھ  سارِوٕے  کھۅتہٕ  کھٔسِتھ  معاف  کرن  وول۔"
  },
  {
    "verse_id": 93,
    "translation": "گٔژِھو  میٲنۍ  یِہ  قمیض  نِیو،  تہٕ  میٲنِس  مٲلِس  ترٲوِو  بُتھِس  پیٚٹھ،  تِمن  یِیہِ  گاش  واپس،  تہٕ  پنُن  سورُے  اہل  و  عیال  أنیوٗن  مےٚ  نِشہِ۔"
  },
  {
    "verse_id": 94,
    "translation": "ییٚلہِ  یِہ  قٲفلہٕ  ﴿مِصرٕ  پیٚٹھہٕ﴾  روانہٕ  سپُد،  تِہِندۍ  بابہٕ  صٲبن  ووٚن  ﴿کنعانس  منٛز﴾  بٕہ  چُھس  یوسفؑ  سٕنز  خۅشبوے  محسوس  کران،  یِنہٕ  توٚہۍ  لُکھ  ؤنِو  زِ  بٕہ  چُھس  بُجرس  منٛز  ڈوٚلمُت۔"
  },
  {
    "verse_id": 95,
    "translation": "گرٕ کیو  بٲژو  ووٚن،  خداے  سُند  قسم،  توٚہۍ  چِھو  وُنہِ  تہِ  پرٛٲنِس  وَہمس  منٛز۔"
  },
  {
    "verse_id": 96,
    "translation": "پتہٕ  ییٚلہِ  خۅش  خبر  اَنن  وول  ووت،  تہٕ  تٔمۍ  ترٲو  یوسفؑ  سٕنز  قمیض  یعقوبؑ  سٕندِس  رۅیس  پیٚٹھ،  تہٕ  تَمی  ساعتہٕ  آو  تَس  بیٚیہِ  أچھ  گاش۔  پتہٕ  ووٚن  تٔمۍ،  بٕہ  اوسَو نا  تۅہیِہ  ونان؟  بٕہ  چُھس  اللہ  تعالیٰ  سٕندِ  طرفہٕ  تِکینژھاہ  زانان  یِنہٕ  توٚہۍ  زانان  چِھو۔"
  },
  {
    "verse_id": 97,
    "translation": "سارِوٕیَو  ووٚن،  ابّا  جان،  توٚہۍ  کٔرِو  سانیٚن  گناہن  ہٕندِ  مغفرت  خٲطرٕ  دُعا،  پٔزِپٲٹھۍ  ٲسۍ  أسۍ  خطا  کار۔"
  },
  {
    "verse_id": 98,
    "translation": "تٔمۍ  ووٚن،  بٕہ  کرٕ  پننِس  ربّس  تُہندِ  خٲطرٕ  معٲفی  ہُند  درخواست،  سُہ  چُھ  سیٚٹھاہ  معاف  کرن  وول  تہٕ  رحیم۔"
  },
  {
    "verse_id": 99,
    "translation": "پتہٕ  ییٚلہِ  یِم  لُکھ  یوسف  علیہ  السلامس  نِشہِ  وٲتۍ،  تٔمۍ  بیہنٲوۍ  پنٕنۍ  والدین  پانس  سٍتۍ،  تہٕ  پننیٚن  سارِنٕے  خاندان  والیٚن  ووٚنُن  پٔکِو،  وۅنۍ  پٔکِو  شہرس  منٛز،  خُداین  اگر  یٚوژھ،  تیٚلہِ  روٗزِو  امن  و  سکون  سان۔"
  },
  {
    "verse_id": 100,
    "translation": "﴿شہرس  منٛز  دٲخل  سپدنہٕ  پتہٕ﴾  تُلۍ  تٔمۍ  پنٕنۍ  والدین  تہٕ  بیہنٲوِن  پانس  نِشہِ  تختس  پیٚٹھ،  تہٕ  سٲری  ؤتھۍ  بے  اختیار  تَس  برونٛہہ  کنہِ  سجدس۔  ﴿لفظ  سجدٕہ  نِشہِ  چھےٚ  واریاہن  لُکن  غلط  فہمی  سپٕزمٕژ،  حتیٰ  کہ  أکۍ  دٔرۍ  چُھ  اَمی  نِشہِ  استدلال  کٔرِتھ  بادشاہن  تہٕ  پیرن  خٲطرٕ  سجدۂ  تحیتہ  تہٕ  سجدۂ  تعظیمی  ہُک  جواز  کوٚڈمُت۔  باقی  لُکن  پیٚیِہ  امہِ  قباحت  نِشہِ  بچنہٕ  خٲطرٕ  یِہ  وضاحت  کرٕنۍ  زِ  بروٗنٹھمیٚن  شریعتن  منٛز  اوس  سجدۂ  عبادت  غیرُ  اللہ ہن  خٲطرٕ  حرام،  روٗد  وۅنۍ  سُہ  سجدٕہ  یُس  عبادت  کہ  جذبہٕ  نِشہِ  خٲلی  آسہِ،  تیٚلہِ  ہیٚکہِ  سُہ  خُدایس  ورٲے  باقین  تہِ  کرنہٕ  یِتھ،  البتہ  شریعت  محمدی  صلی  اللہ  علیہ و سلمس  منٛز  آو  پرٛتھ  قسمُک  سجدہ  غیرُ  اللہ ہن  خٲطرٕ  حرام  کرنہٕ۔  مگر  سارے  غلط  فہمیِہ  چھےٚ  دراصل  امہِ  وجہ  کِنۍ  پٲدٕ  گٔمژٕ  زِ  لفظ  سجدٕہ  آو  موجودٕہ  اسلٲمی  اصطلاحُک  ہم  معنی  سمجھنہٕ،  یعنی  اَتھہٕ،  کوٚٹھۍ  تہٕ  ڈیکہٕ  زمینس  پیٚٹھ  تھاوُن۔  حالانکہ  سجدُک  معنی  چُھ  محض  نَمُن  تہٕ  یتھ  جایِہ  چُھ  یِہ  لفظ  أتھۍ  معنیس  منٛز  ورتاونہٕ  آمُت۔﴾  یوسف  علیہ  السلامن  وۅٚن،  ابّا  جان،  یِہ  چُھ  تعبیر  میانہِ  تمہِ  خوابُک،  یُس  مےٚ  برونٛہہ  اوس  وُچھمُت،  میٲنۍ  ربّن  بنوو  یِہ  حقیقت،  تٔمۍ  سُند  احسان  چُھ  زِ  تٔمۍ  کوٚڈنس  بٕہ  قٲدٕ  منٛزٕ،  تہٕ  توٚہۍ  أنۍنَو  صحرا  منٛزٕ  کٔڑِتھ  تہٕ  رَلٲوِنَو  مےٚ  سٍتۍ،  حالانکہ  شیطانن  اوس  مےٚ  تہٕ  میانیٚن  باین  درمیان  پھاٹوَن  واد  تُروومُت،  پزر  چُھ  یِہ  زِ  میون  ربّ  چُھ  غیر  محسوس  تدبیرو  سٍتۍ  پنٕنۍ  مشیت  پوٗرٕ  کران،  بے شک  چُھ  سُہ  زانن  وول  تہٕ  حکمت  وول۔"
  },
  {
    "verse_id": 101,
    "translation": "اے  میانہِ  ربّہٕ،  ژےٚ  کٔرٕتھ  مےٚ  حکومت  عطا،  تہٕ  بٕہ  ہیٚچھنووتھس  کتھن  ہٕندِس  ژٔکِس  تل  واتُن۔  زمین  و  آسمان  بناوان  والہِ،  ژٕے  چُھکھ  دُنیا ہس  تہٕ  ٲخرتس  منٛز  میون  سرپرست،  میون  خٲتمہٕ  کر  اسلامس  پیٚٹھ  تہٕ  مےٚ  رَلاو  صالحِینن  سٍتۍ۔"
  },
  {
    "verse_id": 102,
    "translation": "اے  نبیؐ،  یِہ  قصہٕ  چُھ  غیب چو  خبرو  منٛزٕ،  یُس  أسۍ  تۅہیِہ  پیٚٹھ  وَحی  چِھ  کران،  نَتہٕ  ٲسِو  نہٕ  توٚہۍ  تمہِ  ساعتہٕ  موجود،  ییٚلہِ  یوسفؑ  سٕندیو  بایَو  پانہٕ  وٲنۍ  اتفاق  کٔرِتھ  سازِش  ٲس  کٔرمٕژ۔"
  },
  {
    "verse_id": 103,
    "translation": "مگر  توٚہۍ  ییٚژھۍ تَو  کوٗتاہ  تہِ،  یِمو  منٛزٕ  چِھنہٕ  اکثر  لُکھ  مانن  وٲلۍ۔"
  },
  {
    "verse_id": 104,
    "translation": "حالانکہ  توٚہۍ  چِھو  نہٕ  امہِ  خدمت  خٲطرٕ  یِمن  کانٛہہ  اُجرت  تہِ  منگان،  یِہ  چھےٚ  اکھ  نصیحت  یۅسہٕ  دُنیا  والیٚن  خٲطرٕ  عام  چھےٚ۔"
  },
  {
    "verse_id": 105,
    "translation": "زمینس  تہٕ  آسمانن  منٛز  کٲژاہ  نشٲنِیِہ  چھےٚ  یِمو  پیٚٹھۍ  یِم  لُکھ  پکان  چِھ  روزان،  تہٕ  رژھ  چِھنہٕ  یِم  توجّہ  کران۔"
  },
  {
    "verse_id": 106,
    "translation": "یِمو  منٛزٕ  چِھ  اکثر  خُدایس  مانان،  مگر  تِتھہٕ  پٲٹھۍ  زِ  تَس  سٍتۍ  چِھ  باقین  شریک  ٹھہراوان۔"
  },
  {
    "verse_id": 107,
    "translation": "کیا  یِم  چھا  مطمئن  زِ  اللہ  تعالیٰ  سٕندِ  عذابٕچ  کانٛہہ  بلاے  کیا  رٹہِ  نہٕ  یِمن،  یا  بے خبری  منٛز  کیا  یِیہِ  نہٕ  قیامتچٕ  گٔر  اچانک  یِمن  پیٚٹھ۔"
  },
  {
    "verse_id": 108,
    "translation": "توٚہۍ  ؤنِو  یِمن  صاف  زِ،  میٲنۍ  وَتھ  چھےٚ  یِہ،  بٕہ  چُھس  خُدایس  کُن  ناد  دِوان،  بٕہ  چُھس  پانہٕ  تہِ  پوٗرٕ  گاشس  منٛز  پنٕنۍ  وَتھ  وُچھان،  تہٕ  میٲنۍ  سٲتھی  تہِ  چِھ  وُچھان،  تہٕ  اللہ  تعالیٰ  چُھ  پاک  تہٕ  شرک  کرن  والیٚن  سٍتۍ  چُھنہٕ  مےٚ  کانٛہہ  واسطہٕ۔"
  },
  {
    "verse_id": 109,
    "translation": "اے  نبیؐ،  تۅہیِہ  برونٛٹھ  یِم  پیغمبر  اسہِ  سوٗزِمٕتۍ  ٲسۍ،  تِم  تہِ  ٲسۍ  سٲری  اِنسانٕے،  تہٕ  تِمنٕے  بٔستین  ہٕندیو  روزن  والیو  منٛزٕ  ٲسۍ،  تہٕ  تِمنٕے  کُن  چِھ  أسۍ  وحی  روٗدِمٕتۍ  سوزان۔  پتہٕ  کیا،  یِم  لُکھ  چِھنا  زمینس  منٛز  پھیٖرِمٕتۍ  تھوٗرِمٕتۍ،  تہٕ  تِمن  قومن  ہُند  انجام  وُچھنا  یِمو،  یِم  یِمن  برونٛہہ  چِھ  گُزریمٕتۍ؟  پٔزپٲٹھۍ  چُھ  ٲخرتُک  گرٕ  تِمن  لُکن  خٲطرٕ  زیادہ  بہتر  یِمو﴿پیغمبرن  ہٕنز  کتھ  مٲنِتھ﴾  تقویٰ ہٕچ  رٔوِش  اختیار  کٔر،  کیا  وُنہِ  تہِ  سمجھِو  نا  توٚہۍ  لُکھ؟"
  },
  {
    "verse_id": 110,
    "translation": "﴿گۅٚڈٕ نِکیٚن  پیغمبرن  سٍتۍ  تہِ  چُھ  یی  سپدان  روٗدمُت  زِ  تِم  روٗدۍ  واریاہس  وقتس  نصیحت  کران  تہٕ  لُکو  دِیُت  نہٕ  بوٗزِتھ  تہِ  جواب﴾  یوٚت  تام  زن  پیغمبر  سپٕدۍ  لُکو  نِشہِ  مایوس،  تہٕ  لُکو  تہِ  سمُجھ  زِ  تِمن  اوس  آمُت  اَپُز  وننہٕ،  تہٕ  پتہٕ  ووت  اچانک  پیغمبرن  سون  مدد،  پتہٕ  ییٚلہِ  یُتھ  موقع  واتان  چُھ،  تیٚلہِ  چُھ  سون  قاعدٕہ  یِہ  زِ  یُس  أسۍ  یژھان  چِھن  سُہ  چِھن  بچاوان،  تہٕ  مُجرمَو  پیٚٹھہٕ  یِیہِ  نہٕ  سون  عذاب  واپس  پھِرنہٕ۔"
  },
  {
    "verse_id": 111,
    "translation": "بروٗنٹھمیٚن  لُکن  ہٕندیٚن  یِمن  قصن  منٛز  چُھ  عقل  تہٕ  ہوش  تھاون  والیٚن  خٲطرٕ  عبرت،  یِکینژھاہ  یِہ  قرآنس  اندر  بیان  چُھ  یِوان  کرنہٕ،  یمہٕ  چَھنہٕ  بناوٹی  کتھہٕ،  بلکہ  یِمہٕ  کتابہٕ  ییٚمہِ  برونٛہہ  چھےٚ  آمٕژ،  یِہ  چُھ  تِمنٕے  ہُند  تصدیق،  تہٕ  پرٛتھ  چیزُک  تفصیل  ﴿یعنی  پرتھ  تمہِ  چیزُک  تفصیل  یُس  انسان  سٕندِ  ہدایت  تہٕ  رہنمٲیی  خٲطرٕ  ضروری  چُھ۔  کینہہ  لُکھ  چِھ  پرٛتھ  چیز کہ  تفصیل  نِشہِ  مُراد  خواہ  مخواہ  دُنیا کیٚن  سارِنٕے  چیزن  ہُند  تفصیل  نِوان  تہٕ  پتہٕ  چھےٚ  تِمن  یِہ  پریشٲنی  پیش  یِوان  زِ  قرآنس  اندر  چُھنہٕ  جنگلات،  طِب،  ریٲضی  تہٕ  باقین  علوم  و  فنونن  متعلق  کانٛہہ  تفصیل  میلان،  تہٕ  کینہہ  لُکھ  چِھ  پتہٕ  زبردستی  پرٛتھ  فنُک  تفصیل  قرآن  منٛزٕ  کڑنہِ  لگان۔﴾  تہٕ  ایمان  اَنن  والیٚن  خٲطرٕ  چُھ  ہدایت  تہٕ  رحمت۔"
  }
]