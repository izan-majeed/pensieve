[
  {
    "verse_id": 1,
    "translation": "طٰہٰ۔"
  },
  {
    "verse_id": 2,
    "translation": "اَسہِ  چُھنہٕ  یِہ  قرآن  تۅہیِہ  پیٚٹھ  امہِ  موجوٗب  نٲزِل  کوٚرمُت  زِ  توٚہۍ  یِیِو  مصیبتس  منٛز  ہیٚنہٕ۔"
  },
  {
    "verse_id": 3,
    "translation": "یِہ  چھےٚ  اکھ  یاد  دِہٲنی  پرٛتھ  تس  شخصس  خٲطرٕ  یُس  کھۅژِ  ﴿یعنی  اے  نبی  صلی  اللہ  علیہ و سلم،  یِہ  قرآن  نٲزِل  کٔرِتھ  چَھنہٕ  أسۍ  تۅہیِہ  کانٛہہ  عجیب  کٲم  یژھان  ہیٚنۍ۔  تۅہیِہ  چَھنہٕ  یِہ  خدمت  حوالہٕ  آمٕژ  کرنہٕ  زِ  یِم  لُکھ  مانُن  چِھنہٕ  یژھان  تِم  چِھو  تۅہیِہ  مانناوٕنۍ،  تہٕ  یِہندۍ  دل  ایمان  خٲطرٕ  بند  چِھ  سپدمٕتۍ،  تِمن  منٛز  چُھو  تۅہیِہ  لٲزمی  ایمان  والُن۔  یِہ  چُھ  بس  اکھ  تذکیر  تہٕ  یاد  دِہٲنی  تہٕ  امہِ  موجوٗب  چھےٚ  سوزنہٕ  آمٕژ  زِ  ییٚمۍ  سٕندِس  دِلس  منٛز  اللہ  تعالیٰ  سُند  خوف  آسہِ،  سُہ  بوزِ  اَتھ  تہٕ  یِیہِ  ہوشس  منٛز۔﴾"
  },
  {
    "verse_id": 4,
    "translation": "نٲزِل  چُھ  آمُت  کرنہٕ  تس  ذات  سٕند  طرفہٕ  ییٚمۍ  پٲدٕ  چھےٚ  کٔرمٕژ  زمین  تہٕ  بُلند  آسمان  سٲری۔"
  },
  {
    "verse_id": 5,
    "translation": "سُہ  خُداے  رحمان  چُھ  ﴿کائنات  کِس﴾  سلطنت  کِس  تختس  پیٚٹھ  جلوہ  فرما۔"
  },
  {
    "verse_id": 6,
    "translation": "مٲلک  چُھ  تِمن  سارِنٕے  چیزن  ہُند  یِم  آسمانن  اندر  تہٕ  زمینس  اندر  چِھ،  بیٚیہِ  یِم  زمین  و  آسمانس  درمیان  چِھ  تہٕ  یِم  میٚژِ  تل  چِھ۔"
  },
  {
    "verse_id": 7,
    "translation": "توٚہۍ  ؤنۍتو  پنٕنۍ  کتھ  کریکھ  لٲیِتھ،  سُہ  چُھ  ژوٗرِ  پٲٹھۍ  ؤنِمٕژ  کتھ  بلکہ  امہِ  کھۅتہٕ  پوشیدٕہ  تر  کتھ  تہِ  زانان۔"
  },
  {
    "verse_id": 8,
    "translation": "سُہ  چُھ  اللہ،  تس  ورٲے  چُھنہٕ  کانٛہہ  خُداے،  تس  خٲطرٕ  چِھ  بہترین  ناو۔"
  },
  {
    "verse_id": 9,
    "translation": "تہٕ  تۅہیِہ  چَھوٕہ  موسیٰ  علیہ  السلامن  ہٕنٛز  خبر  تہِ  وٲژمٕژ؟"
  },
  {
    "verse_id": 10,
    "translation": "ییٚلہِ  تٔمۍ  اکھ  نار  وُچھ۔  ﴿یِہ  چھےٚ  تمہِ  وقتچٕ  کتھ  ییٚلہِ  حضرت  موسیٰ  علیہ  السلام  مَدیَنس  منٛز  جلا  وطنی  ہٕنز  زندگی  گُزارنہٕ  پتہٕ  پننہِ  خاندارِنہِ  ﴿یِمن  سٍتۍ  مَدیَن  سٕے  منٛز  خاندر  اوسُکھ  سپُدمُت﴾  ہیٚتھ  مِصرس  کُن  واپس  ٲسۍ  گژھان﴾  تہٕ  پننیٚن  گر  والیٚن  ووٚنُن  زِ،  ہَنا  ٹھٔہرِو،  مےٚ  وُچھ  اکھ  نار۔  بنان  چُھ  زِ  بٕہ  اَنہٕ  تُہٕندِ  خٲطرٕ  نارٕ  تیوٚنگُل،  یا  گژِھ  اتھ  نارس  پیٚٹھ  مےٚ  ﴿وَتہِ  متعلق﴾  کانٛہہ  رہنمٲیی  حٲصل۔  ﴿باسان  چُھ  زِ  یِہ  اوس  رٲژ  ہُند  وقت  تہٕ  تٍرِ  ہُند  موسم،  حضرت  موسیٰ  علیہ  السلام  ٲسۍ  جزیرہ  نماے  سینا  کہ  جنوبی  علاقہٕ  کِنۍ  پکان۔  دوٗرِ  ییٚلہِ  تِمو  اکھ  نار  وُچھ  دزان،  تِمو  سوٗنچ  زِ  یا  تہٕ  میلہِ  اَتہِ  تیوٚنگل  تاکہِ  شُریٚن  بٲژن  بَنہِ  وُشنیر  کرنُک  کانٛہہ  بند  و  بست،  یا  کم  از  کم  لگہِ  تَتہِ  یِہ  پے  زِ  وَتھ  کورکُن  چھےٚ  پکان،  تِمو  اوس  خیال  کوٚرمُت  دُنیا  چِہ  وَتہِ  ہُند،  تہٕ  تَتہِ  گٔیکھ  حٲصل  عقبٰی  ہٕچ  وَتھ﴾"
  },
  {
    "verse_id": 11,
    "translation": "ییٚلہِ  تور  ووت  تہٕ  آلو  آس،  اے  موسیٰ  علیہ  السلام!"
  },
  {
    "verse_id": 12,
    "translation": "بٕے  چُھس  چون  رب،  کھۅربانہٕ  کڑ،  ژٕ  چُھکھ  وادی  مقدّس  طُویٰ  ہس  منٛز۔"
  },
  {
    "verse_id": 13,
    "translation": "تہٕ  مےٚ  چُھمَکھ  ژٕ  ژورمُت،  بوز  یِکینژھاہ  وَحی  چُھ  یِوان  کرنہٕ۔"
  },
  {
    "verse_id": 14,
    "translation": "بےٕ  چُھس  اللہ،  مےٚ  ورٲے  چُھنہٕ  خُدا،  لہٰذا  کر  ژٕ  میٲنۍ  بندگی،  تہٕ  بٕہ  یاد  کرنہٕ  خٲطرٕ  کر  نماز  قٲیِم۔"
  },
  {
    "verse_id": 15,
    "translation": "قیامتچٕ  گٔر  چھےٚ  ضرور  یِنہٕ  واجِنۍ،  بٕہ  چُھس  تمِیُک  وقت  کھٔٹِتھ  یژھان  تھاوُن،  تاکہ  پرٛتھ  متنفس  ﴿جاندار﴾  لبہِ  پننہِ  سعی  ﴿کوششہِ﴾  مطٲبق  بدلہٕ۔"
  },
  {
    "verse_id": 16,
    "translation": "پس  یِنہٕ  تۅہیِہ  تمہِ  گرِ  ہٕنزِ  فکرِ  نِشہِ  رُکاوِ  کانٛہہ  تِیُتھ  شخص  یُس  تَتھ  پیٚٹھ  ایمان  چُھنہٕ  اَنان،  تہٕ  پننہِ  نفسہٕ  چِہ  خوٲہشہِ  ہُند  چُھ  بندٕہ  بنیامُت،  نَتہٕ  پیٚکھ  ژٕ  ہلاکتس  منٛز۔"
  },
  {
    "verse_id": 17,
    "translation": "تہٕ  اے  موسیؑ  یہ  کیا  چُھے  ژےٚ  اَتھس  منٛز؟"
  },
  {
    "verse_id": 18,
    "translation": "موسیؑ  چِھ  جواب  دِوان،  یِہ  چھےٚ  میٲنۍ  لوٗر،  اَتھ  پیٚٹھ  چُھس  توٗل  ترٲوِتھ  پکان،  امہِ  سٍتۍ  چُھس  پننیٚن  ژھاوجن  خٲطرٕ  پَن  چھانان،  بیٚیہِ  تہِ  چھےٚ  واریاہ  کامہِ  یِم  اتھ  چُھس  ہیٚوان۔"
  },
  {
    "verse_id": 19,
    "translation": "فرماونہٕ  آس،  یِہ  چھکھ  پتھر  موسیؑ۔"
  },
  {
    "verse_id": 20,
    "translation": "تٔمۍ  چھٔچ  سۅ  پتھر،  تہٕ  اچانک  ٲس  سۅ  اکھ  سرُپھ،  یُس  دَوان  اوس۔"
  },
  {
    "verse_id": 21,
    "translation": "فرماونہٕ  آس،  رٹُن  یِہ  تہٕ  کھۅژ  مَہ،  أسۍ  کرون  یِہ  بیٚیہِ  تِژٕھے  یِژھ  یِہ  ٲس۔"
  },
  {
    "verse_id": 22,
    "translation": "پننِس  اتھس  دِ  پننِس  کژھس  منٛز  ژیٚل،  یِہ  نیرِ  پرٛزلان  پرٛزلان  کُنہِ  تکلیف  ورٲے۔  ﴿یعنی  آفتابٕکۍ  پٲٹھۍ  آسہِ  روشن،  مگر  ژےٚ  گٔژھی  نہٕ  امہِ  سٍتۍ  کانٛہہ  تکلیف﴾  یِہ  چھےٚ  دوٚیِم  نِشٲنی۔"
  },
  {
    "verse_id": 23,
    "translation": "امہِ  موجوٗب  زِ  أسۍ  چھی  ژےٚ  پننہِ  بجہِ  نشٲنیِہ  ہاون  وٲلۍ۔"
  },
  {
    "verse_id": 24,
    "translation": "وۅنۍ  گژھ  ژٕ  فرعونس  نِشہِ،  سُہ  چُھ  بُتھۍ  پِھیُر  بنیومُت۔"
  },
  {
    "verse_id": 25,
    "translation": "موسیٰ  علیہ  السلام  چِھ  عرض  کران،  پروردگار،  میون  سینہٕ  مٕژراو،"
  },
  {
    "verse_id": 26,
    "translation": "تہٕ  میٲنۍ  کٲم  کر  میانہِ  خٲطرٕ  آسان،"
  },
  {
    "verse_id": 27,
    "translation": "تہٕ  میانہِ  زبٲنۍ  ہُند  گنڈ  کر  ٹھیک،"
  },
  {
    "verse_id": 28,
    "translation": "تاکہ  لُکھ  ہیٚکن  میٲنۍ  کتھ  سمجِتھ،"
  },
  {
    "verse_id": 29,
    "translation": "تہٕ  میانہِ  خٲطرٕ  کرُن  میانہِ  پننہِ  خاندان  منٛزٕ  اکھ  وزیر  مُقرر،"
  },
  {
    "verse_id": 30,
    "translation": "ہارونؑ،  یُس  میون  بوے  چُھ۔"
  },
  {
    "verse_id": 31,
    "translation": "تٔمۍ  سٕندِ  ذریعہ  کر  میون  اتھہٕ  مضبوط،"
  },
  {
    "verse_id": 32,
    "translation": "تہٕ  سُہ  کرُن  میانہِ  کامہِ  منٛز  شریک،"
  },
  {
    "verse_id": 33,
    "translation": "تاکہ  أسۍ  کرو  جان  پٲٹھۍ  چٲنۍ  پٲکی  بیان،"
  },
  {
    "verse_id": 34,
    "translation": "تہٕ  جان  پٲٹھۍ  کرو  چون  چرچہِ  ﴿ذکر﴾۔"
  },
  {
    "verse_id": 35,
    "translation": "ژٕ  چُھکھ  ہمیشہ  سٲنِس  حالس  پیٚٹھ  نگران  روٗدمُت۔"
  },
  {
    "verse_id": 36,
    "translation": "فرماونہٕ  آس،  اے  موسیٰ  علیہ  السلام  دِنہٕ  ٲے  یِہ  ژےٚ  موٚنگُتھ۔"
  },
  {
    "verse_id": 37,
    "translation": "اسہِ  کوٚر  بیٚیہِ  اکہِ  پِھرِ  ژےٚ  پیٚٹھ  احسان۔"
  },
  {
    "verse_id": 38,
    "translation": "یاد  کر  سُہ  وقت  ییٚلہِ  اسہِ  چانہِ  ماجہِ  اشارٕہ  کوٚر،  تِیُتھ  اشارٕہ  یُس  وَحی  ہٕندی  ذریعہ  چُھ  کرنہٕ  یِوان۔"
  },
  {
    "verse_id": 39,
    "translation": "زِ  یِہ  بچہِ  تھاوُن  صندوقس  منٛز،  تہٕ  صندوق  تراوُن  دریاوس  منٛز۔  دریاو  چھکہِ  اتھ  بٔٹھِس  پیٚٹھ،  تہٕ  اتھ  تُلہِ  میون  دُشمن  تہٕ  أمِس  بچہِ  سُند  دشمن۔  مےٚ  کوٚر  پننہِ  طرفہٕ  ژےٚ  پیٚٹھ  محبت  طٲری  تہٕ  تِیُتھ  کوٚرُم  انتظام  زِ  ژٕ  گژھکھ  میانہِ  نگرٲنی  منٛز  رَچھنہٕ  یُن۔"
  },
  {
    "verse_id": 40,
    "translation": "یاد  کَر  ییٚلہِ  چٲنۍ  بیٚنہِ  ٲس  پکان،  پتہٕ  چھےٚ  گٔژِھتھ  ونان،  بٕہ  دِموٕہ  تۅہیِہ  تٔمۍ  سُند  نیب  یُس  أمِس  بچہِ  سٕنز  پرورش  جان  پٲٹھی  کرِ؟  ﴿یعنی  درِیاوٕ  بٹھہِ  بٹھہِ  ٲس  ٹوٗکرِ  سٍتۍ  سٍتۍ  پکان۔  پتہٕ  ییٚلہِ  فرعون  سٕندِیو  گرکیو  سُہ  بچہِ  تُل،  تہٕ  پتہٕ  لٲج  تِمو  تٔمۍ  سٕندِ  خٲطرٕ  داے  ژھانڈٕنۍ،  اَدٕ  چھےٚ  حضرت  موسیٰ  علیہ  السلامن  ہٕنز  بیٚنہِ  تِمن  یِہ  کتھ  ونان۔﴾  یِتھہٕ  پٲٹھۍ  واتنووُکھ  ژٕ  اسہِ  بیٚیہِ  پننہِ  ماجہِ  نِشہِ،  تاکہ  تٔمۍ  سٕنزن  چشمن  روزِ  شیٚہجار  تہٕ  سۅ  سپدِ  نہٕ  غمگین،  تہٕ  ﴿یِتہِ  کر  یاد  زِ﴾  ژےٚ  اوستھن  اکھ  شخص  قتل  کوٚرمُت،  اسہِ  کوٚڑُکھ  ژٕ  تمہِ  غمہٕ  منٛزٕ،  بیٚیہِ  آزمووُکھ  مختلف  آزمٲیِشَو  سٍتۍ،  پتہٕ  روٗدُکھ  ژٕ  مَدیَن  کیٚن  لُکن  منٛز  کینژھن  ؤرِین۔  وۅنۍ  چُھکھ  ژٕ  پننِس  ٹھیک  وقتس  پیٚٹھ  آمُت  اے  موسیٰ۔"
  },
  {
    "verse_id": 41,
    "translation": "مےٚ  چُھمکھ  ژٕ  پننہِ  کامہِ  خٲطرٕ  بنوومُت۔"
  },
  {
    "verse_id": 42,
    "translation": "نیر،  ژٕ  تہٕ  چون  بوے  میانِیو  نِشٲنیو  سان۔  تہٕ  وُچھ،  ژٕ  کٔرۍزیٚنہٕ  میٲنِس  یادس  ﴿ذکرِ﴾  منٛز  کوتٲہی۔"
  },
  {
    "verse_id": 43,
    "translation": "گٔژِھو  توٚہۍ  دۅشوے  فرعونس  نِشہِ  زِ  سُہ  چُھ  سرکش  بنیومُت۔"
  },
  {
    "verse_id": 44,
    "translation": "تس  سٍتۍ  کٔرۍ  زِیو  نرمی  سان  کتھ،  بنان  چُھ  زِ  سُہ  ما  کرِ  نصیحت  قبول،  نَتہٕ  ما  کھۅژِ۔"
  },
  {
    "verse_id": 45,
    "translation": "دۅشوٕیو  کوٚر  عرض،  پروردگارٕ،  اسہِ  چُھ  اندیشہِ  زِ  سُہ  کرِ  اسہِ  پیٚٹھ  زیادتی،  نَتہٕ  ما  نیرِ  حدٕ۔  ﴿یِہ  چھےٚ  تمہِ  وقتچٕ  کتھ  ییٚلہِ  حضرت  موسیٰ  علیہ  السلام  مِصر  وٲتۍ،  تہٕ  حضرتِ  ہارون  علیہ  السلام  سپدۍ  عملی  طور  تِمن  سٍتۍ  اتھ  کامہِ  منٛز  شریک،  تمہِ  ساعتہٕ  آسہِ  دۅشوٕیو  فرعونس  نِشہِ  گژھنہٕ  برونٛہہ  اللہ  تعالیٰ  سٕندِس  دربارس  منٛز  یِہ  گُزارش  کٔرمٕژ﴾۔"
  },
  {
    "verse_id": 46,
    "translation": "فرماونہٕ  آکھ،  کھوٚژِو  مَہ،  بٕہ  چُھس  تۅہیِہ  سٍتۍ،  سورُے  کینہہ  چُھس  بوزان  تہٕ  وُچھان۔"
  },
  {
    "verse_id": 47,
    "translation": "گٔژِھو  تس  نِشہِ  تہٕ  ؤنِیوٗس  زِ  أسۍ  چِھ  چٲنِس  ربّ  سٕندۍ  فرستادٕہ  ﴿سوزنہٕ  آمٕتۍ﴾،  بنی  اسرٲئیل  تراوُکھ  اَسہِ  سٍتۍ  گژھنہٕ  خٲطرٕ،  تہٕ  تِمن  مَہ  دِ  تکلیف،  أسۍ  چِھ  ژےٚ  نِشہِ  چٲنِس  ربّ  سٕنز  نشٲنی  ہیٚتھ  آمٕتۍ،  تہٕ  رٕژَر  چُھ  تس  خٲطرٕ  یُس  سیٚزِ  وَتہِ  ہٕنز  پیروی  کرِ۔"
  },
  {
    "verse_id": 48,
    "translation": "اسہِ  آو  وَحی  سٍتۍ  وَننہٕ،  زِ  عذاب  چُھ  تس  خٲطرٕ  یُس  انکار  کرِ  تہٕ  بُتھ  پِھرِ۔"
  },
  {
    "verse_id": 49,
    "translation": "فرعونن  ووٚن،  اچھا،  تیٚلہِ  کُس  چُھ  تۅہیِہ  دۅشوٕنۍ  ہُند  ربّ  اے  موسیؑ؟  ﴿وۅنۍ  چُھ  تمہِ  ساعتُک  قصہٕ  شروع  سپدان  ییٚلہِ  دۅشوے  بٲے  فرعونس  نِشہِ  وٲتۍ﴾"
  },
  {
    "verse_id": 50,
    "translation": "موسیٰ  علیہ  السلام  چِھ  جواب  دِوان،  میون  ربّ  چُھ  سُہ  ییٚمۍ  پرٛتھ  چیزس  پنٕنۍ  ساخت  بخٕش،  پتہٕ  ؤنِن  تس  وتھ  ﴿یعنی  دُنیا  ہُک  پرٛتھ  کانٛہہ  چیز  یُتھ  چُھ،  سُہ  چُھ  تٔمۍ  سٕندی  بناونہٕ  سٍتۍ  بٔنِتھ۔  پتہٕ  کوٚر  نہٕ  تٔمۍ  یُتُے  زِ  پرٛتھ  کُنہِ  چیزس  دِژِن  پنٕنۍ  مخصوص  بناوٹ  تہٕ  ترووُن  سُہ  بٔلۍ  یَلہٕ۔  بلکہ  چُھ  امہِ  پتہٕ  سُے  یِمن  سارِنٕے  چیزن  ہٕنز  رہنمٲیی  تہِ  کران۔  دُنیا  ہُک  کانٛہہ  چیز  چُھنہٕ  تِیُتھ،  یَتھ  نہٕ  تٔمۍ  پننہِ  ساخت  سٍتۍ  کٲم  ہیٚنُک  تہٕ  پننہِ  تخلیقُک  مقصد  پوٗرٕ  کرنُک  طریقہٕ  ہیٚچھنومُت  آسہِ۔  کنَن  بوزُن  تہٕ  أچھن  وُچُھن،  گاڈِ  سرانٹھ  تہٕ  ژرِ  چُھ  وُڑُن  تٔمی  ہیٚچھنوومُت۔  سُہ  چُھنہٕ  صرف  پرٛتھ  چیزک  خٲلقٕے  یوت  بلکہ  چُھ،  ہادی  تہٕ  مُعلّم  تہِ﴾"
  },
  {
    "verse_id": 51,
    "translation": "فرعونن  ووٚن،  تہٕ  یِم  بروٗنٹھمہِ  پیٖرِ  گُزرییِہ،  تِہٕنز  کیا  حالت  ٲس  پتہٕ؟  ﴿یعنی  اگر  کتھ  یٔہے  چھےٚ  زِ  ربّ  چُھ  صرف  سُے  اکھ  خُداے،  تیٚلہِ  یِم  اسہِ  سارِنٕے  ہٕنٛدۍ  مٲلۍ  بُڈِبب  ؤری  وادَو  پیٚٹھہٕ  نسل  در  نسل  دوٚیِمیٚن  ہٕنز  بندگی  کران  چِھ  پکان،  تۅہیِہ  نزدیک  کیا  پوزشن  چھےٚ  تِہیز؟  کیا  تِم  سٲری  ٲسیا  عذابٕکۍ  حقدار؟  کیا  تِم  سٲری  ٲسِیا  ڈٔلِمٕتۍ؟﴾"
  },
  {
    "verse_id": 52,
    "translation": "موسیٰ  علیہ  السلام  چِھ  ونان،  امِیُک  علم  چُھ  میانِس  ربّس  نِشہِ  أکِس  نٔوِشتس  ﴿کتابہِ﴾  اندر  محفوظ۔  میون  ربّ  نَہ  چُھ  غلطی  کران  تہٕ  نَہ  چُھس  مشرپھہٕ  گژھان۔  ﴿فرعون  سٕندِ  سوَالُک  مقصد  اوس  بوزن  والیٚن  ہٕندیٚن  دِلن  اندر  تہٕ  تِہندِ  توسّطہٕ  پوٗرٕ  قوم  کیٚن  دِلن  منٛز  تعصبُک  نار  زالُن۔  حضرت  موسیٰ  علیہ  السلامن  ہٕنٛدۍ  أمۍ  جوابن  پھٹرٲوۍ  تٔمۍ  سٕندۍ  سٲری  زہریلہٕ  دَند  زِ  تِم  لُکھ  یِتھۍ  ٲسۍ  تِتھۍ،  پنٕنۍ  کٲم  سپدٲوِتھ  گٔے  تِم  خُدایس  نِشہِ۔  تِہنز  اکھ  اکھ  حرکت  تہٕ  تمِکۍ  محرکات  چُھ  اللہ  تعالیٰ  زانان۔  تِمن  سٍتۍ  یُس  معاملہٕ  تہِ  خُدایس  کرُن  چُھ،  تتھ  چُھ  سُے  زانان۔﴾"
  },
  {
    "verse_id": 53,
    "translation": "سُے  ییٚمۍ  تُہٕندِ  خٲطرٕ  زمینُک  فرش  وَتھروو،  ﴿اندازِ  کلام  نِشہِ  چُھ  ٹاکارٕہ  باسان  زِ  حضرت  موسیٰ  علیہ  السلامن  ہُنٛد  جواب،  نَہ  چُھس  مشرپھہٕ  گژھان،  گوٚو  اَتھ  پیٚٹھ  ختم،  تہٕ  ییٚتہِ  پیٚٹھہٕ  یۅسہٕ  عبارت  آیت  55  ہَس  تام  چھےٚ،  سۅ  چھےٚ  اللہ  تعالیٰ  سٕندِ  طرفہٕ  بطورِ  شرح  تہٕ  تذکیر  ارشاد  سپزمٕژ۔﴾  تہٕ  تتھ  منٛز  بناویٚن  تُہندِ  پکنہٕ  خٲطرٕ  وَتہٕ،  تہٕ  آسمانہٕ  پیٚٹھہٕ  ترووُن  آب،  پتہٕ  کٔڑِن  تمہِ  کہ  ذریعہِ  مختلف  قٕسمٕکۍ  پیداوار۔"
  },
  {
    "verse_id": 54,
    "translation": "کھیٚیِو  تہٕ  پنٕنۍ  جانور  تہِ  کھیٲوِیوٗکھ  نیوٗر  ﴿گاسہٕ﴾۔  پٔزِپٲٹھۍ  چھےٚ  اتھ  منٛز  واریاہ  نشٲنِیِہ  عقل  تھاون  والیٚن  خٲطرٕ۔"
  },
  {
    "verse_id": 55,
    "translation": "ییٚمی  زمینہٕ  منٛز  چِھو  اَسہِ  توٚہۍ  پٲدٕ  کٔرِمٕتۍ،  ییٚتھۍ  منٛز  نِمو  توٚہۍ  أسۍ  واپس،  تہٕ  ییٚمی  منٛزٕ  کڑَوو  أسۍ  توٚہۍ  دوبارٕہ۔"
  },
  {
    "verse_id": 56,
    "translation": "اسہِ  ہاوِ  فرعونس  پننہِ  ساریے  نشٲنِیِہ،  مگر  سُہ  روٗد  بُتھ  پھِران  تہٕ  مونُن  نہٕ  کینہہ۔"
  },
  {
    "verse_id": 57,
    "translation": "وَننہِ  لوٚگ،  اے  موسیٰ  علیہ  السلام،  کیا  ژٕ  چُھکھہٕ  اسہِ  نِشہِ  اَمہِ  موجوٗب  آمُت  زِ  پننہِ  جادِ  کہِ  زورٕ  سٍتۍ  کڑکھ  ژٕ  اسہِ  سانہِ  مٕلکہٕ  منٛز؟"
  },
  {
    "verse_id": 58,
    "translation": "اچھا،  أسۍ  تہِ  اَنو  چٲنِس  مقابلس  منٛز  تِیٚتُھے  جود،  ژٕ  کر  طے  زِ  کر  تہٕ  کتہِ  چُھ  فٲصلہٕ  کرُن،  نَہ  پھیرو  أسۍ  اَمہِ  فٲصلہٕ  نِشہ،  تہٕ  نَہ  پھیٖرۍ زِ  ژٕ۔  کُھلہٕ  مٲدانس  منٛز  یِہ  برونٛہہ  کُن۔"
  },
  {
    "verse_id": 59,
    "translation": "موسیٰ  علیہ  السلامن  ووٚن،  جشنہٕ  باپت  سپُد  دۅہ  مقرر،  تہٕ  آفتاب  کھٔسِتھ  گژھن  لُکھ  جمع  سپٕدۍ  ﴿فرعون  سُند  مُدعا  اوس  یِہ  زِ  اکہِ  لٹہِ  ہاوناوِہے  جادوگرن  ہٕنزن  لوریٚن  تہٕ  رزن  ہٕندۍ  سرُپھ  بنٲوِتھ،  تہٕ  یُس  موسیٰ  علیہ  السلامن  ہٕندِ  معجزُک  اثر  لُکن  ہٕند  دِلن  پیٚٹھ  سپدمُت  چُھ،  سُہ  گژِھ  دوٗر۔  یِہ  اوس  حضرت  موسیٰ  علیہ  السلامن  ہُند  پانہٕ  مونگمُت  مُراد۔  تِمو  ووٚن  زِ  کانٛہہ  الگ  دۅہ  تہٕ  جاے  مقرر  کرنٕچ  کیا  ضرورت  چھےٚ۔  جشن  باپت  یُس  دۅہ  چُھ  سُہ  چُھ  نکھے،  یتھ  منٛز  عام  مٕلکٕکۍ  لُکھ  دارُ  السلطنتس  منٛز  ژٔسِتھ  چِھ  یِوان۔  تٔتی  گژِھہ  مٲلہٕ کِس  مٲدانس  منٛز  مقابلہٕ  سپدُن،  تاکہ  سورُے  قوم  وُچِھہِ  تہٕ  وقت  تہِ  گژِھہ  دُہُل  آسُن  تاکہ  شکس  وکس  خٲطرٕ  روزِ  نہٕ  کانٛہہ  گنجٲیش﴾"
  },
  {
    "verse_id": 60,
    "translation": "فرعونن  کٔرۍ  پوٚت  پھیرِتھ  پنٕنۍ  سٲری  داو  ﴿حربہٕ﴾  جمع  تہٕ  آو  مقابلس  منٛز۔"
  },
  {
    "verse_id": 61,
    "translation": "موسیٰ  علیہ  السلام  چُھ  ﴿عینِ  موقعس  پیٚٹھ  مقابلہٕ  خٲطرٕ  یِنہٕ  والیٚن﴾  ونان،  شۂمژ  لَدو،  مَہ  گٔنڈِو  خُدایس  پیٚٹھ  اَپزٕ  تہمتہٕ،  ﴿یعنی  اتھ  معجزس  مَہ  ؤنِو  جود  ﴿سِحر﴾  تہٕ  امہِ  کِس  ہاون  وٲلِس  پیغمبرس  مَہ  ؤنِو  سٲحر  تہٕ  کذّاب۔﴾  نَتہٕ  کریٚو  سُہ  تۅہیِہ  اکہِ  سخت  عذاب  سٍتۍ  ہلاک،  ییٚمۍ  کٲنٛسہِ  تہِ  اُپُز  بنوو،  سُہ  سپُد  نامُراد۔"
  },
  {
    "verse_id": 62,
    "translation": "یِہ  بوٗزِتھ  گوٚو  تِمن  درمیان  تنازٕ  ﴿اختلافِ  راے﴾،  تہٕ  تِمو  لوگ  ژوٗرِ  ژوٗرِ  پانہٕ  وٲنۍ  مشورٕہ  کرُن۔  ﴿امہِ  نِشہِ  چُھ  پے  لگان  زِ  تِم  ٲسۍ  پننٚین  دِلن  منٛز  پنٕنۍ  کمزوٗری  محسوس  کران۔  تِمن  ٲس  پے  زِ  حضرت  موسیٰ  علیہ  السلامن  یِکینژھاہ  فرعون  سٕندِس  دربارس  منٛز  ہوومُت  اوس۔  سُہ  اوس  نہٕ  جود۔  تِم  ٲسۍ  گوڈٕہ  پیٚٹھے  امہِ  مقابلہٕ  خٲطرٕ  نٹان  نٹان  تہٕ  کھۅژان  کھۅژان  آمٕتۍ،  تہٕ  ییٚلہِ  عینِ  موقعس  پیٚٹھ  حضرت  موسیٰ  علیہ  السلام  چِھ  تِمن  بہادُری  سان  خبردار  کران،  تِہُند  عزم  چُھ  اَکی  ساعتہٕ  لرزان۔  تِہُند  اختلافِ  راے  آسِہے  اتھ  کتھہِ  پیٚٹھ  سپُدمُت  زِ  کیا  اتھ  بٔڈِس  وۅرسس  پیٚٹھ  ییٚلہِ  تمام  مٕلکٕکۍ  لُکھ  آسن  یِکہٕ  وَٹہٕ،  چھا  کُھلہٕ  مٲدانس  منٛز  پوٗرٕ  دُہٕلۍ  گاشس  اندر  مقابلہٕ  کرُن  ٹھیک  کِنہٕ  نہ۔  اگر  یتھ  جایِہ  اسہِ  شِکست  کھیوٚو  تہٕ  سارِنٕے  برونٛہہ  کنہِ  درٛایِہ  جادِچ  تہٕ  معجزٕچ  فرق  نٔنۍ،  پتہٕ  ہیٚکَو  نہٕ  کُن  وٲتِتھ  تہٕ  کتھ  گژِھہ  عام۔﴾"
  },
  {
    "verse_id": 63,
    "translation": "ٲخر  کار  ووٚن  کینژھو  لُکو  زِ،  یِم  زٕہ  چِھ  محض  جادوگر  یُہُند  مقصد  چُھ  یِہ  زِ  پننہِ  جادِ  کہ  زورٕ  کرنَو  تۅہیِہ  تُہٕندِ  زمینہٕ  نِشہِ  بے  دخل،  تہٕ  تُہنزِ  زندگی  ہٕندِس  مثٲلی  طریقس  کرن  خٲتِمہٕ۔"
  },
  {
    "verse_id": 64,
    "translation": "پننہِ  سارے  تدبیرٕ  کٔرِو  اَز  جمع،  تہٕ  اتحاد  کٔرِتھ  یِیِو  مٲدانس  منٛز۔  بس  سمجھِو  یِہ  زِ  اَز  یُس  غٲلب  روٗد  تٔمی  زِیوٗن۔"
  },
  {
    "verse_id": 65,
    "translation": "جادُوگرو  ووٚن،  اے  موسیؑ،  ژٕ  چھککھہٕ  گۅڈٕ  کِنہِ  أسۍ  چَھکو؟"
  },
  {
    "verse_id": 66,
    "translation": "موسیٰ  علیہ  السلام  چِھ  ونان،  نَہ،  توٚہی  چھٔکِو۔  اچانک  باسییِہ  موسیٰ  علیہ  السلامس  تِہنزٕ  رَزٕ  تہٕ  تِہنزٕ  لورِ  تِہندِ  جادِ  کہ  زور  سٍتۍ  دَوان  پکان۔"
  },
  {
    "verse_id": 67,
    "translation": "تہٕ  موسیٰ  علیہ  السلام  چِھ  دِلس  منٛز  خوف  محسوس  کران۔  ﴿یعنی  یُتُھے  حضرت  موسیٰ  علیہ  السلامن  ہٕنزِ  زبٲنۍ   چھٔکِو   لفظ  درٛاو،  جادُوگرو  چِھچہِ  اَکی  ساعتہٕ  پننہِ  لورِ  تہٕ  رَزٕ  تِمن  کُن،  تہٕ  اچانک  باسیاو  تِمن  زِ  ساسہٕ  بٔدۍ  سٔرٕپھ  چِھ  دَوان  دَوان  تِمن  کُن  پکان۔  یِہ  منظر  وُچِھتھ  اگر  فوری  طور  حضرتِ  موسیٰ  علیہ  السلامن  پانس  اندر  اکھ  دہشت  محسوس  آسہِ  کوٚرمُت  یِہ  چَھنہٕ  کانٛہہ  عجیب  کتھ۔  انسان  چُھ  بہر  حال  اِنسانٕے  آسان،  خواہ  سُہ  پیغمبر  کونہٕ  ٲسِتن۔  اِنسٲنیتٕکۍ  تقاضہٕ  ہیٚکن  نہٕ  تس  نِشہِ  الگ  سپدِتھ۔  یتھ  جایِہ  چھےٚ  یِہ  کتھ  قابلِ  ذِکر  زِ  قرآن  چُھ  یتھ  جایِہ  ییٚمہِ  کتھہِ  ہُند  تصدیق  کران  زِ  عام  انسانن  ہٕندۍ  پٲٹھۍ  ہیٚکہِ  اکھ  پیغمبر  تہِ  جادِ  سٍتۍ  مُتٲثر  سپدِتھ،  اگرچہِ  جود  ہیٚکہِ  نہٕ  تٔمۍ  سٕنزِ  نبوّت  چِہ  کامہِ  منٛز  خلل  ترٲوِتھ،  مگر  تٔمۍ  سٕندیٚن  انسٲنی  قُوّتن  پیٚٹھ  ہیکہِ  ضروٗر  اثر  ترٲوِتھ۔  امہِ  سٍتۍ  چھےٚ  تِمن  لُکن  ہٕندِ  خیالٕچ  غلطی  کُھلان،  یِم  احادیثن  منٛز  نبی  صلی  اللہ  علیہ  وسلمن  پیٚٹھ  جادِیُک  اثر  سپدن  چِہ  روایتہٕ  پٔرِتھ  نَہ  صرف  تِمن  روایتن  ہُند  تکذیب  چِھ  کران  بلکہ  چِھ  امہِ  کھۅتہٕ  تہِ  برونٛہہ  پٔکِتھ  سارِنٕے  حدیثن  ناقابلِ  اعتبار  ٹھٔہراونہِ  لگان﴾"
  },
  {
    "verse_id": 68,
    "translation": "اسہِ  ووٚن،  مَہ  کھۅژ،  ژٕے  روزکھ  غٲلب۔"
  },
  {
    "verse_id": 69,
    "translation": "چھکھ،  یِکینژھاہ  ژےٚ  اتھس  منٛز  چُھے،  وُنۍ  ژٕھنہِ  یِہٕندیٚن  تمام  بناوٹی  چیزن  نینٚگلٲوِتھ،  یِمو  یِکینژھاہ  بنٲوِتھ  چُھ  اوٚنمُت  یِہ  چُھ  جادُوگر  سُند  فریب،  تہٕ  جادُوگر  ہیٚکہِ  نہٕ  زانٛہہ  کامیاب  سپدِتھ،  خواہ  کُنہِ  شانہٕ  سان  تہِ  یِیہِ  تَن۔"
  },
  {
    "verse_id": 70,
    "translation": "ٲخرس  سپُد  یی  زِ  سٲری  جادُوگر  آے  سجدس  منٛز  گِراونہٕ  ﴿یعنی  ییٚلہِ  تِمو  موسیٰ  علیہ  السلامن  ہٕندِ  عاصُک  کار  نامہٕ  وُچھ،  تِمن  آو  فوراً  یقین  زِ  یِہ  چُھ  پٔزِپٲٹھۍ  معجزہ،  یِہ  چُھنہٕ  تِہٕندِ  فنُک  چیز،  امہِ  موجوب  ؤتھۍ  تِم  یکبار  تہٕ  بے  ساختہٕ  سجدس،  زَنتہٕ  کٲنٛسہِ  ٲسۍ  تِم  تھوٚد  تٔلۍ  تُلۍ  گِرٲوِمٕتۍ۔﴾  تہٕ  کرٚیکھ  ژٔجِکھ  نیرِتھ،  اسہِ  مون  ہارون  علیہ  السلام  تہٕ  موسیٰ  علیہ  السلام  سُند  ربّ۔"
  },
  {
    "verse_id": 71,
    "translation": "فرعونن  ووٚن،  تۅہیِہ  اوٚنُو  أمِس  پیٚٹھ  ایمان  امہِ  برونٛہہ  زِ  بٕہ  دِمہَو  تۅہیِہ  امِیُک  اجازت؟  معلوم  سپُد  یِہ  چُھ  تُہُنٛد  زِیُٹھ،  ییٚمۍ  توٚہۍ  جادوگری  ٲسِو  ہیٚچھنٲوِمٕتۍ۔  اچھا،  وۅنۍ  ژٹناوٕ  بٕہ  تُہٕندۍ  اتھہٕ  کھۅر  مخالف  طرفو،  تہٕ  کھزر  کُلیٚن  پیٚٹھ  کھٲلِتھ  دِمَو  تۅہیِہ  پھٲنسۍ،  پتہٕ  لگیو  تۅہیِہ  پے  زِ  اسہِ  دۅشوٕیو  منٛزٕ  کٔمۍ  سُند  عذاب  چُھ  زیادٕہ  سخت  تہٕ  واریاہس  کالس  روزن  وول  ﴿یعنی  بٕہ  ہیٚکوٕہ  تۅہیِہ  زیادہ  سخت  سزا  دِتھ  کِنہٕ  موسیؑ﴾"
  },
  {
    "verse_id": 72,
    "translation": "جادُوگرو  دِیُت  جواب،  قسم  چُھ  تس  ذات  سُند  ییٚمۍ  أسۍ  پٲدٕ  چِھ  کٔرِمٕتۍ،  یِہ  ہیٚکہِ  نہٕ  ہرگز  تہِ  بٔنِتھ  زِ  أسۍ  دِمَو  ٹاکارٕ  نِشٲنیِہ  برونٹھ  کُن  یِنہٕ  پتہٕ  تہِ  ﴿صداقتس  پیٚٹھ﴾  ژےٚ  ترجیح،  ژٕ  یِکینژھاہ  یژھکھ  کرُن  ﴿تہِ﴾  کر،  ژٕ  ہیٚککھ  زیادہ  کھۅتہٕ  ییٚمی  دُنیا چہ  زندگی  ہُنٛد  فٲصلہٕ  کٔرِتھ۔"
  },
  {
    "verse_id": 73,
    "translation": "اسہِ  اوٚن  پننِس  ربّس  پیٚٹھ  ایمان،  تاکہ  سُہ  کرِ  سٲنۍ  خطا  معاف  تہٕ  ییٚمہِ  جادُو  گری  نِشہِ،  یتھ  پیٚٹھ  ژےٚ  أسۍ  مجبور  ٲسِتھ  کٔرِمٕتۍ،  کٔرِ  درگُزر،  بس  چُھ  اللہ  تعالیٰ  جان  تہٕ  سُے  چُھ  باقی  روزن  وول۔"
  },
  {
    "verse_id": 74,
    "translation": "حقیقت  چھےٚ  یِہ  زِ  یُس  مُجرم  بٔنِتھ  پننِس  ربّ  سٕندِس  دربارس  منٛز  حٲضر  سپدِ،  تس  خٲطرٕ  چُھ  جہنم  ﴿یِہ  چُھ  جادُو  گرن  ہٕندِس  وَننس  پیٚٹھ  اللہ  تعالیٰ  سُند  پنُن  اضافہٕ۔  اندازِ  کلام  چُھ  پانے  ونان  زِ  یِہ  عبارت  چَھنہٕ  جادُوگرن  ہٕنزِ  کتھہِ  ہُند  حصّہ﴾  یتھ  منٛز  نَہ  سُہ  زندہ  روزِ  تہٕ  نَہ  مرِ۔"
  },
  {
    "verse_id": 75,
    "translation": "تہٕ  یُس  تٔمۍ  سٕندِس  دربارس  منٛز  مومن  سٕندِ  حیثیتہ  حٲضر  سپدِ۔  ییٚمۍ  نیک  عملہٕ  آسن  کرِمَژ،  یتھیٚن  تمام  لُکن  خٲطرٕ  چِھ  بُلند  درجہ۔"
  },
  {
    "verse_id": 76,
    "translation": "سدا  بہار  باغ،  یِمن  بٔنۍ  کِنۍ  کۅلہٕ  آسن  پکان،  تِمن  منٛز  روزن  تِم  ہمیشہ،  یِہ  چُھ  جزا  تس  شخصہٕ  سُند  یُس  پٲکیزگی  کرِ  اختیار۔"
  },
  {
    "verse_id": 77,
    "translation": "اسہِ  کٔر  موسیٰ  علیہ  السلامس  وحی،  وۅنۍ  نیر  راتو  رات  میٲنۍ  بندہ  ہیٚتھ،  ﴿منٛزس  چُھ  تِمن  حالاتن  ہُند  تفصیل  تراونہٕ  آمُت  یِم  اَمہِ  پتہٕ  مصرٕکِس  طویل  قیام  کِس  زمانس  منٛز  پیش  آے۔  وۅنۍ  چھےٚ  تمہِ  وقتچٕ  ذکر  شروع  سپدان  ییٚلہِ  حضرت  موسیٰ  علیہ  السلامس  حُکم  سپُد  زِ  بنی  اسرائیل  ہیٚتھ  نیر  مصرٕ  منٛز۔﴾  تہٕ  تِہندِ  خٲطرٕ  بناو  سمندرٕ  مٔنٛزۍ  خشک  وَتھ،  ژےٚ  گٔژھی  نہٕ  کٲنٛسہِ  ہٕندِ  پَتہٕ  دَونُک  خوف  آسُن  بیٚیہِ  گژھکھ  نہٕ  ﴿سمندر  مٔنٛزۍ  پکان  پکان﴾  گابرُن۔"
  },
  {
    "verse_id": 78,
    "translation": "پٔتۍ  کِنۍ  ووت  فرعون  پنٕنۍ  لشکر  ہیٚتھ،  تہٕ  پتہٕ  پھیوٗر  سمندر  تِمن  پیٚٹھ،  یِتھہٕ  پٲٹھۍ  پھیرنُک  حق  اوس  ﴿یعنی  سمندری  لہرو  رٔٹۍ  تِم  تَل﴾۔"
  },
  {
    "verse_id": 79,
    "translation": "فرعونن  اوس  پنُن  قوم  گمراہ  کوٚرمُت،  کانٛہہ  صحیح  رہنمٲیی  ٲسنس  نہٕ  کٔرمٕژ۔"
  },
  {
    "verse_id": 80,
    "translation": "اے  بنی  اسرائیل  ﴿سمندر  عبور  کرنہٕ  پیٚٹھہٕ  کوہِ  سینا  کِس  دامنس  تل  واتنس  تام  چھےٚ  داستان  تراونہٕ  آمٕژ،  امِیُک  تفصیل  چُھ  سورۂ  اعراف  رکوع  نمبر  16  تہٕ  17 ہَس  منٛز  پتھ  کُن  آمُت﴾  اَسہِ  دِیتُو  تۅہیِہ  تُہِندِس  دشمنس  نِشہِ  نجات،  تہٕ  طوٗرٕ  دٔچِھنۍ  کِنۍ  کوٚر  تُہٕنز  حٲضری  خٲطرٕ  وقت  مُقرر،  تہٕ  تۅہیِہ  پیٚٹھ  وول  من  و  سلویٰ۔"
  },
  {
    "verse_id": 81,
    "translation": "کھیٚیِو  سون  دِنہٕ  آمُت  پاک  رزق،  تہٕ  یِہ  کھیٚتھ  مَہ  کٔرِو  سرکشی،  نَتہٕ  گژِھہ  تۅہیِہ  پیٚٹھ  میون  غضب  نٲزِل،  تہٕ  یس  پیٚٹھ  میون  غضب  ووٚتھ،  سُہ  روٗد  پتہٕ  گِرِتھٕے  ﴿یعنی  ہلاک  گوٚو﴾۔"
  },
  {
    "verse_id": 82,
    "translation": "البتہ  تس  خٲطرٕ  چُھس  بٕہ  سیٚٹھاہ  درگُزر  کرن  وول،  یُس  توبہٕ  کرِ  تہٕ  ایمان  اَنہِ  تہٕ  نیک  عمل  کرِ،  پتہٕ  روزِ  سیوٚد  پکان۔"
  },
  {
    "verse_id": 83,
    "translation": "تہٕ  کٔمۍ  چیزن  اوٚننکھ  ژٕ  پننہِ  قومہٕ  برونٛہہ  اے  موسیٰ  علیہ  السلام؟  ﴿وۅنۍ  چھےٚ  تمہِ  موقعٕچ  ذکر  شروع  سپدان  ییٚلہِ  حضرتِ  موسیٰ  علیہ  السلامن  طورکِس  دامنس  تل  بنی  اسرائیل  ترٲوِتھ  شریعتٕکۍ  احکام  رٹنہٕ  خٲطرٕ  تشریف  اوس  نِیومُت۔  اللہ  تعالیٰ  سٕندِ  اَمہِ  اشارہ  نِشہِ  چُھ  پے  لگان  زِ  حضرت  موسیٰ  علیہ  السلام  ٲسۍ  پنُن  قوم  وَتہِ  منٛزٕے  ترٲوِتھ  پننِس  ربّ  سٕندِ  ملاقات  کہ  شوقہٕ  برونٛہہ  گٔمٕتۍ۔﴾"
  },
  {
    "verse_id": 84,
    "translation": "تٔمۍ  کوٚر  عرض،  تِم  چِھ  پکان  مےٚ  پتے،  بٕہ  آس  جلدی  کٔرِتھ  تُہٕندِس  دربارس  منٛز،  اے  میانہِ  ربّہٕ،  تاکہ  ژٕ  سپدکھ  مےٚ  خۅش۔"
  },
  {
    "verse_id": 85,
    "translation": "فرماونہٕ  آس،  اچھا،  بوز  تیٚلہِ،  اَسہِ  تروو  ژےٚ  پٔتۍ  کِنۍ  چون  قوم  آزمٲیشہِ  منٛز،  تہٕ  سامری  یَن  کٔرۍ  تِم  گُمراہ۔  ﴿یعنی  سۅنہٕ  سُند  ووٚژھ  بنٲوِتھ  لٲگِن  تٔمۍ  سٕنز  پوٗزا  کرناونس  کُن﴾"
  },
  {
    "verse_id": 86,
    "translation": "موسیٰ  علیہ  السلام  چُھ  سخت  شرارت  ہوٚت  تہٕ  تکلیف  کِس  حالتس  منٛز  پننِس  قومس  کُن  پھیران،  گٔژِھتھ  ووٚن  تٔمۍ،  اے  میانہ  قوم  کیٚو  لُکو،  کیا  تُہٕندۍ  ربّن  ٲسۍنا  تۅہیِہ  سٍتۍ  جان  وعدہ  کٔرِمٕتۍ؟  ﴿یعنی  از  تام  یِمن  رٕژرن  ہُند  تہِ  وعدہ  تُہٕندۍ  ربّن  تۅہیِہ  سٍتۍ  کوٚرمُت  چُھ،  تِم  سٲری  چِھو  تۅہیِہ  حٲصل  سپدان  روٗدِمٕتۍ۔  توٚہۍ  کٔڑِنو  مِصرٕ  منٛزٕ  بخیریت،  غلٲمی  نِشہِ  دِیتُنَو  نجات،  تُہندِس  دشمنس  کوٚرُن  لُرپار،  تُہندِ  خٲطرٕ  اوسُن  یِمن  صحراوَن  تہٕ  پہاڑی  علاقن  منٛز  شیہجار  تہٕ  خۅراکُک  بند  و  بست  کوٚرمُت،  کیا  یِم  سٲری  رٕتۍ  وعدہ  سپدۍ  نا  پوٗرٕ؟  تٔمۍ  یُس  تۅہیِہ  وۅنۍ  شریعت  تہٕ  ہدایت  نامہٕ  عطا  کرنُک  وعدہ  اوسنَو  کوٚرمُت،  کیا  تۅہیِہ  نزدیک  اوسنا  سُہ  کُنہِ  خیرُک  تہٕ  رٕژرُک  وعدہ  کینہہ؟﴾  کیا  تۅہیِہ  چُھوٕ  ژیر  گوٚمُت؟  کِنہٕ  توٚہۍ  چِھو  پننِس  ربّ  سُند  غضبٕے  پانس  پیٚٹھ  اَنُن  یژھان،  زِ  تۅہیِہ  کٔروٕ  مےٚ  سٍتۍ  وعدہ  خلٲفی؟"
  },
  {
    "verse_id": 87,
    "translation": "تِمو  دیُت  جواب،  اسہِ  کٔر  نہٕ  تۅہیِہ  سٍتۍ  پننہِ  اختیارٕ  وعدہ  خلٲفی  کینہہ،  معاملہٕ  سپُد  یِہ  زِ  لُکن  ہٕندیٚن  زیوراتن  ہُند  بور  اوس  اسہِ  پیٚٹھ  کھوٚتمُت،  تہٕ  اَسہِ  ٲسۍ  بس  تِم  چھٔکِمٕتۍ۔  ﴿یِہ  اوس  تِمن  لُکن  ہُند  عُذر  یِم  سامری  سٕندِس  فِتنس  منٛز  مبتلا  سپٕدۍ۔  تِہُند  وَنُن  اوس  یِہ  زِ  اسہِ  ٲسۍ  زیورات  چھٔکِمٕتۍ۔  نَہ  ٲس  کانٛہہ  نیت  اَسہِ  ووٚژھ  بناونٕچ،  نہ  ٲس  اَسہِ  پے  زِ  بنن  وول  کیا  چُھ۔  امہِ  پتہٕ  یُس  معاملہٕ  پیش  آو،  سُہ  اوس  تِیُتھے  زِ  وُچِھتھ  سپٕدۍ  أسۍ  بے  اختیار  شِرکس  منٛز  مبتلا﴾  پتہٕ  تروو  یِتھے  پٲٹھۍ  سامری  ین  تہِ  کیا  تام،  ﴿ییٚتہِ  پیٚٹھہٕ  آیت  نمبر  91  کِس  ٲخرس  تام  کِس  عبارتس  پیٚٹھ  غور  کرنہٕ  سٍتۍ  چُھ  صاف  باسان  زِ  قومُک  جواب  سپُد  ختم،   چھوٚکمُت  اوس   لفظن  پیٚٹھ۔  تہٕ  امہِ  پتُک  تفصیل  چُھ  اللہ  تعالیٰ  پانہٕ  ونان﴾"
  },
  {
    "verse_id": 88,
    "translation": "تہٕ  تِہندِ  خٲطرٕ  کٔڑٕن  أکِس  ؤژھۍ  سٕنز  موٗرت  بنٲوِتھ  ییٚمہِ  منٛزٕ  داندٕ  سٕنز  ہِش  آواز  نیران  ٲس،  لُکو  دِیُت  آلو،  یۅہے  چُھ  تُہُند  خُدا  تہٕ  موسیٰ  علیہ  السلام  سُند  خُدا،  موسیٰ  علیہ  السلامس  گوٚو  یِہ  مٔشِتھ۔"
  },
  {
    "verse_id": 89,
    "translation": "کیا  تِم  ٲسۍ  نا  وُچھان  زِ  نَہ  اوس  سُہ  تِہنزِ  کُنہِ  کتھہِ  جواب  دِوان،  تہٕ  نَہ  اوس  تِہندِ  نفع  تہٕ  نقصانُک  کانٛہہ  اختیار  تھاوان؟"
  },
  {
    "verse_id": 90,
    "translation": "ہارون  علیہ  السلامن  اوس  ﴿موسیٰ  علیہ  السلامن  ہٕنٛدِ  یِنہٕ﴾  برونٹھُے  یِمن  ووٚنمُت  زِ،  اے  لوٗکو،  توٚہۍ  چِھو  أمۍ  سٕندِ  وجہِ  کِنۍ  فتنس  منٛز  پیمٕتۍ،  تُہُند  ربّ  چُھ  خداے  رحمٰن،  لہٰذا  کٔرِو  توٚہۍ  میٲنۍ  پیروی  تہٕ  میٲنۍ  کتھ  مٲنِو۔"
  },
  {
    "verse_id": 91,
    "translation": "مگر  تِمو  ووٚن  تس  زِ،  أسۍ  روزَو  ییٚمۍ  سٕنزے  پوٗزا  کران،  یوٚت  تام  نہٕ  موسیٰ  علیہ  السلام  اسہِ  نِشہِ  واپس  یِیِہ۔"
  },
  {
    "verse_id": 92,
    "translation": "موسیٰ  علیہ  السلام  چِھ  ﴿قومس  بیٚؤری  کٔرِتھ  ہارون  علیہ  السلامس  کُن  پھیران  تہٕ﴾  ونان،  ہارونؑ،  ییٚلہِ  ژےٚ  وُچھمُت  اوسُتھ  زِ  یِم  چِھ  گُمراہ  سپدان،  تیٚلہِ  کٔمۍ  چیزن  اوس  چون  اتھہٕ  رُکٲوِتھ  تھوومُت۔"
  },
  {
    "verse_id": 93,
    "translation": "زِ  میٲنِس  طریقس  پیٚٹھ  ہیٚکہٕ  ہَکہ  نہٕ  عمل  کٔرِتھ؟  کیا  ژےٚ  کٔرتھہٕ  میانہِ  حُکمٕچ  خلاف  ورزی؟  ﴿حکمہٕ  نِشہِ  چُھ  مُراد  سُہ  حکم  یُس  پہاڑس  پیٚٹھ  گژھنہٕ  وقتہٕ،  تہٕ  پننہِ  جایِہ  حضرت  ہارون  علیہ  السلامس  بنی  اسرائیلٕچ  سرداری  حوالہٕ  کرنہٕ  وقتہٕ  موسیٰ  علیہ  السلامن  دِیُتمُت  اوس۔  سورۂ  اعراف  آیت  نمبر  142  ہس  منٛز  چھےٚ  یِہ  ذکر  آمٕژ  زِ  حضرت  موسیٰ  علیہ  السلامن  ووٚن  پننِس  بٲیِس  ہارون  علیہ  السلامس  زِ  ژٕ  روز  میٲنِس  قومس  منٛز  میون  جانشین  بٔنِتھ،  بیٚیہِ  وُچھ،  اصلاح  کٔرۍزِ،  مُفسدن  ہٕندِ  طریقٕچ  پیروی  کٔرۍ  زیٚنہٕ۔﴾"
  },
  {
    "verse_id": 94,
    "translation": "ہارون  علیہ  السلامن  دِیُت  جواب،  اے  میانہِ  ماجہِ  ہٕندِ  نیٚچِوِ،  میون  ریش  مَہ  رٹھ  مۅچھہِ  منٛز،  نَہ  مَہ  لَم  میٲنِس  مَستَس،  مےٚ  اوس  اَمہِ  کتھہِ  ہُند  ڈر  زِ  ژٕ  یِکھ  تہٕ  وَنکھ  ژےٚ  ترووُتھ  بنی  اسرائیلس  منٛز  پھوٗٹ،  تہٕ  میانہِ  کتھہِ  ہُند  کوٚرُتھ  نہٕ  پاس۔  ﴿حضرت  ہارون  علیہ  السلامن  ہٕندِ  اَمہِ  جوابُک  مطلب  چُھنہٕ  ہرگز  یِہ  زِ  قومُک  سمِتھ  روزُن  چُھ  تَمہِ  کِس  راہِ  راستس  پیٚٹھ  روزنہٕ  کھۅتہٕ  زیادہ  اہمیت  تھاوان،  تہٕ  اتحاد  کونہٕ  آسہِ  شِرکسٕے  پیٚٹھ،  اختلاف  نِشہِ  چُھ  بہتر۔  اگر  کانٛہہ  شخص  امہِ  آیتُک  یِہ  مطلب  نِیِہ،  تیٚلہِ  کرِ  قرآن  نِشہِ  ہدایتہٕ  بجاے  گمراہی  اَخذ۔  حضرت  ہارون  علیہ  السلامن  ہٕنز  پوٗرٕ  کتھ  سمجھنہٕ  خٲطرٕ  گژِھہ  یِہ  آیت  سورۂ  اعراف  کِس  آیت  نمبر  150  ہَس  سٍتۍ  رلٲوِتھ  پرٕنۍ  ییٚتہِ  حضرتِ  ہارون  علیہ  السلام  فرماوان  چِھ  زِ،  میانہِ  ماجہِ  ہٕندِ  نیٚچِوِ،  یِمو  لُکو  دَبوو  ہس  بٕہ  تہٕ  قریب  اوس  زِ  یِم  مارہَن  مےٚ۔  لہٰذا  مَہ  دِ  ژٕ  دُشمنن  مےٚ  پیٚٹھ  اَسنُک  موقع،  تہٕ  اتھ  ظٲلم  دٔرِس  منٛز  مَہ  کر  مےٚ  شُمار۔  وۅنۍ  چھےٚ  اَمہِ  سٍتۍ  واقعٕچ  یِہ  تصویر  برونٛہہ  کُن  یِوان  زِ  حضرت  ہارون  علیہ  السلام  چِھ  لُکن  امہِ  گُمرٲہی  نِشہِ  رُکاونٕچ  پوٗرٕ  کوٗشش  کران،  مگر  تِمو  کوٚر  تِمن  خلاف  فساد  کھڑا،  تہٕ  تِمن  سپٕدۍ  مارنس  پیٚٹھ  تیار۔  مجبوراً  سپدۍ  تِم  امہِ  اندیشہِ  کِنۍ  خاموش  زِ  خبر  حضرت  موسیٰ  علیہ  السلامن  ہٕنٛدِ  یِنہٕ  برونٛہہ  ما  وۅتھہِ  ییٚتہِ  خانہٕ  جنگی،  تہٕ  تِم  ما  وَنن  پتہٕ  زِ  ژےٚ  کیازِ  کوٚرُتھ  نہٕ  صورتِ  حالُک  مقابلہٕ،  تہٕ  ژےٚ  کیازِ  دِتِتھۍ  حالات  یتھ  حدس  تام  بِگرنہٕ؟  تہٕ  مےٚ  کیازِ  پرٛاریوکھ  نہٕ۔﴾"
  },
  {
    "verse_id": 95,
    "translation": "موسیٰ  علیہ  السلام  چِھ  ونان،  تہٕ  اے  سامری،  ژےٚ  کیا  معاملہٕ  چُھے؟"
  },
  {
    "verse_id": 96,
    "translation": "تٔمۍ  دِیُت  جواب،  مےٚ  وُچھ  سُہ  چیز  یُس  یِمن  لُکن  اَتھہِ  آو  نہٕ،  لہٰذا  تُج  مےٚ  رسول  سٕندِ  نقشِ  قدم  پیٚٹھہٕ  اکھ  مۅٹھ  تہٕ  سۅ  ترٲوٕم،  میٲنۍ  نفسن  سمجھووُس  یُتُھے  کیا  تام۔  ﴿یتھ  جایِہ  چُھ  رسول  مُراد  غالباً  حضرت  موسیٰ  علیہ  السلام۔  سامری  اوس  اکھ  مکّار  شخص،  تٔمۍ  کٔر  حضرت  موسیٰ  علیہ  السلامس  تہِ  پننِس  فریب  کِس  زالس  منٛز  پھساونٕچ  کوٗشش  تہٕ  تِمن  ووٚنُن  زِ  حضرت  یِہ  چھےٚ  تُہٕندی  قدمن  ہٕنزِ  میٚژِ  ہٕنز  برکت  زِ  ییٚلہِ  مےٚ  یِہ  گٔلۍمٕتِس  سۅنس  منٛز  ترٲو،  پتہٕ  درٛاو  یُتھ  شاندار  ووٚژھ  تَمہِ  منٛز﴾"
  },
  {
    "verse_id": 97,
    "translation": "موسیٰ  علیہ  السلام  چِھ  ونان،  اچھا  نیر  ژٕ،  وۅنۍ  چھی  زندگی  بھر  ژےٚ  یۅہے  آلو  دِیُن  زِ  مےٚ  مَہ  لٲگِو  اتھہٕ۔  ﴿یعنی  یُتُے  یوت  نہٕ  کینہہ  زِ  پوٗرٕ  زندگی  خٲطرٕ  آے  تٔمۍ  سٕندۍ  تعلقات  مُعاشرس  سٍتۍ  پُھٹراونہٕ،  تہٕ  سُہ  آو  اَچھوٗت  بنٲوِتھ  تھاونہٕ۔  بلکہ  آیِہ  یِہ  ذمہٕ  دٲری  تہِ  تس  پیٚٹھ  تراونہٕ  زِ  پرٛتھ  شخصس  کرِ  سُہ  پننہِ  اَچھوٗت  نِیٚارٕ  نِشہِ  باخبر  تہٕ  دوٗرِ  پیٚٹھٕے  روزِ  لُکن  باخبر  کران  زِ  بٕہ  چُھس  اَچھوٗت،  مےٚ  لٲگۍزیٚو  نہٕ  اتھہٕ﴾  تہٕ  چانہِ  خٲطرٕ  چُھ  پرٛژھگارِ  ہُند  اکھ  وقت  مقرر  یُس  نہٕ  ہرگز  ژےٚ  نِشہِ  ڈلہِ،  تہٕ  وُچُھن  پنُن  سُہ  خُداے  یَس  پیٚٹھ  ژےٚ  بوش  اوسُے  کھوٚتمُت،  وۅنۍ  زالون  أسۍ  یِہ،  تہٕ  سوٗر  کٔرِتھ  چھکون  درِیاوس۔"
  },
  {
    "verse_id": 98,
    "translation": "لوٗکو  تُہُند  خُدا  چُھ  بس  اَکوے  اللہ  یَس  ورٲے  بیٚیہِ  کانٛہہ  خُداے  چُھنہٕ،  پرٛتھ  چیزس  پیٚٹھ  چُھ  تٔمۍ  سُند  علم  حٲوی۔"
  },
  {
    "verse_id": 99,
    "translation": "اے  نبی  صلی  اللہ  علیہ و سلم،  یِتھہٕ  پٲٹھۍ  چِھ  أسۍ  پٔتِمیٚن  گُزریمٕتیٚن  حالاتن  ہٕنز  خبرٕ  تۅہیِہ  بوزناوان،  تہٕ  اسہِ  چُھ  خاص  پننہِ  دربارٕ  پیٚٹھہٕ  تۅہیِہ  اکھ   ذکر   ﴿درسِ  نصیحت﴾  عطا  کوٚرمُت۔"
  },
  {
    "verse_id": 100,
    "translation": "یُس  اکھاہ  امہِ  نِشہِ  بُتھ  پِھرِ،  سُہ  تُلہِ  قیامت  کہ  دۅہ  گناہن  ہُنٛد  سخت  بار،  تہٕ  یِتھۍ  سٲری  لُکھ  روزن  ہمیشہ  امہِ  کِس  وَبالس  منٛز  گرفتار۔"
  },
  {
    "verse_id": 101,
    "translation": "تہٕ  قیامت  کہ  دۅہ  آسہِ  تِہندِ  خٲطرٕ  ﴿امہِ  جُرم  چِہ  ذمہٕ  دٲری  ہُند  بور﴾  سیٚٹھاہ  تکلیف  دہ  بور۔"
  },
  {
    "verse_id": 102,
    "translation": "تمہِ  دۅہ  ییٚلہِ  صوٗرس  یِیہِ  پھۅکھ  لایِنہٕ،  تہٕ  أسۍ  اَنوکھ  مُجرم  تِتھہٕ  پٲٹھۍ  گھیرٕ  کٔرِتھ،  زِ  تِہٕنزٕ  أچھ  آسن  ﴿دہشت  سٍتۍ﴾  درس  لَجمَژٕ۔"
  },
  {
    "verse_id": 103,
    "translation": "پانہٕ  وٲنۍ  وَنن  ژوٗرِ  ژوٗرِ،  دُنیا  ہس  منٛز  آسنو  مُشکلنٕے  تۅہیِہ  یِمَے  داہ  دۅہ  گُزٲرِمٕتۍ۔"
  },
  {
    "verse_id": 104,
    "translation": "اسہِ  چُھ  وارٕ  پٲٹھۍ  پَے  زِ  تِم  کیا  کتھہٕ  آسن  کران۔  ﴿أسۍ  چِھ  یِتہِ  زانان  زِ﴾  تمہِ  وقتہٕ  یُس  تِمَو  منٛزٕ  زیادٕہ  کھۅتہٕ  زیادہ  مُحتاط  اندازٕہ  لگاون  وول  آسہِ،  سُہ  وَنہِ  زِ،  نَہ،  تُہندِ  دُنیاہٕچ  زندگی  ٲس  بس  اکہِ  دۅہٕچ  زندگی۔"
  },
  {
    "verse_id": 105,
    "translation": "یِم  لُکھ  چِھو  تۅہیِہ  پرٛژھان  زِ  ٲخر  کوٚت  گژھن  تمہِ  دۅہ  یِم  پہاڑ؟  ؤنِو،  میون  ربّ  وُڈاوِ  یِمن  گرد  بنٲوِتھ۔"
  },
  {
    "verse_id": 106,
    "translation": "تہٕ  زمینس  بناوِ  تِیُتھ  ہموار  پاتُھل  میدان  زِ،"
  },
  {
    "verse_id": 107,
    "translation": "اتھ  منٛز  وُچِھو  نہٕ  توٚہۍ  کانٛہہ  گیٚنۍ  یا  ڈۅکھ۔"
  },
  {
    "verse_id": 108,
    "translation": "تمہِ  دۅہ  یِن  سٲری  لُکھ  منٲدۍ  سٕندِس  آلوس  پیٚٹھ  سیوٚدُے  پکان،  کانٛہہ  ہیکہِ  نہٕ  تکجار  ہٲوِتھ،  تہٕ  آوازٕ  دَبَن  خداے  رحمانس  برونٛہہ  کنہِ،  اکہِ  لۅژِ  آوازِ  ورٲے  بوٗزِو  نہٕ  توٚہۍ  کِہِنۍ۔"
  },
  {
    "verse_id": 109,
    "translation": "تمہِ  دۅہ  گژِھہ  نہٕ  شفاعت  کار  گر،  الّا  یِہ  زِ  کٲنٛسہِ  دِیِہ  خداے  رحمان  اِجازت،  تہٕ  تٔمۍ  سٕنز  کتھ  بوزٕنۍ  کرِ  پسند۔"
  },
  {
    "verse_id": 110,
    "translation": "سُہ  چُھ  لُکن  ہُند  پٔتِم  برونٹھِم  حال  زانان۔"
  },
  {
    "verse_id": 111,
    "translation": "تہٕ  دوٚیمیٚن  چُھنہٕ  امِیُک  پوٗرٕ  علم۔  لُکن  ہٕندۍ  کلہٕ  نمن  تس  حیّ  و  قیومس  ﴿ہمیشہ  زندٕہ  تہٕ  قٲیِم  روزن  وٲلِس﴾  برونٛہہ  کنہِ،  نامُراد  آسہِ  یُس  تمہِ  وقتہٕ  کُنہِ  ظُلمٕکہ  گناہُک  بور  ہیٚتھ  آسہِ۔"
  },
  {
    "verse_id": 112,
    "translation": "تہٕ  یُس  نیک  عمل  کرِ  تہٕ  اتھ  سٍتۍ  آسہِ  مومن  تہِ،  تس  شخصس  پیٚٹھ  آسہِ  نہٕ  ظُلمُک  یا  حق  تلفی  ہُند  خطرٕہ۔"
  },
  {
    "verse_id": 113,
    "translation": "تہٕ  اے  نبی  صلی  اللہ  علیہ و سلم،  یِتھے  پٲٹھۍ  چُھ  اسہِ  یِہ  قرآن  عربی  بنٲوِتھ  نازِل  کوٚرمُت۔  ﴿یعنی  یِژھوٕے  نصیحتو،  مضمونَو  تہٕ  تعلیماتَو  سٍتۍ  لبریز۔  اَمِیُک  اشارہ  چُھ  تِمن  تمام  مضمونن  کُن  یِم  قرآنس  منٛز  بیان  چِھ  سپدمٕتۍ﴾  تہٕ  اَتھ  منٛز  چِھ  رنگہٕ  رنگہٕ  پٲٹھۍ  تنبیہ  کٔرِمٕتۍ،  بنان  چُھ  زِ  یِم  لُکھ  کرن  پرہیزگٲری  اختیار،  یا  سپدن  امہِ  کہ  بدولتہٕ  یِمن  منٛز  کینہہ  ہوشِکۍ  آثار  پٲدٕ۔"
  },
  {
    "verse_id": 114,
    "translation": "پس،  بالا  تہٕ  برتر  چُھ  اللہ،  بادشاہِ  حقیقی  ﴿امہِ  قٕسمٕکۍ  جملہٕ  چِھ  قرآنس  اندر  عام  پٲٹھۍ  اکھ  تقریر  ختم  کران  کران  ارشاد  یِوان  فرماونہٕ،  تہٕ  مقصد  چُھ  یہ  آسان  زِ  یتھ  جایِہ  سپُد  اکھ  تقریر  ختم،  تہٕ  وَلَقَد  اَھِدنَ  اِلیٰ  اٰدَمَ  مِن  قَبل،  پیٚٹھہٕ  چُھ  دوٚیُم  تقریر  شروع  سپدان﴾  تہٕ  وُچِھو،  قرآن  پرنس  منٛز  مَہ  ٲسِو  جلدی  کران،  یوٚت  تام  نہٕ  تۅہیِہ  کُن  تٔمۍ  سٕنز  وَحی  تکمیلس  واتہِ،  تہٕ  دُعا  کٔرِو  زِ  اے  پروردِگارٕ،  مےٚ  کر  مزید  علم  عطا۔  ﴿یِمو  لفظو  سٍتۍ  چُھ  صاف  پے  لگان  زِ  نبی  صلی  اللہ  علیہ و سلم  آسٕہَن  وحی  ہُند  پیغام  حٲصل  کرنس  دوران  یِہ  یاد  کرنٕچ  تہٕ  زبانِ  مُبارک  سٍتۍ  دۅہراونٕچ  کوٗشش  کران  ییٚمہِ  کِنۍ  پیغام  بوزنس  کُن  توجہ  آسِہے  نہٕ  پوٗرٕ  پٲٹھۍ  روٗدمُت۔  یِہ  کیفیت  وُچِھتھ  آو  تِمن  ہدایت  دِنہٕ  زِ  وَحی  نٲزِل  سپد  نہٕ  وقتہٕ  مَہ  ٲسِو  توٚہۍ  یِہ  یاد  کرنٕچ  کوٗشش  کران﴾"
  },
  {
    "verse_id": 115,
    "translation": "اسہِ  اوس  آدم  علیہ  السلامس  امہِ  برونٛہہ  حکم  دِیمُت،  مگر  تس  گوٚ  مٔشِتھ  تہٕ  اسہِ  لوٚب  نہٕ  تس  منٛز  عزم۔  ﴿معلوم  سپُد  زِ  پوٚتَس  یۅسہٕ  آدم  علیہ  السلامس  امہِ  حُکمٕچ  خلاف  ورزی  سپٕز،  سۅ  ٲس  نہٕ  دٲنِستہٕ  سرکشی  ہٕندِس  بنیادس  پیٚٹھ  بلکہ  ٲس  غفلت  تہٕ  مشرپھہٕ  گژھنہٕ  کِنۍ  تہٕ  عزم  و  اِرادٕہ  چہ  کمزوری  منٛز  مبتلا  سپدنہٕ  کہ  وجہ  کِنۍ  سپزمٕژ﴾"
  },
  {
    "verse_id": 116,
    "translation": "یاد  کٔرِو  سُہ  وقت  ییٚلہِ  اسہِ  فرشتن  اوس  ووٚنمُت  زِ  آدم  علیہ  السلامس  کٔرِو  سجدٕہ،  تِمو  سارِوٕے  کوٚر  سجدہ،  مگر  اکھ  ابلیس  اوس  ییٚمۍ  انکار  کوٚر۔"
  },
  {
    "verse_id": 117,
    "translation": "اتھ  پیٚٹھ  ووٚن  اَسہِ  آدمس  زِ،  وُچھ،  یِہ  چُھ  چون  تہٕ  چانہِ  خاندارنہِ  ہُند  دشمن،  یِنہٕ  یِہ  سپدِ  زِ  یِہ  کڑیو  تۅہیِہ  جنتہٕ  منٛزٕ  تہٕ  توٚہۍ  یِیِو  مصیبتس  منٛز  ہیٚنہٕ۔"
  },
  {
    "verse_id": 118,
    "translation": "ییٚتہِ  چَھو  تۅہیِہ  یِمہٕ  آسٲیشہِ  حٲصل  زِ  نَہ  چِھو  بوچھہِ  ۂتۍ  تہٕ  نیٚتھہٕ  نٔنۍ  روزان۔"
  },
  {
    "verse_id": 119,
    "translation": "نَہ  چَھو  تریش  تۅہیِہ  ستاوان  تہٕ  نَہ  چُھو  تاپھ  ستاوان۔"
  },
  {
    "verse_id": 120,
    "translation": "مگر  شیطانن  ڈول  یِہ،  وَننہِ  لوٚگ،  اے  آدمؑ،  وَنیِہ  سُہ  کُل  ییٚمہِ  سٍتۍ  ابدی  زندگی  تہٕ  لازوال  سلطنت  چھےٚ  حٲصل  سپدان؟"
  },
  {
    "verse_id": 121,
    "translation": "ٲخر  کار  کھیٚوو  ﴿دۅشوٕیو  بٲژو﴾  سُہ  میوٕہ،  نتیجہِ  درٛاو  یِہ  زِ  فوراً  سپدۍ  تِہٕندۍ  ستر  اکھ  أکِس  برونٛہہ  کنہِ  یلہٕ،  تہٕ  لٔگۍ  دۅنوے  جنتہٕ  کیو  ؤتھرو  سٍتۍ  پَنُن  پان  ژھایِہ  تھاونہِ  ﴿دوٚیِمیٚن  لفظن  منٛز  وَنو  زِ  نافرمٲنی  سپدنس  سٍتی  آیِہ  تِمن  آسٲیشہِ  نِنہٕ،  یِمہٕ  سرکٲرۍ  انتظامہٕ  سٍتۍ  تِمن  دستیاب  آسہِ  یِوان  تھاونہٕ،  تہٕ  امِیُک  گۅڈنِیُک  ظہور  سپُد  سرکٲرۍ  لباس  نِنہٕ  کِس  صوٗرتس  منٛز۔  غذا،  آب  تہٕ  روزن  جاے  نِشہِ  محرومی  ہٕنز  نوبت  ٲس  پتہٕ  یِنہٕ  واجِنۍ﴾  آدمن  کٔر  پننِس  ربّ  سٕنز  نافرمٲنی  تہٕ  ڈوٚل  سیٚزِ  وَتہِ  نِشہِ۔"
  },
  {
    "verse_id": 122,
    "translation": "پتہٕ  کوٚر  تٔمۍ  سٕندۍ  ربّن  سُہ  برگُزیدٕہ،  تہٕ  تٔمۍ  سُند  توبہٕ  کوٚرُن  قبول  تہٕ  تس  بخشُن  ہدایت۔  ﴿یعنی  شیطان  سٕندۍ  پٲٹھۍ  کوٚڑُن  نہٕ  پننہِ  دربارٕ  منٛز  بے  عزت  پٲٹھۍ  بلکہ  ییٚلہِ  تٔمۍ  نٲدم  تہٕ  شرمسار  سپدِتھ  توبہٕ  کوٚر  پتہٕ  کوٚر  خُداین  تس  سٍتۍ  یِہ  مہربٲنی  ہُند  سلوک﴾"
  },
  {
    "verse_id": 123,
    "translation": "تہٕ  فرماونہٕ  آو،  توٚہۍ  دۅشوے  فریق  ﴿یعنی  انسان  تہٕ  شیطان﴾  ؤسِو  ییٚتہِ  بۅن،  توٚہۍ  روٗزِو  اکھ  أکۍ  سٕندۍ  دشمن،  وۅنۍ  اگر  میانہِ  طرفہٕ  کانٛہہ  ہدایت  واتہِ،  تیٚلہِ  یُس  اکھاہ  میانہِ  اَمہِ  ہدایتچٕ  پیروی  کرِ،  سُہ  نَہ  ڈلہِ  تہٕ  نَہ  سپدِ  بدبختی  منٛز  مبتلا۔"
  },
  {
    "verse_id": 124,
    "translation": "تہٕ  یُس  میانہِ  ذِکر  ﴿درسِ  نصیحت﴾  نِشہِ  بُتھ  پِھرِ،  تس  خٲطرٕ  آسہِ  دُنیاہس  اندر  تنگ  زندگی  ﴿دُنیا  ہس  منٛز  تنگ  زندگی  آسنُک  مطلب  چُھنہٕ  یِہ  زِ  تس  گژِھہ  تنگ  دستی  غٲلب۔  بلکہ  چُھ  امِیُک  مطلب  یِہ  زِ  ییٚتہِ  سپدِ  نہٕ  تس  سکون  نصیب۔  کرور  پٔتۍ  تہِ  آسہِ،  بے  قرار  تہِ  روزِ۔  کُل  دُنیا  ہُک  فرماں روا  تہِ  آسہِ  تہٕ  بے  چینی  تہٕ  بے  اطمینٲنی  نِشہِ  لبہِ  نہٕ  نجات۔  تٔمۍ  سٕنزٕ  دُنیٲوۍ  کامیٲبِیِہ  آسن  ساسن  قٕسمن  ہٕنزن  ناجٲیز  تدبیرن  ہُند  نتیجہ،  یِہندِ  وجہ  کِنۍ  تس  پننہِ  ضمیرٕ  پیٚٹھہٕ  أندۍ  پٔکۍ  کِس  پوٗرٕ  اجتمٲعی  ماحولس  تام  پرٛتھ  چیزس  سٍتۍ  پیہم  کشمکش  جٲری  روزِ  یۅسہٕ  نہٕ  تس  زٕہٕنۍ  تہِ  امن  و  اطیمنان  تہٕ  پٔز  خوشی  حٲصل  دِیِہ  گژھنہٕ﴾  تہٕ  قیامت  کہ  دۅہ  تُلون  أسۍ  سُہ  اوٚن۔"
  },
  {
    "verse_id": 125,
    "translation": "سُہ  وَنہِ،  پروردگار،  ییٚتہِ  کیازِ  تُلتھس  بٕہ  اوٚن؟  ییٚلہِ  زن  مےٚ  دُنیا  ہس  اندر  أچھ  آسہٕ۔"
  },
  {
    "verse_id": 126,
    "translation": "اللہ  تعالیٰ  فرماویٚس،  آ،  یِتھے  پٲٹھۍ  ٲسی  ژےٚ  سٲنۍ  آیات  ییٚلہِ  تِم  ژےٚ  نِشہِ  وٲتِمٕتۍ  ٲسۍ،  مٔشرٲوِمٕتۍ۔  تِتھے  پٲٹھۍ  چُھکھ  ژٕ  اَز  مٔشراونہٕ  یِوان۔"
  },
  {
    "verse_id": 127,
    "translation": "یِتھہٕ  پٲٹھۍ  چِھ  أسۍ  حدٕ  نیرن  وٲلِس  تہٕ  پننِس  ربّ  سٕندۍ  آیات  نہ  مانن  وٲلِس  ﴿دُنیا  ہس  منٛز﴾  بدلہٕ  دِوان،  تہٕ  ٲخرتُک  عذاب  چُھ  زیادہ  سخت  تہٕ  زیادہ  کالس  روزن  وول۔"
  },
  {
    "verse_id": 128,
    "translation": "پتہٕ  کیا  یِمن  لُکن  گوٚو  نا  ﴿تواریخ  کہ  ییٚمہِ  سبقہٕ  نِشہِ﴾  کانٛہہ  ہدایت  حٲصل  زِ  یِمن  برونٛہہ  کٲتیاہ  قوم  چِھ  اسہِ  ہلاک  کٔرِمٕتۍ،  یِہٕنٛزن  ﴿برباد  سپزمَژَن﴾  بستی  یَن  منٛز  از  یِم  پھیران  تھوران  چِھ؟  درحقیقت  چھےٚ  اتھ  منٛز  واریاہ  نشٲنِیِہ  تِمن  لُکن  خٲطرٕ  یِم  عقلِ  سلیم  چِھ  تھاوان۔"
  },
  {
    "verse_id": 129,
    "translation": "اگر  تُہندِس  ربّ  سٕندِ  طرفہٕ  گۅڈٕ  اکھ  طے  آسِہے  نہٕ  کرنہٕ  آمٕژ،  تیٚلہِ  آسِہے  ضرور  یُہُند  فٲصلہٕ  تہِ  کرنہٕ  آمُت۔"
  },
  {
    "verse_id": 130,
    "translation": "لہٰذا،  اے  نبی  صلی  اللہ  علیہ و سلم،  یِمہٕ  کتھہٕ  یِم  لُکھ  بناوان  چِھ  تِمن  پیٚٹھ  کٔرِو  ژیٚڈ،  تہٕ  پننِس  ربّ  سٕندِ  حمد  و  ثنا  سان  کٔرِو  تٔمۍ  سٕنز  تسبیح،  آفتاب  کھسنہٕ  برونٛہہ  تہٕ  لوسنہٕ  برونٛہہ،  تہٕ  رٲثن  ہٕندیٚن  وقتن  منٛز  تہِ  کٔرِو  تسبیح  تہٕ  دۅہ  کیٚن  اندن  پیٚٹھ  تہِ  ﴿ربّ  سٕندِ  حمد  و  ثنا  سان  تٔمۍ  سٕنز  تسبیح،  کرنہٕ  نِشہِ  چُھ  مُراد  نماز۔  امہِ  کیٚن  وقتن  کُن  چُھ  یتھ  جایِہ  تہِ  صاف  اشارٕہ  آمُت  کرنہٕ  آفتاب  کھسنہٕ  برونٛہہ  فجر  ﴿صُبح﴾  نماز  تہٕ  آفتاب  لوسنہٕ  برونٛہہ  عصر  ﴿دِگر﴾  نماز  تہٕ  رٲژ  ہٕندیٚن  وقتن  اندر  عشاء  ﴿خۅفتن﴾  تہٕ  تہجُد  نماز۔  روٗدۍ  وۅنۍ  دۅہکۍ  اند،  یِم  ہیٚکن  صرف  ترٛے  ٲسِتھ۔  اکھ  اند  چُھ  صبح،  بیاکھ  اند  چُھ  زوالِ  آفتاب  تہٕ  ترییم  اند  چُھ  شام،  لہٰذا  چُھ  دۅہ  کیٚن  اندن  نِشہِ  مُراد  فجر،  ظہر  تہٕ  مغرب  چِہ  نمازٕ﴾  شاید  زِ  توٚہۍ  سپدِو  رٲضۍ۔  ﴿اَتھ  ہیٚکن  زٕہ  مطلب  ٲسِتھ،  اکھ  یِہ  زِ  توٚہۍ  سپدِو  پننِس  موجودٕہ  حالتس  پیٚٹھ  رٲضۍ  یتھ  منٛز  پننہِ  مِشنہٕ  خٲطرٕ  تۅہیِہ  رنگہٕ  رنگہٕ  چِہ  ناگوار  کتھہٕ  چَھو  ویتراونہِ  پیٚوان۔  دوٚیم  مطلب  چُھ  یِہ  زِ،  وُچِھتَو  ہنا  یِہ  کٲم  کٔرِتھ  توٚہۍ،  امِیُک  نتیجہِ  یِیہِ  تِکینٛژھاہ  برونٛہہ  کُن  ییٚمہِ  سٍتۍ  تُہُنٛد  دل  خۅش  سپدِ﴾"
  },
  {
    "verse_id": 131,
    "translation": "تہٕ  نگاہ  تھوٚد  تُلِتھ  تہِ  مَہ  وُچِھو  دُنیٲوی  زندگی  ہٕندِس  تتھ  شان  و  شوکتس  یُس  اسہِ  یِمو  منٛز  مختلف  قٕسمہٕ  کیٚن  لُکن  چُھ  دِیتمُت،  سُہ  چُھ  اسہِ  یِمن  آزمٲیشہِ  منٛز  تراونہٕ  خٲطرٕ  دیتمُت،  تہٕ  تُہندِس  ربّ  سُند  دِنہٕ  آمُت  رزقِ  حلال  چُھ  بہتر  تہٕ  ژیر  تام  روزن  وول۔  ﴿رِزقُک  ترجمہ  چُھ  اسہِ،  رزقِ  حلال  کوٚرمُت،  تِکیازِ  خُداین  چُھنہٕ  کُنہِ  تہِ  جایِہ  حرام  مال،  ربّ  سٕندِس  رِزقس  سٍتۍ  تعبیر  کوٚرمُت﴾"
  },
  {
    "verse_id": 132,
    "translation": "پننِس  اہلِ  و  عیالس  کٔرِو  نمازِ  ہُند  تلقین،  تہٕ  پانہٕ  تہِ  روٗزِو  امِکۍ  پابند،  أسۍ  چِھنہٕ  تۅہیِہ  نِشہِ  کانٛہہ  رزق  یژھان،  رزق  چِھو  أسی  تۅہیِہ  دِوان  تہٕ  انجامُک  رٕژر  چُھ  تقویٰ  سٕے  یوت  خٲطرٕ  ﴿یعنی  پرہیزگارن  خٲطرٕ﴾۔"
  },
  {
    "verse_id": 133,
    "translation": "تِم  چِھ  ونان  زِ  یِہ  شخص  کیازِ  چُھنہٕ  پننِس  ربّ  سٕندِ  طرفہٕ  کانٛہہ  نشٲنی  ﴿معجزٕہ﴾  انان؟  بیٚیہِ  کیا،  یِمن  نِشہِ  آو  نا  برونٹھِمیٚن  صحیفن  ہٕندیٚن  تعلیماتن  ہُند  واضح  بیان؟  ﴿کیا  یِہ  چھا  کم  معجزہ  کینہہ  زِ  یِموٕے  منٛزٕ  چھےٚ  أکۍ  اُمّی  شخصن  سۅ  کتاب  پیش  کٔرمٕژ۔  یتھ  منٛز  شروع  پیٚٹھہٕ  وُنسیتامٕکۍ  تمام  آسمٲنی  کتابن  ہٕندۍ  مضمون  تہٕ  تعلیماتن  ہٕنزٕ  عطرٕ  چھےٚ  آمٕژ  کٔڑِتھ  تھاونہٕ۔  انسان  سٕندِ  ہدایت  تہٕ  رہنمٲیی  خٲطرٕ  یِکینژھاہ  تِمن  کتابن  منٛز  اوس،  سُہ  سورُے  آو  نہٕ  صرف  جمع ہٕے  یوت  کرنہٕ،  بلکہ  آو  سُہ  تِتھہٕ  پٲٹھۍ  کھوٗلِتھ  واضح  تہِ  کرنہٕ  زِ  صحرا  نشین  لُکھ  تام  ہیٚکن  اتھ  سمجھِتھ  فٲیدہ  تُلِتھ۔﴾"
  },
  {
    "verse_id": 134,
    "translation": "اگر  أسۍ  تٔمۍ  سٕندِ  یِنہٕ  برونٛہہ  یِم  کُنہِ  عذاب  سٍتۍ  ہلاک  کر  ہوکھ،  تیٚلہِ  ونہن  یِمے  لُکھ  زِ  اے  سانہِ  پروردگارٕ،  ژےٚ  کیازِ  سوٗزتھن  نہٕ  اسہِ  نِشہِ  کانٛہہ  رسول،  تاکہ  ذلیل  تہٕ  رُسوا  سپدنہٕ  برونٹُھے  کرہَو  أسۍ  چانیٚن  آیاتن  ہٕنز  پیروی  اختیار؟"
  },
  {
    "verse_id": 135,
    "translation": "اے  نبیؐ،  یِمن  ؤنِو  پرٛتھ  کانٛہہ  چُھ  انجامس  پرٛاران،  لہٰذا  روٗزِو  وۅنۍ  انتظارس،  عنقریب  لگیو  تۅہیِہ  پے  زِ  کم  چِھ  سیزِ  وَتہِ  پکن  وٲلۍ  تہٕ  کم  چِھ  ہدایت  یافتہٕ۔"
  }
]