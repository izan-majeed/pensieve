[
  {
    "verse_id": 1,
    "translation": "اے  کلہٕ  پٮ۪ٹھ  وُرُن  ہیٚوُنہِ  صاحبہٕ۔"
  },
  {
    "verse_id": 2,
    "translation": "پننہِ  جایہِ  نِشہِ  ووٚتھِو  تھوٚد  یا  سپدِو  مستعد۔  پَس  کھۅژنٲوِیوٗکھ  سٲری  لوٗکھ،  (تی  چھُ  تُہٕندِس  منصبِ  نبوتس  لٲزم۔  اَمہِ  وقتہٕ  ٲسۍ  اَکھ  زٕے  صاحب  وُنہِ  مسلمان  سپدمٕتۍ  تَمہِ  مۅکھہٕ  آیہِ  نہٕ  بشارتٕچ  ذکر  کرنہٕ۔)"
  },
  {
    "verse_id": 3,
    "translation": "بیٚیہِ  زٲنِیوٗن  پنُن  پروردِگار  بوٚڈ،  تٔہنزٕے  عظمت  کٔرِو  بیان۔  (تبلیغس  اندر  چھُ  گۅڈنِیکُے  چیز  اشاعتِ  توحید  بیٚیہِ  گژِھہ  مبلغ  سُنٛد  پانہٕ  عٲمِل  آسُن،  تس  پزن  پانس  اندر  رٕتۍ  صفت  پٲدٕہ  کرٕنۍ،  رٕژٕ  عملہٕ،  رٕتۍ  اعتقاد  تہٕ  رٕتۍ  اخلاق  پٲدٕہ  کرٕنۍ۔  اَکھ  چیز  گوٚو  تِمَو  اندرٕہ)"
  },
  {
    "verse_id": 4,
    "translation": "پنٕنۍ  پَلو  تھٲوِو  پاک۔  (اَمہِ  وقتہٕ  ٲس  نہٕ  وُنہِ  نٮ۪ماز  فرضٕے  سپزمٕژ  لہٰذا  کٔرٕکھ  نہٕ  تمِچ  ذکر  کینٛہہ  تہِ۔  امہِ  اندرٕہ  سپُد  معلوم  کہ  جامہٕ  پاک  آسُن  چھُ  لٲزِم  نٮ۪مازِ  ورٲے  تہِ۔)"
  },
  {
    "verse_id": 5,
    "translation": "پرٛتھ  قٕسمہٕ  چہِ  پلیدی  تہٕ  ناپٲکی  نِشہِ  روٗزِو  دوٗر۔"
  },
  {
    "verse_id": 6,
    "translation": "کٲنسہِ  مَہ  دِیِو  کانٛہہ  چیز  تَمِیُک  عوض  زیادٕہ  حٲصل  کرنہٕ  خٲطرٕ،  (نہ  علم  تہٕ  نہ  مال۔)"
  },
  {
    "verse_id": 7,
    "translation": "بیٚیہِ  کٔرِو  صبر  پننِس  پروردِگارٕ  سٕندِ  رضا  خٲطرٕہ،  (ہرگاہ  تبلیغ  کرنس  منٛز  کانٛہہ  تکلیف  تہِ  واتوِ۔  یِم  نہٕ  تُہُندِ  بیٖم  کرنہٕ  پتہٕ  تہِ  ایمان  اَنن  تِہِندِ  خٲطرٕ  چھُ  یہِ  وعید  کہ)"
  },
  {
    "verse_id": 8,
    "translation": "پس  ییٚلہِ  پھۅکھ  یِیہِ  دِنہٕ  پوگس  منٛز۔"
  },
  {
    "verse_id": 9,
    "translation": "سُہ  دۅہ  آسہِ  سٮ۪ٹھاہ  مشکل  دۅہَہ  کٲفرن  پٮ۪ٹھ۔"
  },
  {
    "verse_id": 10,
    "translation": "تتھ  دۅہس  منٛز  آسہِ  نہٕ  کُنہِ  قٕسمچ  آسٲنِیَہ  تِہِندِ  حقہٕ۔  (امہِ  پتہٕ  چھےٚ  ذِکر  بعضے  خاص  کٲفرن  ہٕنز)"
  },
  {
    "verse_id": 11,
    "translation": "(یا  رسول  اللہؐ  توٚہۍ  مَہ  بٔرِو  کانٛہہ  فکر)  ترٲوِو  مےٚ  تہٕ  تَس  شخصس  یُس  مےٚ  پٲدٕہ  کوٚر  کُنُے،  بہٕ  بوزٕہ  تَس  سٍتۍ  پانے،  (سُہ  شخص  گوٚو  ولید  ابن  مغیرہ،  یہِ  اوس  مٲلِس  کُنُے  نیٚچُو۔  زینہٕ  وِزِ  اوس  نوٚنُے  تہٕ  چھوٚنُے،  کانٛہہ  چیزَہ  اوسُس  نہٕ  سٍتۍ،  نَہ  مال  تہٕ  نَہ  اولاد۔)"
  },
  {
    "verse_id": 12,
    "translation": "توپتہٕ  کوٚرُس  میے  بکثرت  مال  عطا۔"
  },
  {
    "verse_id": 13,
    "translation": "بیٚیہِ  کٔرِس  میے  گَبَر  تہٕ  اولاد  عطا  یِم  تَس  پرٛتھ  وَقتہٕ  ٲسۍ  حٲضر  برونٛٹھہٕ  کنہِ  ٲسِس  آسان،  (تعمیلِ  حکم  کرنہٕ  خٲطرٕ  تیار۔)"
  },
  {
    "verse_id": 14,
    "translation": "بیٚیہِ  وَتھروو  میے  تٔہندِ  خٲطرٕ  عزت  و  جاہُک  فرش  تہٕ  وَتھرُن  (تا  ایں  کہ  سٲری  لوٗکھ  ٲسۍ  تَس  رئیس  تہٕ  زِیُٹھ  مانان  مگر  باوجود  آں  کوٚر  نہٕ  تٔمۍ  یِمن  نعمتن  ہُنٛد  شکر  ادا۔)"
  },
  {
    "verse_id": 15,
    "translation": "توپتہٕ  چھُ  تَس  پننہِ  جایہِ  خیال  کہ  بہٕ  کیا  کرٕ  تَس  اَتھ  اندر  تہِ  بیٚیہِ  نعمژٕ  عطا۔"
  },
  {
    "verse_id": 16,
    "translation": "تہِ  بنہِ  نہٕ  ہرگز،  کیازِ  یہِ  اوس  سانیٚن  آیاتن  ہُنٛد  مخٲلف  تہٕ  دُشمن،  (أمۍ  سٕندِ  خٲطرٕ  چھےٚ  زیادتی  دنیا  و  ٲخرتس  منٛز  بند۔  چنانچہ  یِم  آیاتِ  کریمہ  نٲزل  سپدنہٕ  پتہٕ  روٗد  نہٕ  أمِس  مال  و  دولت  کُنہِ،  نہ  جاہ  و  عزت  نہ  اولاد،  خوار  و  ذلیل  سپُد۔)"
  },
  {
    "verse_id": 17,
    "translation": "آئندٕہ  ٲخرتس  اندر  کھارن  بہٕ  سُہ  جہنمس  منٛز  تتھ  کۅہس  یتھ  ناو  چھُ  صعود۔  (حدیث  شریف  چھُ  صحیح  تِرمذی یس  اندر  کہ  فرموو  حضرت  نبی  کریموؐ  کہ  صعود  چھُ  جہنمس  اندر  اَکھ  کۅہَہ۔  ستتھن  ؤرِیَن  واتہِ  جہنمی  تمہِ  چہِ  تالہِ  پٮ۪ٹھ۔  توپتہٕ  یِیہِ  تَمہِ  پٮ۪ٹھہٕ  بیٚیہِ  بۅن  دٲرِتھ  دِنہٕ۔  یِتھے  پٲٹھۍ  روزِ  سُہ  ہمیشہِ  اَتھ  کۅہس  کھسان  توپتہٕ  تَمہِ  کۅہ  پٮ۪ٹھہٕ  ؤسۍ  پیٚوان۔  یہِ  سزا  یِیہِ  تَس  دِنہٕ  اَمی  عناد  مۅکھہٕ  ییٚمِیُک  ذکر  کرنہ  آو۔)"
  },
  {
    "verse_id": 18,
    "translation": "پزۍ  پٲٹھۍ  تٔمۍ  شخصن  کٔر  فکر  بیٚیہِ  کوٚرُن  اندازٕہ  (کہ  قرآنِ  مجیدس  نسبت  کُس  یچھ  لفظ  کرٕ  تجویز  توپتہٕ  کٔرٕن  واریاہ  فکر  تہٕ  تامُل  کٔرِتھ  اَکھ  لغو  تہٕ  بے  ہودٕہ  کتَھہ  پیش۔)"
  },
  {
    "verse_id": 19,
    "translation": "پس  گٔژِھن  سُہ  اَڈٕہ  ژوٚٹ  تہٕ  کھۅڈٕہ  بُزۍ،  کِتھہٕ  پٲٹھۍ  کوٚرُن  یہِ  اندازٕہ۔"
  },
  {
    "verse_id": 20,
    "translation": "توپتہٕ  گٔژِھن  سُہ  بیٚیہِ  اَڈٕہ  ژوٚٹ  دوبارٕہ،  یہِ  کِژھ  کتَھہ  کٔر  تٔمۍ،  (یہِ  تعجب  مکرر  کرُن  چھُ  أمۍ  سٕنز  سخت  مذمت  کرنہٕ  خٲطرٕہ  یعنی  یہِ  کِژھ  بے  ربط  کتَھہ  کٔر  تٔمۍ  ییٚمِیُک  نہٕ  کُنہِ  صورتس  منٛز  احتمالٕے  ہیکہِ  سپدِتھ۔  کیازِ  سِحرٕچ  چھےٚ  پرٛتھ  أکِس  خبر  کہ  تمِیُک  اثر  چُھنہٕ  زیادٕہ  کالس  پوشان۔  سِحرُک  طاقت  چھُنہٕ  سُہ  کیا  ہیٚکہِ  غٲیِبن  پٮ۪ٹھ  تہِ  اثر  کٔرِتھ۔  گٲمتِس  زمانس  تہٕ  آئندٕہ  یِوُنِس  زمانس  پٮ۪ٹھ  اثر  کٔرِتھ  یعنی  نعوذ  باللہ  ہرگاہ  یہِ  قرآنِ  مجید  جود  آسِہے  سُہ  کِتھہٕ  پٲٹھۍ  ہیٚکہِ  پرٛتھ  زمانہٕ  کیٚن  لوٗکن  جووَد  کٔرِتھ  کہ  تِم  ہیٚکہٕ  ہن  تَمہِ  جادِ  کہ  اثرٕ  سٍتۍ  تمِیُک  مُقابلہٕ  کٔرِتھ،  جادوگر  یعنی  اَپزِیور  کِتھہٕ  پٲٹھۍ  ہیٚکہ  عَلی  الاعلان  دعویٰ  کرنُک  جُرأت  کٔرِتھ  کہ  مثل  تہِ  یتھ  کلامس  ہیوٗ  ہیٚکِو  نہٕ  توٚہۍ  جن  تہٕ  انسان  ہرگز  کانٛہہ  کلامَہ  پیش  کٔرِتھ۔)"
  },
  {
    "verse_id": 21,
    "translation": "توپتہٕ  لوٚگ  مجلسہِ  ہٕندیٚن  لوٗکن  کُن  بُتھہِ  بُتھہِ  وُچھنہِ،  (سۅ  کتھ  یۅس  مےٚ  تجویز  کٔر  ونَہ  کِنہٕ  وَننہٕ۔)"
  },
  {
    "verse_id": 22,
    "translation": "توپتہٕ  لوٚدُن  بُتھِس  بوم،  توپتہٕ  لوٚگ  بُتھ  ژٕکراونہِ،  (ڈیٚکس  دٕرٛکھ  کھارنہِ  یُتھ  لُکھ  دَپن  ییٚمِس  چھےٚ  سخت  نَکہت  قرآنِ  مجیدٕچ۔)"
  },
  {
    "verse_id": 23,
    "translation": "توپتہٕ  پھیوٗر  پتھ  کُن  بیٚیہِ  نٔنہٕ  رووُن  غرور  تہٕ  تکبر۔"
  },
  {
    "verse_id": 24,
    "translation": "توپتہٕ  ووٚنُن  یہِ  قرآنِ  مجید  چھُنہٕ  مگر  بیٚیَن  نِشہِ  نقل  کرنہٕ  آمُت  جودَہ۔"
  },
  {
    "verse_id": 25,
    "translation": "یہِ  چھُنہٕ  کینٛہ  تہِ  بشرٕہ  سٕندِہ  کلامہٕ  ورٲے  یعنی  اللہ  تعالیٰ  سُند  کلام  چھُنہٕ،  (اللہ  تعالیٰ  چھُ  فرماوان  أمِس  دِیتَو  وورنہٕ۔)"
  },
  {
    "verse_id": 26,
    "translation": "جلدی  واتناون  بہٕ  سُہ  جہنم  کِس  نارس  اندر۔"
  },
  {
    "verse_id": 27,
    "translation": "ژےٚ  کُس  چیز  زٲنہِ  راوی  کہ  سَقرِ  نارِ  جہنمٕچ  حقیقت  کیا  چھےٚ۔"
  },
  {
    "verse_id": 28,
    "translation": "سُہ  نار  ترٛاوِنہٕ  باقی  بدنُک  کانٛہہ  حصَہ  زالنہٕ  ورٲے،  نہ  چَھڈِ  کٲنسہِ  نافرمانس  عذاب  کرنہٕ  ورٲے۔"
  },
  {
    "verse_id": 29,
    "translation": "پُھسرٕ  والہٕ  وُن  چھُ  بُتھہِ  کِس  دالس،  (ییٚمہِ  سٍتۍ  شکل  و  صورتھٕے  تباہ  تہٕ  برباد  گژِھہ۔)"
  },
  {
    "verse_id": 30,
    "translation": "تتھ  جہنمس  پٮ۪ٹھ  چھِ  مقرر  کرنہٕ  آمٕتۍ  کُنوُہ  مَلک  بٔڈۍ  بٔڈۍ  سردار  (یِم  کٲفرن  رنگا  رنگ  عذاب  کرن۔  ملٲیکن  ہُنٛد  قوّت  تہٕ  طاقت  چھُ  سٮ۪ٹھاہ  زیادٕہ  جِنن  تہٕ  انسانن  ہٕندِ  کھۅتہٕ،  چنانچہ  سارِنٕے  جہنمِیَن  عذاب  کرنہٕ  خٲطرٕ  اوس  اکوے  مَلک  کٲفی۔  مگر  اللہ  تعالیٰ  ہن  کٔرۍ  مُقرر  کُنوُہ  مَلک،  اَمہِ  اندرٕہ  چھُ  معلوم  سپدان  کہ  کٲفرن  تہٕ  مشرِکن  عذاب  کرنُک  اہتمام  چھُ  سٮ۪ٹھاہ  زیادٕہ۔  کُنوُہن  ہُنٛد  عدد  خاص  کرنُک  سِر  چھُ  معلوم  اللہ  تعالیٰ  سٕے۔  مگر  بعض  علماہو  تہٕ  مُفسرینو  چُھ  بیان  کوٚرمُت  امیُک  نُکتہٕ  حضرت  مولانا  مولوی  اشرف  علی  تھانوی  صاحب،  تِمو  چُھ  فرموومُت  کہ  میٲنِس  دلس  اندر  سپُد  اتھ  متعلق  اللہ  تعالیٰ  سٕندۍ  طرفہٕ  بطورِ  اِلقاء  اکھ  مضمونَہ،  سُہ  گوٚو  یہِ  کہ  اصل  پٲٹھۍ  سپدِ  کٲفرن  جہنمُک  عذاب  ییٚمہِ  کتھہِ  مۅکھہٕ  کہ  تِمو  کیا  کٔرۍ  مُخالفت  پَزیٚن  عقٲیدن  ہٕنز۔  پٔزۍ  عقٲید  چِھ  نو  اکۍ  قٕسمٕکۍ  تہٕ  داہ  اکۍ  قٕسمٕکۍ۔  (1)  گوٚو  ایمان  انُن  تہٕ  پژھ  کَرٕنۍ  معبودِ  برحقس،  (2)  گوٚو  پژھ  کَرٕنۍ  کہ  عالم  چُھ  حادِث  مَنزے  پٲدٕہ  گومُت،  (3)  گوٚو  مَلٲیکن  پژھ  کَرٕنۍ،  (4)  گوٚو  سارنے  آسمٲنی  کِتابن  پژھ  کَرٕنۍ،  (5)  گوٚو  سارنے  پیغمبرن  پژھ  کَرٕنۍ  (6)  گوٚو  تقدیرس  پژھ  کِرٕنۍ،  (7)  گوٚو  قیامت  کِس  دوہس  پژھ  کَرٕنۍ،  (8)  گوٚو  جنتس  پژھ  کَرٕنۍ،  (9)  گوٚو  جہنمس  پژھ  کَرٕنۍ۔  امہِ  پتہٕ  گٔے  داہ  چیز  یِمن  اعمالن  سٍتۍ  تعلق  چُھ،  تِمو  اندرِ  گٔے  پانٛژ  چیز  معمورات  یعنی  تِم  چیز  یِمن  ہُند  امٕر  کرنہٕ  آمُت  چُھ،  تِمے  پانژ  چیز  چِھ  شعائرِ  اسلام۔  تِمو  منٛز  گوٚو  (1)  زِیوِ  سٍتۍ  شہادتینن  ہُند  اقرار  کَرُن  زیوِ  سٍتۍ  پَرُن  اَشھَد  أن  لَا  اِلٰہ  الّا اللہ  وَ  اَشھَد  أن  محمدًا  عبدُہ  و  رَسولہ،  (2)  گوٚو  نٮ۪ماز  برپا  تھاوٕنۍ،  (3)  گوٚو  مالٕچ  زکوٰۃ  دِنۍ،  (4)  گوٚو  ماہِ  رمضانس  روزدار  روزُن،  (5)  گوٚو  حجِ  بیتُ  اللہ  کَرُن۔  بیٚیہِ  پانٛژ  چیز  گٔے  منہیات  یِمن  ہُند  منع  چُھ  کرنہٕ  آمُت  تِمن  ہندِ  حرام  تہٕ  ناجٲیز  آسنُک  گژِھ  اعتقاد  تھاوُن  تِم  پانژ  چیز  گٔے  تِمے  یِمن  متعلق  سورۂ  ممتحنَہ  کِس  آیۂ  اِمتِحانَس  اندر  منع  چُھ  کرنہِ  آمُت،  سۅ  گٔے  ژوٗر  کَرٕنۍ،  زِنا  کَرُن،  کانٛہہ  شخصَہ  مارُن  خصوصاً  اولاد  مارٕنۍ،  بہتان  تہٕ  اپُز  ٹھٔہراوُن،  بیٚیہِ  نہِ  نبی  کریمؐ  سٕندِس  کُنہِ  حُکمس  مُخالفت  کَرٕنۍ  یِمٔے  چِھ  واتان  کُل  عقٲید  کُنوُہ۔  یِمن  عقٲیدَن  خلاف  کرنہٕ  خٲطرٕ  کرَن  یِم  کُنوُہ  مَلک  کُنوُہِ  قٕسمہٕ  لوٗکن  عذاب۔  یِمن  کُنوُہن  مَلکن  ہٕندِس  سردارس  چھُ  ناو  مٲلِک۔  ییٚلہِ  ییٚمہِ  آیہ  کریمُک  مضمون  بوٗز  کٲفرو  تِم  لٔگۍ  ٹھٹھہٕ  تہٕ  استہزاء  کرنہِ۔  چنانچہ  اَکھ  کٲفرَہ  اَکھ  اوس  ابو  الاَشد  سُہ  اوس  سٮ۪ٹھاہ  طاقت  ور  شخصَہ،  سُہ  لوٚگ  وںنہِ  کہ  اے  قریشو  توٚہۍ  مَہ  کھوٚژِو۔  یِمو  اندرٕہ  دَہ  مَلک  ہٹاوکھ  بہٕ  دٔچھنہِ  نَرِ  سٍتۍ  باقی  نَو  ہٹاوَکھ  بہٕ  کھورِ  نَرِ  سٍتۍ،  اللہ  تعالیٰ  ہن  کوٚر  اَتھ  تردید۔)"
  },
  {
    "verse_id": 31,
    "translation": "اَسہِ  کٔرۍ  نہٕ  جہنمٕکۍ  داروغہٕ  انسان  یِمن  کانٛہہ  قوی  انسانَہ  ہٹٲوِتھ  ہیکہِ  ہے  بلکِہ  کٔرۍ  اَسہِ  جہنمٕکۍ  داروغہٕ  صرف  ملٲیک  یِمو  اندرٕہ  اَکھ  مَلک  تیوٗت  قوّت  چھُ  تھاوان  یوٗت  سارِنٕے  جِنن  تہٕ  انسانن  اوّلینن  تہٕ  ٲخرینن  قوت  چھُ۔  (چنانچہ  حدیث  شریفس  منٛز  چھُ  لَھم  مِثلُ  قوّۃ  الثقلین)  بیٚیہِ  کوٚر  نہٕ  اَسہِ  تِہُند  تعداد  یوٗت  بیان  کرنہٕ  آو  مگر  کٲفرن  آزمٲیش  کرنہٕ  خٲطرٕہ،  یُتھ  تِہٕنزن  گمرٲہِین  ہُند  سبب  بنہِ،  بیٚیہِ  یُتھ  اتھ  پٮ۪ٹھ  اَمِکۍ  نتٲیج  مرتب  سپدن،  یُتھ  یِم  اہلِ  کتاب  یہِ  بوٗزِتھ  یقین  کرن  کیازِ  تِمن  آسہِ  پننیو  کتابو  موجوب  اَتھ  تعدادس  متعلق  اطلاع  خبر  برونٹھُے۔  بیٚیہِ  یُتھ  تَمۍ  سٍتۍ  با ایمانن  ہُنٛد  ایمان  زیادٕہ  سپدِ،  بیٚیہِ  روزِ  نہٕ  کانٛہہ  شک  تہٕ  تردُد  نَہ  اہل  کتابن  نَہ  با ایمانن،  تِمن  لگہِ  نہٕ  مشرکن  ہٕندِ  استہزاہ  تمسخرٕہ  سٍتۍ  کُنہِ  قسمہٕ  دوکھہٕ،  بیٚیہِ  یِمن  ہٕندیٚن  دِلن  اندر  شکُک  مرض  چھُ  یعنی  مُنافق  تہٕ  ضعیف  الایمان  لوٗکھ  بیٚیہِ  کٲفر  نٔنۍ  پٲٹھۍ  انکار  کروُنۍ  تِم  ونن  کہ  یہِ  عجیب  مضمون  یعنی  جہنم  کیٚن  داروغن  ہٕنز  گرٛند  وَننہٕ  أندرٕہ  کیا  سنا  چھُ  مقصود  اللہ  تعالیٰ  ہس۔  (یِتھہٕ  پٲٹھۍ  اللہ  تعالیٰ  ہن  یتھ  معاملس  اندر  با  ایمانن  خاص  ہدایت  کوٚر  بیٚیہِ  کٔرِن  اَتھ  معاملس  اندر  کٲفر  خاص  طور  گمراہ۔)  یِتھے  پٲٹھۍ  چھُ  اللہ  تعالیٰ  گمراہ  کران  یس  یژھان  چھُ  تس۔  بیٚیہِ  چھُ  ہدایت  کران  یس  یژھان  چھُ  تس۔  (جہنم  کیٚن  داروغن  ہٕنز  گرٛند  کُنوُہ  وَننس  اندر  چھے  کمہٕ  کمہٕ  حکمژٕہ،  نتہٕ  چھا  کُل  بِل  یُتُے  فوج،  نہ  ہرگز  نہ)  بلکہ  اے  پیغمبر!  چٲنِس  پروردِگارٕہ  سُند  فوج  چھُ  تیوٗت  یِمن  ہُند  شمار  نہ  کانٛہہ  تہِ  زانہِ  تَس  معبودِ  برحقس  ورٲے،  یہِ  جہنمُک  حال  بیان  کرُن  چھُ  بٔڈ  نصیحت  صرف  انسانن  ہٕندِ  خٲطرٕہ۔"
  },
  {
    "verse_id": 32,
    "translation": "بتحقیق  قَسم  چھُ  زوٗنہِ  ہُند۔"
  },
  {
    "verse_id": 33,
    "translation": "بیٚیہِ  چھُ  قَسم  رٲژ  ہُند  ییٚلہِ  سۅ  گژُھن  چھےٚ  ہیٚوان۔"
  },
  {
    "verse_id": 34,
    "translation": "بیٚیہِ  چھُ  قَسم  صبحُک  ییٚلہِ  سُہ  پھۅلان  چھُ۔  (وارٕہ  گاش  یِوان  چھُ،  یِمے  قَسم  چھُس  بہٕ  ہاوان  یتھ  کتھہِ  پٮ۪ٹھ  کہ)"
  },
  {
    "verse_id": 35,
    "translation": "بے  شک  جہنم  چھُ  بڈیٚو  ہولناک  چیزو  أندرٕہ  اَکھ  چیزَہ۔"
  },
  {
    "verse_id": 36,
    "translation": "یُس  بیٖم  کروُن  تہٕ  کھۅژناوٕوُن  چھُ  سارِنٕے  انسانن۔"
  },
  {
    "verse_id": 37,
    "translation": "تِمن  سارِنٕے  ہٕندِ  خٲطرٕہ  یِم  تۅہیہِ  أندرٕہ  نیکیَن  تہٕ  خیرچن  کامیٚن  برونٛٹھ  گژُھن  یژھن،  بیٚیہِ  تِمن  یِم  نیکیو  تہٕ  خیرچو  کامیو  نِشہِ  پتھ  روزن  یژھن۔  (اَمہِ  بیمُک  تہٕ  کھۅژناونُک  انجام  سپدِ  ظٲہر  قیامت  کہ  دۅہ۔  تمی  آے  اَتھ  چیزس  پٮ۪ٹھ  تِمنٕے  چیزن  ہُنٛد  قَسم  ہاونہٕ  یِمن  چیزن  قیامتس  سٍتۍ  اکھ  مناسبتَہ  چھےٚ،  چنانچہ  زوٗن  چھےٚ  ابتداہس  اندر  بڑان  بڑان  تَمہِ  پتہٕ  چھےٚ  پوٗرٕ  تہٕ  برابر  سپدِتھ  کم  ہیوان  گژُھن  یوٚت  تانۍ  ختم  چھےٚ  سپدان،  یٔہے  چھےٚ  ییٚمہِ  عالمہٕ  کہ  وجودٕچ  تہٕ  فنا  گژھنٕچ  حقیقت،  یِتھے  پٲٹھۍ  چھِ  دۅہ  کِس  یِنس  تہٕ  رات  کِس  گژھنس  تہِ  مناسبت  دنیا  کِس  ختم  گژھنس  تہٕ  قیامت  کِس  یِنس  سٍتۍ۔  رٲژ  ہُند  ختم  گژُھن  گوٚو  ییٚمہِ  عالمُک  ختم  گژُھن،  صبح  پھۅلُن  تہٕ  دۅہُک  یُن  گوٚو  تَمہِ  عالمُک  ظہور  سپدُن۔  اَمہِ  پتہٕ  چھُ  بیان  کران  جہنمِیَن  ہٕندیٚن  بعضے  حالات  ہُند۔)"
  },
  {
    "verse_id": 38,
    "translation": "پرٛتھ  شخصَہ  یِیہِ  پننیٚن  کفرچن  کامیٚن  ہٕندِ  مۅکھہٕ  جہنم  کِس  قید  خانس  اندر  بند  کرنہٕ  تہٕ  قید  تھاونہٕ۔"
  },
  {
    "verse_id": 39,
    "translation": "مگر  یِن  نہٕ  تتھ  جہنمس  منٛز  قٲد  تھاونہٕ  تِم  لوکھ  یِمن  نامۂ  اعمال  یِیہِ  دِنہٕ  دٔچھنِس  اَتھس  کیٚتھ۔"
  },
  {
    "verse_id": 40,
    "translation": "تِم  آسن  جنتَس  تہِ  عیش  و  آرامس  اندر  توپتہٕ  آسن،"
  },
  {
    "verse_id": 41,
    "translation": "تِم  جنتی  آسن  کٲفرن  نِشہِ  تِہُند  حال  تِمنٕے  نِشہِ  پرٛژھان۔"
  },
  {
    "verse_id": 42,
    "translation": "تِم  با  ایمان  آسن  تِمن  کٲفرن  پرٛژھان،  توٚہۍ  کٔمۍ  چیزن  واتنٲوٕہ  جہنمس  یعنی  کمو  یچھ  عَلمو  مۅکھہٕ  ٲو  جہنمس  اندر  واتناونہٕ؟"
  },
  {
    "verse_id": 43,
    "translation": "تِم  دپنکھ  أسۍ  ٲسۍ  نہٕ  دنیاہس  اندر  نٮ۪ماز  پرٕوُنیو  اندرٕہ  یعنی  معبودِ  برحقس  عبادت  کروُنیو  اندرٕہ۔"
  },
  {
    "verse_id": 44,
    "translation": "بیٚیہِ  ٲسۍ  نہٕ  أسۍ  غریبن  تہٕ  مسکیٖنن  یُہُند  حق  اَسہِ  پٮ۪ٹھ  وٲجب  اوس  طعام  کھیاوان۔"
  },
  {
    "verse_id": 45,
    "translation": "بیٚیہِ  ٲسۍ  أسۍ  تِمن  لوٗکن  سٍتۍ  شٲمل  سپدان  یِم  دینِ  حق  یعنی  اسلام  بٲطل  کرنٕچ  کوشش  کران  ٲسۍ۔"
  },
  {
    "verse_id": 46,
    "translation": "بیٚیہِ  ٲسۍ  أسۍ  اَپُز  زٲنِتھ  انکار  کران  قیامت  کِس  دۅہس۔"
  },
  {
    "verse_id": 47,
    "translation": "یوتانۍ  أتھۍ  حالس  اندر  مرنُک  وقت  ووت  یعنی  یِمَو  حالاتو  نِشہِ  آے  نہٕ  أسۍ  باز  تا  ایں کہ  أتھۍ  نا  فرمٲنی  ہٕندِس  حالس  پٮ۪ٹھ  موٗدۍ  أسۍ۔"
  },
  {
    "verse_id": 48,
    "translation": "پَس  یہِ  نہٕ  کانٛہہ  نفع  تہٕ  فٲیدٕہ  تِمن  شفاعت  کروُنیٚن  ہٕنز  شفاعت  یعنی  تِمن  کرِ  نہٕ  شفاعت  تہٕ  سفٲرشی  کانٛہہ۔  (تِمن  ییٚلہِ  اَمہِ  کفر  و  اعراضہٕ  مۅکھہٕ  یہِ  حالت  بنہِ)"
  },
  {
    "verse_id": 49,
    "translation": "پس  کیا  گوٚو  تِمن  کہ  تِم  چھِ  اَمہِ  قرآن  کہ  نصیحت  نِشہِ  بُتھ  پِھران  تہٕ  روگردٲنی  کران  تہٕ  ژلان۔"
  },
  {
    "verse_id": 50,
    "translation": "زن  تِم  چِھ  جنگلی  تہٕ  وحشی  خر۔"
  },
  {
    "verse_id": 51,
    "translation": "یِم  سٕہہ  وُچھِتھ  چھِ  کٕھرٛک  کھیٚوان  تہٕ  ژلان۔  (اَمہِ  تِہندِ  ژلنُک  وجہ  چھُ  کہ  تِم  چھِنہٕ  پننہِ  خیالہٕ  قرآنِ  مجیدس  کٲفی  دلیل  زانان۔)"
  },
  {
    "verse_id": 52,
    "translation": "بلکہ  چُھ  تِمو  اندرٕہ  پرٛتھ  اکَھہ  یژھان  کہ  تَس  نِشہِ  گوٚژھ  واتُن  آسمٲنی  خط  وارٕہ  مٕژرٲوِتھ،  (یَتھ  خطس  اندر  بَوضاحت  لیٚکھِتھ  آسِہے  خداے  سٕندِ  طرفہٕ  خصوصی  طور  تٔہنٛدِ  ناوٕ  کہ  توٚہۍ  کٔرِو  حضرت  محمدؐ  سٕنز  متابعت،  اللہ  تعالیٰ  چھُ  فرماوان)"
  },
  {
    "verse_id": 53,
    "translation": "تہِ  بنہِ  نہٕ  ہرگز  (کیازِ  اَمِچ  چَھنہٕ  ضرورتھٕے،  نہ  چھِ  یِمن  تمِچ  لیاقت  تہٕ  قٲبلیت،  یہِ  درخواست  کرنُک  وجہ  چھُنہٕ  یِمن  کیا  چھُ  دِلن  اندر  پژھ  کرنُک  پۅختہٕ  ارادٕہ)  بلکہ  چھُ  یہِ  درخواست  کرنُک  وجہ  کہ  یِمن  چھَنہٕ  ٲخرتٕچ  پژٕھے،  یِمن  چھُنہٕ  ٲخرت  کہ  عذابُک  خوفٕے  کینٛہہ،  (تمی  چھُنہٕ  یِمن  پوٚز  ژھانڈنُک  خیالٕے  کانٛہہ۔)"
  },
  {
    "verse_id": 54,
    "translation": "(ییٚلہِ  وۅنۍ  تِہِندِ  درخواست  کرنُک  بٲطل  آسُن  ثٲبت  سپُد)  لہٰذا  ہیٚکہِ  نہٕ  تہِ  ہرگز  بٔنِتھ  ییٚمِچ  تِم  خوٲہش  کران  چھِ۔  بلکہ  چھُ  یۅہے  قرآنِ  مجید  وعظ  تہٕ  نصیحت  خٲطرٕ  کٲفی  بیٚیہِ  کُنہِ  خصوصی  نصیحتٕچ  چھَنہٕ  کانٛہہ  ضرورت۔"
  },
  {
    "verse_id": 55,
    "translation": "اَتھ  کُن  نظر  کٔرِتھ  یُس  اَمہِ  قرآنِ  مجید  سٍتۍ  نصیحت  رٹٕن  ییٚژِھہ،  سُہ  رٔٹِن  نصیحت،  (یُس  نہٕ  ییٚژِھہ  سُہ  مہٕ  رٔٹِن،  گٔژِھن  گرفتار  جہنم  کِس  عذابس۔  اسہِ  چھَنہٕ  تٔہنٛز  کانٛہہ  ضرورت  کہ  تَس  نِشہِ  کیا  سوزو  أسۍ  خصوصی  صحیفَہ۔)"
  },
  {
    "verse_id": 56,
    "translation": "بیٚیہِ  کتہِ  کرن  تِم  نصیحت  قبول  یوٚت  تانۍ  نہٕ  اللہ  تعالیٰ  تِہُند  نصیحت  قبول  کرُن  ییٚژِھہ،  (تٔمۍ  سٕندِس  نہ  یژھنس  اندر  چھےٚ  بجہِ  بجہِ  حکمژٕہ  باوجود  آں  چھُ  ضرور  قرآنِ  مجید  بوٚڈ  وعظ  تہٕ  بٔڈ  نصیحت۔  لہٰذا  گژِھہ  اَمہِ  سٍتۍ  نصیحت  رٹٕنۍ  تہٕ  خداے  سٕنز  اطاعت  و  فرماں  بردٲری  کٔرِن،)  کیازِ  سُے  چھُ  سُہ  ذاتِ  پاک  یسٕندِس  عذابس  کھۅژُن  شوٗبہِ،  بیٚیہِ  چھُ  سُے  لایق  بندن  ہٕندیٚن  گناہن  بخشٲیش  کرنس  یعنی  انسانے  ڈٹھ  کٍتۍ  گناہ  کرِ  توپتہٕ  ییٚلہِ  سُہ  تقویٰ  چہِ  وَتہِ  پٔکِتھ  تَس  کھۅژِ  توپتہٕ  کرِ  توبہٕ،  گناہن  منگیٚس  بخشایش،  سُہ  پروردِگار  کریٚس  سارِنٕے  گناہن  مغفرت،  توبہٕ  کریٚس  قبول۔  (چنانچہ  أکِس  حدیث  شریفس  منٛز  چھُ  آمُت  یُس  بَرِوایت  انس  بن  مالک  چھُ  کہ  حضرت  آنحضرتوؐ  پوٚر  اَکہِ  دۅہ  یہِ  آیہ  کریمہٕ  توپتہٕ  فرمووُکھ  ﴿قَال  رَبّکم  عزّ  و  جل  أنا  اھل  أن  أتقیٰ  فَلا  یُشرِک  بِی  شی  فَاذا  اتقانی  العبد  فأنا  أھل  أن  أغفِر  لَہ﴾  یعنی  بہٕ  چھُس  یتھ  لایق  کہ  بندٕہ  کھۅژَن  مےٚ،  توپتہٕ  ٹھٔہراونم  نہٕ  کانٛہہ  اَکَھہ  کُنہِ  چیزس  تہٕ  کُنہِ  کامہِ  منٛز  شریک،  توپتہٕ  ییٚلہِ  بندٕہ  مےٚ  کھۅژِ،  شرکہٕ  نِشہِ  سپدِ  پاک  تَمہِ  ساعتہٕ  چھُ  میون  شان  یہِ  زِ  بہٕ  کرٕ  تَس  گناہن  مغفرت۔)  ﴿اللہ  تعالیٰ  تھٲوِن  اَسہِ  پننہِ  فضل  و  رحمت  سٍتۍ  ہمیشہٕ  ایمان  و  توحیدس  پٮ۪ٹھ  قٲیم  بیٚیہِ  کٔرِن  سانیٚن  سارِنٕے  گناہن  بخشٲیِش۔  آمین  یا  رب  العالمین﴾"
  }
]