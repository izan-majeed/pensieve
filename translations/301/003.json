[
  {
    "verse_id": 1,
    "translation": "خداے  سٕے  چُھ  معلوم  امہِ  أندرٕہ  کیاہ  مُراد  چُھ۔"
  },
  {
    "verse_id": 2,
    "translation": "اللہ  تعالیٰ  چُھ  معبودِ  برحق۔  کانہہ  مبوداہ  چُھنہٕ  تس  ورٲے،  سُے  چُھ  زِندٕہ  مرنہٕ  نِشہِ  مُنزہ  تہٕ  پاک۔  سُے  چُھ  سارنٕے  زِندن  زندگی  عطا  کران۔  پانہٕ  چُھ  قٲیِم  بذاتِ  خود۔  سُے  چُھ  سارنٕے  چیزن  قٲیِم  تھاوٕوُن۔  سُے  چُھ  ازلاً و ابداً  موجود۔  تس  ورٲے  یِم  تہِ  چھِ  تِم  سٲرِی  چھِ  پننِس  وجودس  اندر،  پننہِ  وجودٕہ  کِس  حفاظت  تہٕ  رٲچھ  کرنس  اندرتس  کُن  مُحتاج۔  لہٰذا  چُھنہٕ  کانہہ  اکھاہ  عبادتس  سزاوار  تس  ورٲے۔  عبادت  گٔیہِ  عٲجزی  تہٕ  پستی  نٔنراوٕنۍ،  یہِ  شوٗبہِ  تس  برونٹھ  کنہِ  ننراوٕنۍ  یس  سٮ۪ٹھاہ  بے  حدوبے  نہایت  عزت  تہٕ  بجر  آسہِ۔  یُس  نہٕ  حیات  وبقاہس  منٛز  کٲنسہِ  کُن  محتاج  آسہِ۔  سُہ  چُھنہٕ  کانہہ  تہٕ  تس  کُنِس  خدایس  ورٲے۔  اتھ  کُن  نظر  کٔرِتھ  شوٗبہِ  نہٕ  بندن  ہٕںٛز  کٲنسہِ  برونٹھ  کنہِ  عٲجزی  و  پستی  نٔنراوٕنۍ  تس  عزت  وعظمت  وٲلِس  خدایس  ورٲے۔"
  },
  {
    "verse_id": 3,
    "translation": "تمِی  کٔر  تۅہیہِ  پیٚٹھ  نٲزِل  یہِ  بٔڈ  کتاب  پٔزۍ  پٲٹھۍ  یا  رسول  اللہؐ،  یتھ  حالت  اندر  کہ  یہِ  کتاب  چھےٚ  تصدیق  کران  تِمن  سارنٕے  کتابن  یِمہٕ  امہِ  برونٹھ  نٲزِل  کرنہٕ  آیہِ،  بیٚیہِ  کوٚر  تمی  نٲزِل  توراۃ  تہٕ  اِنجیل  امہِ  برونٹھ  حضرتِ  موسیٰ  کلیم  اللہ  ہس  پیٚٹھ  توراۃ،  حضرتِ  عیسیٰ  روح  اللہ  ہس  پیٚٹھ  اِنجیل،  یِم  دۅشوے  کتابہٕ  آسہٕ  لوٗکن  ہٕندِ  خٲطرٕ  بوٚڈ  ہدایت،"
  },
  {
    "verse_id": 4,
    "translation": "بیٚیہِ  کرِ  تٔمۍ  نٲزِل  حضراتِ  انبیاہن  پیٚٹھ  تِمہٕ  کتابہٕ  تہٕ  تِم  معجزات  یِمو  سٍتۍ  پٔزِس  تہٕ  اپزِس  فرق  سپٕز،  بیشک  یِم  لوٗکھ  اِنکار  چھِ  کران  خداے  سٕندین  آیاتن  یِم  تِہٕندِس  وحدانیتس  پیٚٹھ  دلالت  چھِ  کران،  تِہٕندِی  خٲطرٕ  چُھ  سخت  عذاب،  اللہ  تعالیٰ  چُھ  غلبہٕ  وول  تہٕ  قدرت  وول  بدلہٕ  تہٕ  اِنتقام  ہیٚنہٕ  وول۔"
  },
  {
    "verse_id": 5,
    "translation": "بیشک  اللہ  تعالیٰ  ہس  نِش  چُھنہٕ  کانہہ  چیزاہ  کھٹِتھ  نہ  زمینن  اندر  نہ  آسمانن  اندر،  لہٰذا  چُھ  تٔمۍسُند  علم  نہایت  کٲمِل۔"
  },
  {
    "verse_id": 6,
    "translation": "سُہ  گوو  قدرت  وول  یُس  ماجن  ہٕندین  شِکمن  اندر  بچہٕ  دانین  اندر  چُھو  تۅہیہِ  سارنٕے  شکل  وصورت  عطا  کران۔  یِتھہ  پٲٹھۍ  سُہ  یژھان  چُھ  أکِس  اکھ  صورت  بییِس  بیاکھ  صورت۔  سٲرِی  اعضا  بُتھ،  أچھ،  نس،  ٲس،  ڈیٚکہٕ،  ہۅنگٕنۍ۔  سارنٕے  برابر  مگر  باوجودآں  چُھنہٕ  کانہہ  کٲنسہِ  ہِیوٗ۔  امہِ  أندرٕہ  چُھ  ننان  تِہٕںٛز  کمالِ  قدرت  پس  سپُد  ثٲبِت  کہ  حیات  کٲملہٕ  تہِ  تٔسۍ  یوت  قیومیت  تہٕ  تٔسۍ  یوت۔  علمِ  کٲمِل  تہِ  تٔسۍ  یوت۔  قدرتِ  کٲملہ  تہِ  تٔسۍ  یوت۔  یِم  گٔے  اصولِ  صفات۔  یِم  سٲرِی  چھِ  موجود  تس  ذاتِ  پاکس  اندر  بدرجہ  اتم  بغایتِ  کمال  کٲنسہِ  ہٕندِ  شِرکت  ورٲے۔  امی  سٍتۍ  سپُد  ثٲبِت  کہ،  اکھاہ  چُھنہٕ  عبادتس  لایق  معبود  آسنس  سزاور  تس  ورٲے،  سُے  چُھ  غٲلِب  تۅحیدٕہ  کین  مُنکِرن  ہیٚکہِ  سُے  اِنتقام  ہیٚتھ  حِکمت  وول  تہِ  چُھ۔  تہِ  گوو  سٍتی  چُھنہٕ  مُنکِرن  عذابس  گرفتار  کران۔"
  },
  {
    "verse_id": 7,
    "translation": "سُہ  گوو  سُے  ییٚمۍ  نٲزِل  کٔر  تۅہیہِ  پیٚٹھ  یارسول  اللہؐ  یہِ  بٔڈ  کتاب  قرآنِ  مجید،  تمہِ  منٛزٕہ  چھِ  کینہہ  آیات  مضبوط  تہٕ  مُحکم  پننین  معنین  پیٚٹھ  صاف  تہٕ  واضح  یِمن  پیٚٹھ  احکامن  ہُند  دارومدار  چُھ،  بیٚیہِ  چھِ  کینہہ  آیات  امہِ  کتابہِ  ہٕندۍ  یِمن  ہٕندین  معنین  ہِشر  چُھ  بیین  لفظن  ہٕندین  معنین  سٍتۍ  یِمن  آیاتن  ہُند  معنی  پرتھ  أکِس  معلوم  چُھنہٕ،  پس  یِمن  لوٗکن  ہٕندین  دِلن  اندر  ہِجر  تہٕ  وٹھ  چُھ،  تِم  چھِ  تٔمی  بدنیتی  تہٕ  ہجرٕہ  مۅکھہٕ  پتہٕ  لگان  تِمنٕے  آیاتن  یِمن  ہٕندِ  معنیچ  وجحت  چَھنہٕ  آسان،  فتنہٕ  تہٕ  فساد  تُلنہٕ  کہ  غرضہٕ  بیٚیہِ  پننہِ  طرفہٕ  غلط  معنی  کرنٕہ  کہ  غرضہٕ  یُتھ  لوٗکن  شک  تہٕ  شبہات  پٲدٕہ  سپدن  تِم  ڈلن  راہِ  راست  نِشہِ،  حالانکہ  تِمن  آیاتن  ہُند  صحیح  معنی  چُھنہٕ  زانان  کانہہ  تہِ  اللہ  تعالیٰ  ہس  ورٲے،  توے  یِم  گاٹٕلۍ  تہٕ  پۅختہٕ  کار  عٲلِم  چھِ،  تِم  چھِ  ونان  اسہِ  اوٚن  ایمان  یِمن  متشابہٕ  آیاتن۔  سٲرِی  آیات  مُحکم  تہِ  تہٕ  مُتشابہٕ  تہِ  چھِ  سٲنِس  پروردِگارٕہ  سٕندِ  طرفہٕ،  نصیحتٕچ  کتھ  کرن  نہٕ  قبول  مگر  عقلہٕ  وٲلۍ۔  تِم  عقلہٕ  وٲلۍ  چھِنہٕ  اتھ  پننِس  صحیح  طریقس  پیٚٹھ  آسنس  پیٚٹھ  تھیٚکان  تہٕ  ژیٚنگان  بلکہ  چھِ  خداے  سٕںٛزٕے  مہربٲنی  تہٕ  نعمت  زٲنِتھ  تس  بعاجزی  منگان۔"
  },
  {
    "verse_id": 8,
    "translation": "اے  سانہِ  پروردِگارٕہ  ۂلۍ  متہٕ  کرتکھ  ڈالتکھ  متہٕ  دِل  سٲنۍ  اسہِ  ہدایت  کرنہٕ  پتہٕ،  عطاکر  تہٕ  اسہِ  پنٕنۍ  بٔڈ  رحمت۔  سۅ  رحمت  گٔیہِ  یہے  کہ  اسہِ  تھاو  تہٕ  قٲیِم  تہٕ  محکم  راہِ  راستس  پیٚٹھ،  پٔزۍ  پٲٹھۍ  ژٕے  چُھکھ  عطا  کروُن،  بٔڈ  رحمت  عطا  کروُن،  اے  سانہِ  پروردِگارٕہ  أسۍ  چھِنہٕ  یہِ  دعا  منگان  کُنہِ  دنیٲوِی  غرضہٕ  خٲطرٕ  بلکہ  چھِ  أسۍ  یہِ  دعا  کران  محض  چانہِ  ٲخرت  کہِ  عذاب  نِشہِ  بچنہٕ  خٲطرٕ  کیازِ  اسہِ  چھےٚ  پژھ۔"
  },
  {
    "verse_id": 9,
    "translation": "بیشک  ژٕے  چُھکھ  سونبرٕہ  وُن  سارنٕے  لوٗکن  محشرکِس  مٲدانس  اندر  تمہِ  دۅہہ  کِس  یِنس  منٛز  کانہہ  شک  تہٕ  شُبہٕ  چُھنہٕ۔  کیازِ  ژےٚ  چُھتھ  تمہِ  دۅہکہ  یِنُک  پانہٕ  وعدٕہ  فرموومُت،  پٔزۍ  پٲٹھۍ  اللہ  تعالیٰ  چُھنہٕ  پننِس  وعدس  خلاف  کران۔"
  },
  {
    "verse_id": 10,
    "translation": "بیشک  یِمو  لوٗکو  کُفر  تہٕ  اِنکار  کوٚر،  ہرگِز  ہیٚکہِ  نہٕ  تِمن  نفع  تہٕ  فٲیدٕہ  واتنٲوِتھ  نہ  تِہُند  مال  و  دولت  نہ  تِہٕندۍ  اولاد  خدایس  ںِشہِ  کُنہِ  چیزُک،  بیٚیہِ  آسن  تِمے  یِہٕندِ  سٍتۍ  نارِ  جہنم  تاونہٕ  ییہِ،  تِہُند  حال  چُھ۔"
  },
  {
    "verse_id": 11,
    "translation": "فرعونی  لوٗکن  بیٚیہِ  تِمن  کٲفرن  ہُند  ہِیُو  حال  یِم  برونٹھ  ٲسۍ،  تِمو  تہِ  کیاہ  زٲنۍ  اَپزۍ  سٲنۍ  آیات،  توے  کٔرٕکھ  نافرمٲنی،  پس  کٔرۍ  تِم  گرفتار  عذابس  اللہ  تعالیٰ  ہن  پننین  گنہن  تہٕ  نافرمٲنین  ہٕندِ  سببہٕ،  اللہ  تعالیٰ  چُھ  سخت  عذاب  کروُن  سخت  سزا  دِ  ووُٕن۔"
  },
  {
    "verse_id": 12,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و سلم  یِمن  کٲفرن  اے  کٲفرو  توٚہۍ  سپدِو  جلدی  مغلوب  مسلمانن  ہٕندِ  اتھہٕ  دنیاہس  اندر،  توپتہٕ  ییِو  سومبرٲوِتھ  واتناونہٕ  نارِ  جہنمس۔  سۅ  چھےٚ  سٮ۪ٹھاہ  یچھ  جایاہ  تُہٕندِ  ٹھہرنہٕ  خٲطرٕ۔  یتھ  منٛز  قرارٕہ  بدل  سخت  بیٚقرٲری  آسہِ  تۅہیہِ۔"
  },
  {
    "verse_id": 13,
    "translation": "بتحقیق  اوس  تِہٕندِ  خٲطرٕ  بوٚڈ  نمونہٕ  تہٕ  عبرت  حٲصِل  کرنُک  نِشانہٕ  تِمن  دۅن  جماعتن  ہٕندِس  مُقابلہٕ  کرنس  منٛز  یِم  میٖلۍ  اکھ  أکِس  سٍتۍ  بدرس  منٛز،  اکھ  جماعت  ٲس  جہاد  کران  خداے  سٕندِ  خٲطرٕ  یعنی  حضرتِ  محمد  صلی  اللہ  علیہ  و سلم  سٕنٛز  لشکر۔  تِم  ٲسۍ  ترٚے  ہتھ  تہٕ  ترُواہ ﴿313﴾ صٲحب۔  مہاجِرو  أندرٕہ  ستہٕ  ستتھ  ﴿77﴾  انصارو  أندرٕہ  زٕ  ہتھ  تہٕ  شیٚیہ  ترہ  ﴿236﴾  صٲحِب۔  سٍتۍ  ٲسِکھ  زٕ  گُرۍ،  ستتھ  ﴿70﴾  ووٗنٹھ۔  ٲٹھ  ﴿8﴾  شمشیرٕہ۔  شےٚ  ﴿6﴾زِرہ،  بیاکھ  جماعت  ٲس  خدایس  اِنکار  تہٕ  کُفر  کروٕنۍ  ابو  جہل  سٕنٛز  لشکر  تِم  ٲسۍ  نو  شیٚتھ  تہٕ  پنٛزاہ  ﴿950﴾  زٔنۍ  تِمن  سٍتۍ  ٲسۍ  اکھ  ہتھ  گُرۍ۔  ستھ  ہتھ  ووٗنٹ،  مسلمان  ٲسۍ  وُچھان  کٲفرن  پانس  دۅگن  وارٕہ  کارٕہ  أچھو  سٍتۍ۔  باوجودآں  ٲسۍ  قوتِ  ایمانی  سببہٕ  تِمن  سٍتۍ  مُقابلہٕ  کرنہٕ  خٲطرٕ  تیار۔  تِہٕندۍ  حوصلہٕ  ٲسۍ  بُلند  سپدان۔  نتہٕ  گوو  معنی  کٲفر  ٲسۍ  وُچھان  مسلمانن  پننہِ  کھۅتہٕ  دۅگن۔  تِہٕندۍ  حوصلہٕ  ٲسۍ  پست  سپدان،  یہے  گٔیہِ  یٲرِی  خدا،  اللہ  تعالیٰ  چُھ  یٲرِی  تہٕ  مدد  کران  یس  یژھان  چُھ  تس۔  یتھہٕ  پٲٹھۍ  یژھان  چُھ  تِتھہ  پٲٹھۍ،  پٔزۍ  پٲٹھۍ  یتھ  جنگِ  بدرٕہ  کِس  واقعس  اندر  چھےٚ  بٔڈ  عبرت  گاشدارن  ہٕندِ  خٲطرٕ۔"
  },
  {
    "verse_id": 14,
    "translation": "زینت  آو  دِنہٕ  لوٗکن  ہٕندِ  خٲطرٕ  نفسٕچن  خواہِشن  ہٕندِس  محبتس۔  مثلاً  زنانہٕ،  شُرۍ،  گبر،  بیٚیہِ  سونبروومُت  وارِیاہ  مال  سۅن  تہٕ  رۅپھ  بیٚیہِ  نِشانہٕ  دار  گُرۍ،  بیٚیہِ  چروٲے،  ووٗنٹ،  گُپن  تہٕ  تیٖر۔  بیٚیہِ  زراعت،  یہِ  سورُے  چُھ  دنیاچہِ  ناپایدار  زندگی  ہُند  اکھ  سامانہٕ۔  نہ  دنیاہس  اعتبار  نہ  اتھ  سامانس  اعتبار،  اللہ  تعالیٰ  سٕے  نِش  چھےٚ  جاے  رٕژِ  واپسی  ہٕنٛز۔"
  },
  {
    "verse_id": 15,
    "translation": "فرمٲوِیوکھ  توٚہۍ  یا  رسول  اللہؐ  کیاہ  بہٕ  کروٕ  تۅہیہِ  خبر  تمِچ  یہِ  یِمو  ساروٕے  چیزو  کھۅتہٕ  سٮ۪ٹھاہ  بہتر  تہٕ  افضل  چُھ،  یِم  لوٗکھ  خدایس  کھوژن  تِہٕندِ  خٲطرٕ  چھِ  تِہٕندِس  پروردِگارس  نِش  تِم  تِم  باغ  یِمو  مٔںٛزۍ  جۅیہِ  پکان  چھےٚ،  تِمنٕےباغن  منٛز  چُھ  تِمن  روزُن  تہٕ  بسُن  ہمیشہ  ابدالآباد،  بیٚیہِ  چھےٚتِہٕندِی  خٲطرٕ  تِمن  باغن  اندر  پاک  وپاکیزٕہ  زنانہٕ  یِمہٕ  پاک  وصاف  آسن  حیض  نِشہِ  نفاس  نِشہِ  بیٚیہِ  ساروٕے  آلٲیشو  تہٕ  گندٕہ  گِیو  نِشہِ،  بیٚیہِ  چُھ  تِہٕندِی  خٲطرٕ  رضاے  خدا  یۅسہٕ  ساروِیو  نعمتو  أندرٕہ  بٔڈ  نعمت  چھےٚ،  اللہ  تعالیٰ  چُھ  وارٕہ  وُچھان  بندن  ہُند  حال۔  پرتھ  أکِس  دِیہِ  جزا  پننہِ  پننہِ  کامہِ  ہُند۔"
  },
  {
    "verse_id": 16,
    "translation": "تِم  مُتقی  یِہٕندِ  خٲطرٕ  یِمہٕ  مہربٲنی  تہٕ  انعامات  چھِ۔  تِہٕندۍ  صفت  چھِ  یِم۔  تِم  چھِ  عٲجزی  سان  منگان  آسان  کہ  سانہِ  پروردِگارٕہ  بیشک  اسہِ  اوٚن  ایمان۔  وۅنۍ  کرتہٕ  سانین  گنہن  مغفرت۔  بیٚیہِ  رچھتہٕ  اسہِ  نارکہِ  عذاب  نِشہِ۔  بیٚیہِ  چھِ  تِہٕندۍ  صفت۔"
  },
  {
    "verse_id": 17,
    "translation": "تِم  چھِ  صبر  کروٕنۍ  بیٚیہِ  چھِ  تِم  پوٚز  ونہٕ  وٕنۍ۔  بیٚیہِ  چھِ  تِم  فرمانبردٲری  کروٕنۍ  بیٚیہِ  چھ،  تِم  رٕژن  کامین  اندر  مال  پنُن  خرٕچ  کروٕنۍ  خداے  سٕندِ  رضا  خٲطرٕ۔  بیٚیہِ  چھِ  تِم  گنہن  مغفرت  تہٕ  بخشٲیِش  منگہٕ  وٕنۍ  سحرٕہ  کین  وقتن  اندر  پاسہِ  ٲخرس۔  کیازِ  تمہِ  وقتہٕ  چھےٚ  دعا  قبول  سپدنٕچ  زیادٕہ  امید۔"
  },
  {
    "verse_id": 18,
    "translation": "گوٲہی  چھےٚ  دِژ  مٕژ  اللہ  تعالیٰ  ہن  برونٹھمین  کِتابن  اندر  امچِی  کہ  کانہہ  معبوداہ  چُھنہٕ  تس  ذاتِ  پاکس  ورٲے،  بیٚیہِ  چھےٚ  گوٲہی  دِژ  مٕژ  أمِچ  ملٲیکو  پننین  اذکارو  اورادن  اندر  تِہٕنٛز  ذِکر  چھےٚ  تسبیحات  وتمیدات  وتہلیلات۔  بیٚیہِ  چھےٚ  دِژمٕژ  گوٲہی  أمِچ  علمہٕ  والیو  پننین  تقریراتن  وتحریراتن  وبیاناتن  اندر،  درحالتیکہ  سُہ  معبودِ  برحق  چُھ  قٲیِم  تھٲوِتھ  پرتھ  چیزُک  نِظام  اعتدال  سان۔  تمیِ  چُھ  مقرر  وننہٕ  یِوان،  کانہہ  معبود  چُھنہٕ  تس  ورٲے  سُہ  چُھ  غلبہٕ  وول  تہٕ  حِکمت  وول۔  کیازِ  یہِ  چھےٚ  تٔمۍسٕنزٕے  کٲم  بیٚیہِ  نہٕ  کٲنسہِ  ہٕںٛز۔"
  },
  {
    "verse_id": 19,
    "translation": "پوٚز  دین  تہٕ  مقبول  دین  چُھ  اللہ  تعالیٰ  ہس  نِشہِ  صِرف  دینِ  اِسلام،  اِختلاف  کوٚر  نا  یہودو  تہٕ  نصاریٰ  ہو  اِسلام  کِس  دینِ  حق  آسنس  اندر  مگر  تِمن  نِشہِ  امہِ  کتھہِ  ہُند  پوٗرٕہ  علم  واتنہٕ  پتہٕ۔  یعنی  یہِ  اِختلاف  کوٚر  تِمو  خبر  ٲسِتھ  دید  ہو  دانستہٕ  زٲنِتھ  کٔرِتھ،  سُے  اِختلاف  کوٚرُکھ  حسدٕہ  کِنۍ  تہٕ  عنادٕہ  کِنۍ  یُس  تِمن  منٛز  ٲستھٕے  اوس،  وۅنۍ  یُس  اِنکار  کرِ  پروردِگارٕہ  سٕندین  آیاتن  یعنی  قرآنِ  مجیدس  تہٕ  معجزاتن  یِتھہٕ  پٲٹھۍ  یِمو  یہودو  کوٚر  پس  اللہ  تعالیٰ  چُھ  جلٕد  تِمن  حِساب  ہیٚوُن  تس  لگنہِ  زیادٕہ  وقت  یِمن  حِساب  ہیٚنس  اندر۔  حِسابہٕ  پتے  گوو  تِہٕندِ  خٲطرٕ  سخت  عذاب۔"
  },
  {
    "verse_id": 20,
    "translation": "وۅنۍ  ہرگاہ  تۅہیہِ  سٍتۍ  یا  رسول  اللہؐ  یِم  لوٗکھ  بحث  لاگن،  توٚہۍ  فرمٲوِیوکھ،  مےٚ  کوٚر  پنُن  رۅخ  کُنِس  خدایس  کُن  بیٚیہِ  تِمو  ساروٕے  یِم  مےٚ  پتہٕ  پتہٕ  پکان  چھِ  میٲنۍ  متابعت  کران  چھِ  توٚہۍ  مٲنتِو  یا  متہٕ  مٲنِتو،  تو  پتہٕ  فرمٲوِو  توٚہۍ  بیٚیہِ  یہودن  نصاریٰ  ہن  بیٚیہِ  عربہٕ  کین  مُشرِکن  یِم  ان  پر  چھِ،  کیاہ  توٚہۍ  چھِوٕہ  اِسلام  قبول  کران۔  یعنی  توٚہۍ  کٔرۍتو  اِسلام  قبول۔  تتھ  اندر  ٲس  تُہٕندِ  حقہٕ  بہتری،  ہرگاہ  تِمو  اِسلام  قبول  کوٚر  تیٚلہِ  لٔب  تِمو  سیٚز  وتھ،  ہرگاہ  اِسلام  قبول  کرنہٕ  نِشہِ  تِموبُتھ  پھِیُر۔  توٚہۍ  مہ  بٔرِو  تمیُک  کانہہ  پروا،  تۅہیہِ  اوس  نہ  مٹہِ  مگر  پیغام  واتناوان۔  تہِ  واتنووُو  تۅہیہِ  پوٗرٕہ  پٲٹھۍ،  اللہ  تعالیٰ  چُھ  وارٕہ  وُچھان  بندن  ہُند  حال۔  سُہ  پرٚژِھہ  پانے  نافرمانن،  کیاہ  کوٚر  تِمو۔"
  },
  {
    "verse_id": 21,
    "translation": "یِم  لوٗکھ  اِنکار  کران  چھِ  خداے  سٕندین  آیاتن  مثلاً  یہو  دتِم  چھِنہٕ  مانان  اِنجیلس  تہٕ  قرآنِ  مجیدس،  بیٚیہِ  چھِ  قتل  کران  پیغمبرن  ناحق،  بیٚیہِ  چھِ  قتل  کران  تِمن  لوٗکن  یِم  تِمن  امرچھِ  کران  اِنصاف  کرنُک،  تِمن  ؤنِو  بشارت  کڈرِ  عذابٕچ۔  مروی  چُھ  از  نبی  کریم  صلی  اللہ  علیہ  وسلم  بنی  اسراییلو  کٔرۍ  شہید  صبحس  تیہ  تٲجی  ﴿43﴾  پیغمبر۔  تو  پتہٕ  کریکھ  فہمٲیِش  نیک  لوٗکو  أندرٕہ  اکھ  ہتھ  تہٕ  ستتھو  زٔنیو۔  تمیِ  دۅہہ  شامس  تانۍ  کٔرِکھ  تِم  تہِ  شہید۔  تِہٕںٛزٕے  ذِکر  چُھ  اللہ  تعالیٰ  فرماوان  یتھ  آیہِ  کریمس  اندر۔"
  },
  {
    "verse_id": 22,
    "translation": "یِمے  لوٗکھ  گٔے  تِم  یِہٕںٛزٕہ  عملہٕ  ضایع  گٔیہِ  دنیاہس  اندر  تہٕ  ٲخرتس  اندر  تہِ،  بیٚیہِ  آسہِ  نہٕ  تِمن  کانہہ  مددگاراہ  سزا  کہ  وقتہٕ۔"
  },
  {
    "verse_id": 23,
    "translation": "آیاوُچھان  چھِوہ  ناتِمن  لوٗکن  کُن  یِمن  اکھ  کٲفی  حِصاہ  چُھ  آمُت  دِنہٕ  توراۃک۔  اگر  تِم  ہِدایت  ژھانڈوٕنۍ  آسہن  سُ،  ے  حصہٕ  اوس  تِہٕندِ  حقہٕ  کٲفی،  ناد  چُھ  یِوان  دِنہٕ  تِمن  خداے  سٕنٛزِ  تتھ  کتابہِ  کُن  یۅسہٕ  تِمنٕے  نِشہِ  چھےٚ  یُتھ  تِمنٕے  سٍتۍ  تِمن  منٛز  اِختلافُک  فٲصلہٕ  ییہِ  ہا  کرنہٕ،  تو  پتہٕ  چھِ  تمہِ  نِشہِ  ژلان  تہٕ  روگردٲنی  کران  تِمو  أندرٕہ  اکھ  جماعت۔  بیٚیہِ  چھِ  تِم  بُتھ  پھِران۔"
  },
  {
    "verse_id": 24,
    "translation": "یہِ  اعتراض  کرُن  تِہُند  چُھ  تمی  مۅکھہٕ  تِمن  چُھ  پننہِ  جایہِ  اکھ  خیالاہ  کہ  تِمن  زالہِ  نہٕ  نارِ  جہنم  مگر  کینژھن  دۅہن۔  تو  پتہٕ  بنہِ  تِمن  مغفرت۔  نارٕہ  نِشہِ  یِن  کڈنہٕ۔  یہِ  چُھ  تِہُند  بٲطِل  اعتقاد۔  اتھ  پیٚٹھ  چَھنہٕ  تِمن  نِشہِ  دلیلاہ  کانہہ  تہِ،  تِم  چھِ  دین  کِس  حقس  منٛز  دھوکس  منٛز  ترٲومٕتۍ  پننیو  کتھو  یِمہٕ  تِمو  پانے  ٹھہراومژٕ  چھےٚ۔"
  },
  {
    "verse_id": 25,
    "translation": "پس  کیاہ  سنا  حال  آسہِ  تِہُند  ییٚلہِ  أسۍ  تِم  سونبراووکھ  تمہِ  دۅہہ  ییٚمہِ  دۅہہ  تِہٕںٛز  پیشی  ییہِ  احکم  الحاکمینس  نِشہِ  کرنہٕ۔  ییٚمہِ  دۅہہ  کِس  یِنس  منٛز  نہٕ  کانہہ  شکھاہ  تہٕ  شُبہاہ  چُھ،  بیٚیہِ  ییہِ  تمہِ  دۅہہ  پرتھ  أکِس  پننہِ  کرتوتُک  پوٗرٕہ  پوٗرٕہ  بدلہٕ  دِنہٕ۔  کٲنسہِ  نسبت  ییہِ  نہٕ  کُنہِ  قسمُک  ظلم  کرنہٕ۔  یی  وومُت  آسیٚکھ  تی  لۅنن۔  نبی  کریم  صلی  اللہ  علیہ  و سلمو  کوٚر  فتحِ  مکہ  پتہٕ  مسلمانن  روم  تہٕ  فارس  فتح  سپدنُک  وعدٕہ۔  مُنافِق  تہٕ  یہود  لٔگۍ  اتھ  پیٚٹھ  ٹھٹھہٕ  تہٕ  اِستہزا  کرنہِ۔  اتی  سپُد  نٲزِل  یہِ  آیہِ  کریم۔"
  },
  {
    "verse_id": 26,
    "translation": "اے  محمد  صلی  اللہ  علیہ  و سلم  خدایس  ٲسِو  یہِ  دعا  منگان۔  یا  اللہ  ژٕے  چُھکھ  سارے  مُلکُک  مٲلِک۔  عطا  چُھکھ  کران  ژٕے  مُلک  یس  یژھان  چُھکھ،  اتھہٕ  چُھکھ  ہیٚوان  مُلک  یس  نِشہِ  یژھان  چُھکھ،  بیٚیہِ  چُھکھ  عزت  دِوان  تس  یس  یژھان  چُھکھ۔  بیٚیہِ  چُھہن  ذلیل  کران  سُہ  یُس  یژھان  چُھہن،  ژے  اَتھہِ  چُھ  سورُے  خٲر،  بیشک  ژٕے  چُھکھ  پرتھ  چیزس  پیٚٹھ  قدرت  وول۔"
  },
  {
    "verse_id": 27,
    "translation": "دٲخٕل  چُھہن  کران  رات  دۅہس  منٛز۔  بیٚیہِ  چُھہن  دۅہ  دٲخٕل  کران  راتس  منٛز  یعنی  مُختلف  موسمن  اندر۔  رٲژ  ہُند  وقت  کم  کٔرِتھ  دۅہ  بڑاوان۔  دۅہُک  وقت  کم  کٔرِتھ  راتھ  بڑاوان،  بیٚیہِ  چُھہن  ژٕے  جاندار  کڈان  بے  جانس  نِشہِ۔  پوٗت  ٹھوٗلہٕ  منٛزٕہ،  بیٚیہِ  چُھکھ  ژٕے  رزق  عطا  کران  یس  یژھان  چُھکھ  تہٕ  تس  حِسابہٕ  ورٲے  اسبابو  ذرایعوورٲے۔"
  },
  {
    "verse_id": 28,
    "translation": "مہ  بنٲوٕنۍ  تہٕ  مہ  تھٲوِنۍ  باایمان  کٲفرن  پنٕنۍ  دوست۔  باایمان  مسلمان  ترٲوِتھ،  یُس  اکھاہ  یژِھ  کٲم  کرِ  پس  چُھنہٕ  تس  خدایس  سٍتۍ  کانہہ  تعلُقاہ  کُنہِ  چیزس  اندر  یعنی  خداے  سٕندین  دُشمنن  سٍتۍ  ییٚمۍ  دوستی  لٲج  سُہ  شوٗبہِ  نہٕ  خداے  سُند  دوست۔  تس  ژھیُون  خداے  سٕنٛزِ  دوستی  ہُند  تعلُق،  مگرہے  تِمن  ہٕندِ  شرٕ  نِشہِ  بچنہٕ  خٲطرٕ  ظٲہِر  دٲری  سان  پکنہٕ  ییہِ،  اللہ  تعالیٰ  چُھو  تۅہیہِ  پننہِ  ذاتِ  پاک  نِشہِ  کھوژناوان  یعنی  پننہِ  بیزٲری  تہٕ  غضبہٕ  نِشہِ۔  تٔمِس  کھوژِو  تِہٕںٛز  مہ  کٔرِو  نافرمٲنی،  اللہ  تعالیٰ  سٕے  نِشہِ  چُھ  پرتھ  کٲنسہِ  پتولاکہِ  واتُن۔  ٲخر  سُہ  کمہِ  بُتھہِ  سپدِ  تس  نِشہِ  پیش۔"
  },
  {
    "verse_id": 29,
    "translation": "توٚہۍ  فرمٲوِیوکھ  یا  رسول  اللہؐ  ہرگاہ  توٚہۍ  پوٗشیدٕہ  تھٲوِو  تِمہٕ  کتھہٕ  یِمہٕ  تُہٕندین  دِلن  اندر  چھےٚ  یا  نٔنرٲوِو  بہرحال  تِمہٕ  سارے  چھےٚ  اللہ  تعالیٰ  ہس  معلوم،  بیٚیہِ  چُھ  تس  معلوم  تہِ  سورُےیہِ  آسمانن  اندر  چُھ۔  یہِ  زمینس  اندر  چُھ،  بیٚیہِ  چُھ  اللہ  تعالیٰ  پرتھ  چیزس  پیٚٹھ  قدرت  وول۔"
  },
  {
    "verse_id": 30,
    "translation": "پرتھ  کٲنسہِ  چُھ  خدایس  نِشہِ  واتُن  تمہِ  دۅہہ  ییٚمہِ  دۅہہ  لبہِ  پرتھ  کانہہ  شخصاہ  تہِ  سورُے  یہِ  تٔمۍ  کوٚرمُت  آسہِ  خٲرچو  کامیو  أندرٕہ  پانس  بروںٹھ  کنہِ  بیٚیہِ  تہِ  سورُے  یہِ  تٔمۍ  کوٚرمُت  آسہِ  یچھ  کامیو  أندرٕہ،  تتھ  تہِ  لٔبہِ  پانس  برونٹھ  کنہِ،  تمنا  کرِ  ہرگاہے  مےٚ  منٛزٕہ  تہِ  یتھ  قیامتس  منٛز  آسِہا  زیٹھہِ  زِیوٹھ  وقتاہ۔  یہِ  تمنا  کرِ  سُہ  شخص  یُس  نیکیہِ  تہِ  وُچھہِ  تہٕ  بدیہِ  تہِ  وُچھہِ۔  وۅنۍ  یس  بدیے  بدیہِ  آسن  سُہ  کوٗتاہ  غم  تہٕ  افسوس  آسہِ  کھیٚوان،  بیٚیہِ  چُھ  اللہ  تعالیٰ  کھوژناوان  پانس  نِشہِ  یعنی  پننہِ  بیزٲری  نِشہِ،  بیٚیہِ  چُھ  اللہ  تعالیٰ  مہربان  پننین  بندن  پیٚٹھ۔  کھوٚژناوُن  تِہُند  تہِ  چھےٚ  بٔڈ  مہربٲنی۔"
  },
  {
    "verse_id": 31,
    "translation": "فرمٲوِیوکھ  توٚہۍ  یا  رسول  اللہؐ  خداے  سٕندِ  محبتُک  دعویٰ  دۅہ  ونین  کہ  ہرگاہ  تۅہیہِ  خدا  ٹوٹھ  چُھوتیٚلہِ  کٔرِو  میٲنۍ  متابعت۔  تمہِ  سٍتۍ  بٔنِو  خداے  سٕندۍ  محبوب،  بیٚیہِ  کٔریو  مغفرت  تُہٕندین  گنہن۔  اللہ  تعالیٰ  چُھ  سٮ۪ٹھاہ  مغفرت  کروُن  سٮ۪ٹھاہ  رحم  کروُن  میانین  تابعدارن۔"
  },
  {
    "verse_id": 32,
    "translation": "فرمٲوِیوکھ  توٚہۍ  فرماں نبردٲری  کٔرِو  خداے  سٕنٛز  بیٚیہِ  تِہٕندِس  پیغمبرٕہ  سٕںٛز،  پس  ہرگاہ  تِم  بُتھ  پھِرن  اِطاعت  قبول  کرن  نہٕ  پس  اللہ  تعالیٰ  ہس  چھِنہٕ  ٹٲٹھۍ  کٲفر  تہٕ  مُنکر  بندٕہ۔  تِتھین  بندن  پیٚٹھ  چُھ  اللہ  تعالیٰ  بیزار۔"
  },
  {
    "verse_id": 33,
    "translation": "پٔزۍ  پٲٹھۍ  اللہ  تعالیٰ  ہن  کوٚر  حضرتِ  آدم  بیٚیہِ  حضرتِ  نوح  بیٚیہِ  خاندانِ  حضرتِ  ابراہیم  تہٕ  خاندانِ  حضرتِ  عمران  برگزیدٕہ  سارنٕے  عالمینن  پیٚٹھ۔"
  },
  {
    "verse_id": 34,
    "translation": "یِم  اکھ  أکۍسٕندۍ  اولاد  چھِ،  اللہ  تعالیٰ  چُھ  سورُے  بوزان،  سورُے  زانان۔  تس  چھےٚ  خبر  کُس  کتھ  قٲبِل  چُھ۔"
  },
  {
    "verse_id": 35,
    "translation": "ییٚلہِ  حضرتِ  عمران  سٕندیو  بٲژو  دوٚپ  یِمن  ناو  اوس  حنہ،  اے  میانہِ  پروردِگارٕہ  بہٕ  چھس  نذر  تھاوان  چانہِ  خٲطرٕ  یہِ  میٲنِس  شِکمس  منٛز  اولاد  چُھ۔  آزاد  گژِھہ  روزُن  سُہ  دنیاچو  کامیو  نِشہِ  چانہِ  عبادت  خٲطرٕ،  پس  کرُن  قبول  ژٕ  میانہِ  طرفہٕ،  پٔزۍ  پٲٹھۍ  ژٕے  چُھکھ  سورُے  بوزٕوُن  سورُے  زانہٕ وُن۔"
  },
  {
    "verse_id": 36,
    "translation": "پس  ییٚلہِ  زایہِ  تس  کوٗر،  دوٚپُن  پروردِگاراہ  مےٚ  ٲس  امید  مےٚ  زیٚوِ  نیٚچُو۔  سُے  تھاون  بہٕ  محض  چانہِ  عبادت  خٲطرٕ  بیت  المقدس  کہ  خدمت  خٲطرٕ  آزاد۔  مگر  مےٚ  زایہِ  کوٗر،  أمۍ  سٕندِ  اظہارٕہ  ورٲے  ٲسۍ  اللہ  تعالیٰ  ہس  خبرٕے  أمِس  کیاہ  زاو۔  مگر  أمۍ  کورِ  اظہارِ  ندامت  پننہِ  طرفہٕ،  بیٚیہِ  نیٚچُو  چُھنہٕ  کورِہِیوٗ۔  سُہ  چھُ  آسان  قوت  وول  تہٕ  مشقت  برداشت  کرن  وول،  بیشک  مےٚ  کوٚر  أمِس  کورِ  ناو  مریم  یعنی  عابدٕہ،  وۅنۍ  چھس  بہٕ  تھاوان  سُہ  بیٚیہِ  تٔمۍ  سٕنٛز  ذریت  ییٚلہِ  سُہ  أمِس  ژٕ  عطا  کرکھ  چٲنِس  پناہس  منٛز۔  مردوٗد  شیطان  سٕندِ  شرٕہ  نِشہِ۔"
  },
  {
    "verse_id": 37,
    "translation": "پس  کٔر  قبول  سۅ  اللہ  تعالیٰ  ہن  نیٚچِو  سٕندِ  کھۅتہٕ  زیادٕہ  رٕتۍ  پٲٹھۍ،  اللہ  تعالیٰ  ہن  دیُت  أمِس  رُت  تھدن  پاے  تہٕ  بڈن  پاے۔  یہِ  ٲس  وٕنہِ  ماجہِ  ہٕندِس  شِکمسٕے  اندر  تہٕ  حضرتِ  عمران  گوو  ییمہٕ  عالمہٕ۔  امہِ  پتہٕ  ییٚلہِ  یہِ  زایہِ۔  أمۍسٕنٛز  والدٕہ  حضرتِ  حِنہٕ  آیہِ  بیت  المقدس  کین  خٲدمن  نِشہِ۔  دوٚپنکھ  رٔٹیون  یہِ  میٲنۍ  کوٗر  یۅسہٕ  مےٚ  بیت  المقدس  کہ  خدمت  خٲطرٕ  نذر تھٲومٕژ  چھےٚ۔  یِمن  خٲدمن  پیوٚو  اخِتلاف،  پرتھ  أکۍ  کٔرۍ  خواہِش  بٕے  تہٕ  بٕے  رٹن  یہِ  کوٗر  پننہِ  نِگرٲنی  اندر۔  حضرتِ  ذکریا  علیہ  السلام  تہِ  اوس  یِموٕے  أندرٕہ  اکھ  خٲدِم  بیت  المُقدسُک۔  تِمو  دوٚپ  یہِ  کوٖر  روزِ  مےٚ  نِش  کیازِ  بہٕ  چُھس  أمۍ  سُند  ماسُو۔  أمۍسٕنٛز  ماس  چھےٚ  میٲنِس  عقدِ  نِکاحس  اندر۔  بہر  حال  اِختلاف  رفع  کرنہٕ  خٲطرٕ  تراوِ  یِمو  چیرِ۔  چیرِ  تراونٕچ  طریق  ٲس  تِمن  دۅہن  یہِ  کہ  قلم  ٲسۍ  تراوان  دریاوس  اندر۔  ییٚمۍ  سُند  قلم  آبس  پیٚٹھ  اِستادٕہ  روزِ  ہا۔  ہیٚور  کُن  پکہِ  ہا  تٔمۍ  سٕندِ  حقہٕ  اوس  فٲصلہٕ  سپدان۔  چنانچہ  تِمو  خٲدمو  تہِ  ترٲوِ  ۍنہر  آرونس  اندر  پنٕنۍ  قلم۔  تِمو  أندرٕہ  روٗد  حضرتِ  ذکریا  سُند  قلم  اِستادٕہ،  ہیٚور  کُن  لوٚگ  پکنہِ۔  پس  آیہِ  تِمنٕے  یہِ  حضرتِ  مریم  سپُرد  کرنہٕ،  تِمو  بنوو  اکھ  بالاخانہٕ۔  تتھ  منٛز  تھٲوٕکھ  یہِ  حضرتِ  مریم۔  تتھ  بالاخانس  ٲسۍ  تِم  ہیر  لاگان۔  تمی  ہیٚرِ  پیٚٹھۍ  ٲسۍ  تِمن  نِشہِ  کُنہِ  کُنہِ  ساتہٕ  یِوان۔  تمہِ  پتہٕ  ٲسۍ  سۅ  ہیٚر  تُلان۔  پانس  سٍتۍ  نِوان  تہٕ  قلفس  تل  بند  کٔرِتھ  تھاوان،  ییٚلہِ  ییٚلہِ  حضرتِ  ذکریا  ٲسۍ  یِوان  یِمن  نِشہِ  اتھ  بالاخانس  منٛز  لبان  ٲسۍ  تِمن  ںِشہِ  عجیب  وغریب  رِزقاہ۔  وندُک  میٚوٕہ  ریٚتہٕ  کٲلِس  منٛز۔  ریٚتہٕ  کالِیُک  میٚوٕہ  وندس  منٛز،  پرژھان  ٲسِکھ  اے  مریم  مےٚ  ورٲے  چُھنہٕ  یوٚت  ژےٚ  نِش  کانہہ  یِوان،  یِم  چیز  کتہِ  چھکھ  ژٕ  انان،  دپان  ٲس  سۅ  یہِ  چُھ  خداے  سٕندِ  طرفہٕ  واتان۔  پٔزۍ  پٲٹھۍ  خدا  چُھ  رِزق  سوزان  یس  یژھان  چُھ  تس  حِساب  رۅستُے  اسبابو  تہٕ  ذرایعو  ورٲے۔  یہِ  وُچھِتھ  سپٕز  عجیب  کیفیتاہ  پٲدٕہ  حضرتِ  ذکریاہس۔  تِمن  اوس  نہٕ  اولاد  پننہِ  بُجرٕکہ  سببہٕ  پننین  بٲژن  ہٕندِہ  ہانٹھ  آسنہٕ  سببہٕ  ٲسۍ  اولادٕہ  نِشہِ  سپٕدمٕتۍ  مایوس۔  مگر  حضرتِ  مریم  سُند  یہِ  کلام  بوزنہٕ  سٍتۍ  سپزٕکھ  اکھ  امیداہ  پٲدٕہ۔  اتی  کوٚرُکھ  اتھ  محرابس،  اتھ  بالاخانس  منٛز  خدایس  کُن  رجوع۔  تی  چُھ  فرماوان  اللہ  تعالیٰ۔"
  },
  {
    "verse_id": 38,
    "translation": "امی  وقتہٕ  اتھ  جایہِ  موٚنگ  دعا  حضرتِ  ذکریاہن۔  دوٚپُن  اے  میانہِ  پروردِگارٕہ  عطا  کر  مےٚ  خاص  پننہِ  طرفہٕ  پننہِ  کمالِ  قدرت  سٍتۍ  رُت  فرزنداہ،  پاک  نافرمٲنِیو  نِشہِ۔  پٔزۍ  پٲٹھۍ  ژٕے  چُھکھ  بوزوُن  قبول  کروُن  دعاہس۔"
  },
  {
    "verse_id": 39,
    "translation": "پس  دیُت  آلو  تِمن  ملٲیکو  ییلہِ  تِم  نماز  ٲسۍ  پران  اتھ  بالاخانس  منٛز،  پٔزۍ  پٲٹھۍ  اللہ  تعالیٰ  چُھ  بشارت  دِوان  تۅہیہِ  فرزند  عطا  کرنٕچ  یسُند  ناو  چُھ  یحییٰ،  یِم  تصدیق  کروٕنۍ  آسن  اللہ  تعالیٰ  سٕندِس  کلمس  یعنی  حضرتِ  عیسیٰ  ہس  بیٚیہِ  چھِ  تِم  سزا  وار  تہٕ  رغبت  نہ  کروٕنۍ  زنانن  کُن  قٲدِر  ٲسِتھ  بیٚیہِ  پیغمبراہ  نیکو  کارو  أندرٕہ۔"
  },
  {
    "verse_id": 40,
    "translation": "دوٚپُن  اے  میانہِ  پروردِگارٕہ  کِتھہٕ  پٲٹھۍ  بنہِ  مےٚ  فرزند  حالانکہ  مےٚ  چُھ  بُجرُک  وقت  ووتمُت  بیٚیہِ  چھےٚ  میٲنۍ  آشِنۍ  ہانٹھ،  ملکن  دوٚپُس،  یِتھے  پٲٹھۍ  بغیر  اسباب  وذرایع۔  اللہ  تعالیٰ  یہِ  یژھان  چُھہ  تہِ  چُھ  کران،  تس  نِش  چُھنہٕ  مُشکل  کہٕنۍ  چیز۔"
  },
  {
    "verse_id": 41,
    "translation": "دوٚپن  پروردِگاراہ  میانہِ  خٲطرٕ  کر  کینہہ  علامتھاہ  ییٚمہِ  سٍتۍ  معلوم  سپدِ  ژےٚ  کیاہ  کوٚرُتھ  میون  دعا  قبول،  ژےٚ  کیاہ  کوٚرُتھ  مےٚ  فرزند  عطا،  اللہ  تعالیٰ  ہن  فرمووُس،  نِشانہٕ  تہٕ  علامت  چون  چُھ  ژٕ  ہیٚککھ  نہٕ  کتھ  کٔرِتھ  لوٗکن  سٍتۍ  ترٚین  دۅہن  مگر  اِشارٕہ  پٲٹھۍ،  یانۍ  سُہ  حال  ژٕ  پانس  منٛز  لبکھ  تانۍ  زٲنۍ  زِہ  اللہ  تعالیٰ  ہن  کوٚرُے  ژےٚ  فرزند  عطا،  بیٚیہِ  کر  ژٕ  پننِس  پرودِگارٕہ  سُند  یاد  بکثرت۔  بیٚیہِ  آسُن  سُہ  پٲکی  یاد  کران  شامس  تہِ  صبحن  تہِ۔  کیازِ  اللہ  تعالیٰ  ہن  کوٚر  چون  دعا  قبول۔  مایوسی  تہٕ  ناامیدی  پتہٕ  کورُے  فرزند  عطا۔"
  },
  {
    "verse_id": 42,
    "translation": "بیٚیہِ  پٲوِو  ژیٚتس  ییٚلہِ  ملکو  دوٚپ  حضرتِ  مریمس  بیشک  اللہ  تعالیٰ  ہن  کٔرٕکھ  ژٕ  برگزیدٕہ  ژٕ  کٔرنکھ  قبول  ماجہِ  ہُند  نذر  بیٚیہِ  کٔرنکھ  پاک  ساروٕے  آلودگِیو  نِشہِ۔  بیٚیہِ  کٔرنکھ  ژٕے  منتخب  عالمٕچو  زنانو  أندرٕہ۔  ژے  یوت  کوٚرنے  عطا  فرزند  مٲلِس  ورٲے۔"
  },
  {
    "verse_id": 43,
    "translation": "اے  مریم  عبادت  آس  کران  پننِس  پروردِگارٕہ  سٕنٛز  یُتھنہٕ  برگزیدٕہ  گی  ہُند  غرور  پٲدٕہ  سپدِی۔  بیٚیہِ  آس  سجدٕہ  تہٕ  رکوع  کران  یعنی  نماز  پران  بیین  نمازٕہ  پروٕنین  سٍتۍ۔"
  },
  {
    "verse_id": 44,
    "translation": "یِم  قصہٕ  چھُ  غٲبہٕ  چو  خبرو  أندرٕہ،  یِمہٕ  خبرٕ  أسۍ  تۅہیہِ  کُن  یارسول  اللہؐ  بطریق  وحی  سوزان  چھِ،  توٚہۍ  ما  ٲسِو  تِمن  احبارن  تہٕ  خٲدمن  نِش،  ییٚلہِ  تِم  دریاوس  منٛز  پنٕنۍ  قلم  تراوان  ٲسۍ  آبس  منٛز  چیرِہ  ترٲوِتھ  دریافت  کرنہٕ  خٲطرٕ۔  یہِ  ٲس  تمہِ  وقتہٕ  چیرِہ  تراونٕچ  طریق۔  یا  کوٚر  تِمو  خٲدِمو  یِتھے  پٲٹھۍ  پانہٕ  وٲنۍ  فٲصلہٕ  کہ  قلم  ترٲوِو  دریاوس  منٛز  وُچُھو  کٔمۍسُند  قلم  روزِ  آبس  اندر  وۅدٕنۍ۔  ییٚمۍ  سُند  قلم  آبس  منٛز  وۅدٕنۍ  روزِ  سُے  کرِ  حضرتِ  مریمس  پرورِش،  تِمو  احبارو  أندرٕہ  کُس  کرِ  کفالت  حضرتِ  مریم  سٕنٛز،  بیٚیہِ  ٲسِو  نا  توٚہۍ  تِمن  نِشہِ  ییٚلہِ  تِم  پانہٕ  وٲنۍ  تنازعہ  ٲسۍ  کران۔"
  },
  {
    "verse_id": 45,
    "translation": "ژیٚتس  پٲوِو  ییٚلہِ  ووٚن  ملٲیکو  حضرتِ  مریمس،  پٔزۍ  پٲٹھۍ  اللہ  تعالیٰ  چُھے  ژےٚ  بشارت  فرماوان  أکِس  کلمہٕ  سٕنٛز  یُس  تِہٕندِی  طرفہٕ  آسہِ،  ییٚمۍ  سُند  ناو  آسہِ  مسیح  عیسیٰ  مریم  سُند  نیٚچُو۔  مسیح  چُھس  لقب۔  عیسیٰ  چُھس  ناو۔  بعض  وقتہٕ  چُھ  لقب  ناوس  پیٚٹھ  مُقدم  یِوان  کرنہٕ  تعظیم  خٲطرٕ،  یُس  باعزت  باوقار  آسہِ  دنیا  وٲخرتس  منٛز  بیٚیہِ  پروردِگارٕہ  سٕندیو  مقرب  بندو  أندرٕہ۔"
  },
  {
    "verse_id": 46,
    "translation": "بیٚیہِ  کرِ  سُہ  کلام  لوٗکن  سٍتۍ  منزلِس  اندر  تِتھے  پٲٹھۍ  یِتھہٕ  پٲٹھۍ  بوٚڈ  وٲتِتھ  جوان  سپدِتھ  کرِ  کلام،  بیٚیہِ  آسہِ  سُہ  نیکو  کارو  أندرٕہ۔"
  },
  {
    "verse_id": 47,
    "translation": "حضرتِ  مریمن  دوٚپ  پروردِگاراہ  مےٚ  کِتھہٕ  پٲٹھۍ  بنہِ  اولاد  حالانکہ  مےٚ  چُھنہٕ  اتھہٕ  تہِ  لوگمُت  کٲنسہِ  اِنسانن۔  کانہہ  مرد  چُھنہٕ  مےٚ  نزدیک  آمُت،  نہ  جٲیِز  طریقہٕ  پٲٹھۍنہ  ناجٲیِز  طریقہٕ  پٲٹھۍ۔  عادتاً  چُھنہٕ  بچہٕ  زیٚوان  مردٕہ  سٕندِ  نزدیک  یِنہٕ  ورٲے  کٲنسہِ  زنانہِ۔  معلوم  چُھنہٕ  کہ  اللہ  تعالیٰ  کِتھہٕ  پٲٹھۍ  کرِ  مےٚ  فرزند  عطا۔  کٲنسہِ  سٍتۍ  نِکاح  کٔرِتھ  کرِ  مہٕ  عطا  کِنہٕ  محض  پننہِ  قدرت  کٲمل  سٍتۍ  کریٚم  عطا،  اللہ  تعالیٰ  ہن  فرمووُس  مَلکہِ  سٕندِ  واسطہ،  تِتھے  پٲٹھۍ  یعنی  قدرتِ  کٲملہٕ  سٍتۍ،  اللہ  تعالیٰ  چُھ  پٲدٕہ  کران  اسبابو  تہٕ  ذرایعو  ورٲے  یہِ  یژھان  چُھ  تہِ،  سُہ  ییٚلہِ  کُنہِ  چیزکہ  پٲدٕہ  کرنُک  اِرادٕہ  کران  چُھ  پس  چُھنہٕ  تس  کینہہ  کرُن  آسان  فقط  فرماوُن  تتھ  کُن  یہِ  تِہٕندِس  علمس  منٛز  آسان  چُھ  کہ  سپد۔  اتی  چُھ  چیز  سپدان۔"
  },
  {
    "verse_id": 48,
    "translation": "بیٚیہِ  ہیٚچھناوِ  تس  چٲنِس  فرزندس  کتاب  یعنی  پرُن  تہِ  لیٚکھُن  بیٚیہِ  گاٹہٕ  جارچہ  کتھہٕ  بیٚیہِ  توراۃ  تہٕ  اِنجیل۔  بعض  عٲلِمو  فرموو  کتابہِ  أندرٕہ  چُھ  مُراد  قرآن  وحدیث۔  کیازِ  ٲخرزمانس  منٛز  ییٚلہِ  حضرتِ  عیسیٰ  آسمان  پیٚٹھہٕ  نٲزِل  سپدِ  برزمین،  تمہِ  وقتہٕ  کرِ  سُہ  پیروی  بکتاب  وسنت  حضرتِ  محمد  صلی  اللہ  علیہ  و سلم۔"
  },
  {
    "verse_id": 49,
    "translation": "بیٚیہِ  سوزِ  تس  بنی  اِسراییلن  کُن  پیغمبر  یُس  فرماوِ  تِمن،  اے  بنی  اِسراییلو  بہٕ  آسو  تۅہیہِ  ہیٚتھ  کینہہ  معجزٕہ  تُہٕندِس  پروردِگارٕہ  سٕندِ  طرفہٕ  یِم  معجزٕہ  میٲنِس  پیغمبر  آسنس  پیٚٹھ  دلالت  چھِ  کران،  بیشک  بہٕ  بناون  تُہٕندِ  خٲطرٕ  میٚژِ  ہُند  جانوراہ۔  سُہ  بنہِ  وُڈوُن  جانور  خداے  سٕندِ  حِکمت  سٍتۍ۔  دۅیِم  معجزٕہ  گوو،  بیٚیہِ  بلہٕ  راون  بہٕ  سُہ  یُس  اوٚنُے  ماجہِ  زامُت  آسہِ۔  تس  ییہِ  أچھن  گاش۔  بیٚیہِ  بلہٕ  راون  بہٕ۔۔۔۔  أہتھرِ  لد،  یس  بدنس  آسن  سفید  داغ۔  یِم  زٕ  مرض  ٲسۍ  تمہِ  وقتہٕ  لاعلاج۔  چنانچہ  اکہِ  دۅہہ  بلرٲوۍ  تِمو  پنژاہ  ساس  ﴿50000﴾  بیٚمار  امہِ  قسمٕکۍ۔  بیٚیہِ  کٔرِکھ  زِندٕہ  مٔمٕتۍ  اِنسان  خداے  سٕندِ  حُکم  سٍتۍ،  بیٚیہِ  کرو  بہٕ  خبر  تٔمِچ  یہِ  توٚہۍ  کھیٚوان  چھِوبیٚیہِ  یہِ  توٚہۍ  گرن  اندر  موجود  تھاوان  چِھو،  بیشک  اتھ  منٛز  چھےٚ  بٔڈ  دلیل  تُہٕندِ  خٲطرٕ  ہرگاہ  توٚہۍ  پژھ  کروٕنۍ  چھِو۔"
  },
  {
    "verse_id": 50,
    "translation": "بیٚیہِ  چُھس  بہٕ  تۅہیہِ  کُن  یِوان  تتھ  کتابہِ  تصدیق  کران  یۅسہٕ  مےٚ  برونٹھ  چھےٚ  نٲزِل  کرنہٕ  آمٕژ۔  سۅکتاب  گٔیہِ  توراۃ،  بیٚیہِ  آس  بہٕ  تۅہیہِ  کُن  یُتھ  حلال  کرٕ  تُہٕندِ  خٲطرٕ  تِمو  چیزو  أندرٕہ  بعض  چیز  یِم  تۅہیہِ  پیٚٹھ  حرام  آمٕتۍ  ٲسۍ  کرنہٕ۔  یہِ  میون  دعوٰے  نسخ  چُھنہٕ  بِلا  دلیل  بلکہ،  بیٚیہِ  آس  بہٕ  تۅہیہِ  کُن  تُہٕندِس  خداے  سٕندِ  طرفہٕ  أمِچ  دلیل  ہیٚتھ۔  سۅ  دلیل  گٔیہِ  میون  نبی  آسُن،  پس  کھوٗژِو  اللہ  تعالیٰ  ہس،  تِہٕندِس  حُکمس  مہ  کٔرِو  مُخالفت،  دین  کِس  معاملس  منٛز  مٲنِو  میون  حکُم۔  خلاصہٕ  میانہِ  دینی  تعلیمہِ  ہُند  چُھ  یی  کہ۔"
  },
  {
    "verse_id": 51,
    "translation": "پٔزۍ  پٲٹھۍ  اللہ  تعالیٰ  چُھ  میون  تہٕ  تُہُند  معبود  پس  کٔرِو  تِہںٛزٕے  عبادت۔  یۅہے  چُھ  راہِ  راست۔  یتھ  وتہِ  کُن  سٲرِی  پیغمبر  آے  ناد  دِوان۔"
  },
  {
    "verse_id": 52,
    "translation": "دوٚپُکھ  بنی  اسراییلن  کُن  کُس  اکھاہ  چُھ  تۅہیہِ  أندرٕہ  میون  مددگار  خدایس  کُن  لوٗکن  ناد  دِنہٕ  خٲطرٕ،  روشن  دِلو  أندرٕہ  خدایس  کُن  رجوع  کروٕنیو  أندرٕہ  ؤژھ  اکھ  جماعتھاہ،  تِم  ٲسۍ  باہ  زٔنۍ۔  تِموٕے  دوٚپ،  أسۍ  چھِ  خداے  سٕندِدینٕکۍ  مددگار،  اسہِ  اوٚن  ایمان  تہٕ  اسہِ  کٔرپژھ  کُنِس  خدایس،  اے  عیسیٰ  توٚہۍ  روٗزِو  گواہ،  أسۍ  چھِ  فرمانبردار  أکِس  خداے  سٕندۍ  بیٚیہِ  تُہٕندۍ۔"
  },
  {
    "verse_id": 53,
    "translation": "اے  سانہِ  پروردِگارٕہ  اسہِ  اوٚن  ایمان  تتھ  سٲرسٕے  یہِ  ژےٚ  نٲزِل  کوٚرُتھ۔  بیٚیہِ  کٔر  اسہِ  پیروی  ییٚمِس  چٲنِس  پیغمبرس  حضرتِ  عیسیٰ  ہس۔  پس  لیکھ  اسہِ  تہِ  شٲہِدن  سٍتۍ۔"
  },
  {
    "verse_id": 54,
    "translation": "بیٚیہِ  کٔر  یہوٗدو  وارِیاہ  حیلہٕ  تہٕ  مکر۔  پوٗشیدٕہ  تدبیر  حضرتِ  عیسیٰ  ہس  بیٚیہِ  حوارِینن  تکلیف  واتناونہٕ  خٲطرٕ،  اللہ  تعالیٰ  ہن  تہِ  کٔرۍ  تِم  تدبیر  یِمو  سٍتۍ  حضرتِ  عیسیٰ  ہن  تہٕ  حوارینو  نجات  لوٚب۔  یہودن  ہٕندِۍ  تدبیر  میلۍخاکس  سٍتۍ۔  چنانچہ  یہودو  ییٚلہِ  تِم  گرفتار  کرنہٕ  تہٕ  توپتہٕ  کٲٹھِس  پیٚٹھ  کھارنہٕ  خٲطرٕ  تیٲری  کٔر،  اللہ  تعالیٰ  ہن  کٔر  بییِس  أکِس  شخصس  حضرتِ  عیسیٰ  سٕنٛز  شکل  تہٕ  تِم  کھٲرِن  آسمانس  پیٚٹھ۔  یُس  شخص  حضرتِ  عیسیٰ  سٕنٛزِ  شکلہِ  بناونہٕ  آو،  سُہ  روٚٹ  تِمو  یہودو  تہٕ  دیُتُکھ  پھہہِ۔  اللہ  تعالیٰ  چُھ  اتھ  متعلق  بییِس  جایہِ  فرماوان،  اللہ  تعالیٰ  چُھ  ساروٕے  تدبیر  کروٕنیو  أندرٕہ  بہتر  تدبیر  کروُن۔"
  },
  {
    "verse_id": 55,
    "translation": "سُہ  وقت  کٔرِو  یاد  ییٚلہِ  اللہ  تعالیٰ  ہن  فرموو  حضرتِ  عیسیٰ  ہس،  اے  عیسیٰ  کینہہ  غم  مہٕ  بر،  بیشک  بہٕ  چُھس  ژےٚ  وفات  دِووُن  پننِس  موقعس  پیٚٹھ۔  لہٰذا  مہ  کھوژ  ژٕ  یِم  دُشمن  ما  کھارنم  کٲٹھِس  پیٚٹھ۔  بہٕ  دِمہٕ  نہٕ  تِمن  تمیُک  موقعے،  بلکہ  کھارتھ  ژٕ  بہٕ  پانس  کُن۔  واتناوتھ  بہٕ  ژم  عالمِ  بالاہس  منٛز،  بیٚیہِ  کرتھ  ژٕ  بہٕ  پاک  مُنکِرن  ہٕنٛزو  تہمتو  نِشہِ۔  یعنی  بہٕ  رچھتھ  ژٕ  تِمن  لوٗکن  ہٕندیو  اِرادو  نِشہِ  یِمو  ژےٚ  اِنکار  کوٚرُے،  بیٚیہِ  کرکھ  بہٕ  چٲنۍ  پیرو۔  چون  حکُم  مانن  وٲلۍ  غٲلِب  تِمن  لوٗکن  پیٚٹھ  یِمو  ژےٚ  اِنکار  کوٚرُے  قیامت  کِس  دۅہس  تانۍ،  تو  پتہٕ  چھےٚ  میے  کُن  تۅہیہِ  سارنٕے  ہٕندِ  واتنٕچ  جاے،  پس  کرٕ  بٕے  فٲصلہٕ  تۅہیہِ  منٛز۔"
  },
  {
    "verse_id": 56,
    "translation": "تِمن  سارنٕے  معاملن  منٛز  یِمن  منٛز  توٚہۍ  اِختلاف  کران  ٲسِو۔  تِمو  چیزو  أندرٕہ  گوو  اکھ  معاملہٕ  حضرتِ  عیسیٰ  سُند۔  اتھ  تہِ  کرٕ  بہٕ  فٲصلہٕ،  پس  تِم  لوٗکھ  یِمو  کُفر  تہٕ  اِنکار  کوٚر  یعنی  یہودونصاریٰ،  بیٚیہِ  آسِنہٕ  تِمن  کانہہ  مددگاراہ  تمہِ  عذاب  نِشہِ  مۅکلاونہٕ  خٲطرٕ۔"
  },
  {
    "verse_id": 57,
    "translation": "وۅنۍ  یِمو  لوٗکو  ایمان  اوٚن  پژھ  کٔرٕکھ  کُنِس  خدایس  بیٚیہِ  کریٚکھ  رٕژٕ  عملہٕ،  پس  کرِ  اللہ  تعالیٰ  تِمن  پوٗرٕہ  مزوٗرۍ  عطا،  اللہ  تعالیٰ  ہس  چِھنہٕ  پسند  ظٲلِم۔"
  },
  {
    "verse_id": 58,
    "translation": "یہِ  سورُے  قصہٕ  حضرتِ  عیسیٰ  سُند  چھِ  أسۍ  تۅہیہِ  پیٚٹھ  پران  یا  رسول  اللہ  صلی  اللہ  علیہ  وسلم۔  یِمہٕ  ژچھےٚ  بجہِ  دلیلہٕ  تُہٕندِس  نبوتس  پیٚٹھ۔  بیٚیہِ  چُھ  یہِ  قرآنِ  مجید  محکم  بیان۔"
  },
  {
    "verse_id": 59,
    "translation": "پٔزۍ  پٲٹھۍ  حضرتِ  عیسیٰ  سٕنٛز  مِثال  ژچھےٚ  خدایس  نِش  حضرتِ  آدم  سٕنٛز  ہِش،  حضرتِ  آدم  کوٚرُن  پٲدٕہ  میٚژِ  نِشہِ،  نہ  اوسُس  مولٕے  نہ  اوسُس  موجی،  تو  پتہٕ  فرمووُن  تس  سپد  پٲدٕہ  اِنسان،  أتی  سپُد،  یِتھے  پٲٹھۍ  فرمووُن  حضرتِ  عیسیٰ  سپدِ  پٲدٕہ  مٲلِس  ورٲے  تی  سپُد۔  حضرتِ  آدم  سُند  مٲلِس  ماجہِ  ورٲے  پٲدٕہ  سپدُن  اوس  زیادٕہ  عجٲیِب  مگر  تِہٕنٛزِ  لوہیتُک  چُھنہٕ  کانہہ  تہِ  ذِکر  کران۔  حضرتِ  عیسیٰ  زاو  مٲلِس  ورٲے  ماجہِ  نِشہِ۔  تِہٕندِس  پٲدٕہ  سپدنس  چھِ  لوٗکھ  زیادٕہ  عجٲیِب  زٲنِتھ  تِمن  متعلق  خدا  آسنُک  دعویٰ  کران۔"
  },
  {
    "verse_id": 60,
    "translation": "پوٚز  چُھ  تی  یہِ  حضرتِ  عیسیٰ  ہس  متعلق  ووت  تۅہیہِ  نِشہِ  پننِس  پروردِگارٕہ  سٕندِ  طرفہٕ  پس  مہ  ٲسِو  توٚہۍ  شک  تہٕ  شُبہٕ  کروٕنیو  أندرٕہ۔"
  },
  {
    "verse_id": 61,
    "translation": "پس  یُس  اکھاہ  تۅہیہِ  سٍتۍ  اتھ  معاملس  منٛز  ہر  تہٕ  قضیہِ  کرِ  تۅہیہِ  نِشہِ  امیُک  علم  واتنہٕ  پتہٕ،  سُہ  کریون  توٚہۍ  مغلوب  بیٚیہِ  طریقہٕ  تس  سٍتۍ  کٔرِو  توٚہۍ  مباہلہٕ،  پس  فرمٲوِیوکھ  اے  عیسایو  ؤلِو  أسۍ  دِمو  نا  د  تو  پتہٕ  سونبرٲوِیوکھ  پنٕنۍ  لۅکٕٹۍ  تہٕ  تِہٕندۍ  لۅکٕٹۍ،  پننہِ  زنانہٕ  تہٕ  تِہٕںٛزٕہ  زنانہٕ۔  بیٚیہِ  پنٕنۍ  پان  تہٕ  تِہٕندۍ  پان۔  سٲرِی  سٔمِتھ  کٔرِو  خدایس  کُن  التجا۔  تو  پتہٕ  مٔنگِو  خدایس  لعنت  اپزِیارین  خٲطرٕ۔  أسۍ  ونو  یا  اللہ  یُس  اسہِ  منٛزٕہ  اپزیور  چُھ  حضرتِ  عیسیٰ  سٕندِس  معاملس  اندر  تٔمِس  کر  لعنت۔  اتھ  چھِ  ونان  مباہلہٕ۔  بخرانک  عیسٲیی  یِم  بحث  کرنہِ  ٲسۍ  آمٕتۍ  تِمو  دوٚپہکھ  اسہِ  دِیِو  سونچنٕچ  مہلت۔  تِمن  أندرٕہ  یِم  گاٹٕلۍ  ہِی  ٲسۍ  تِمو  دوٚپ  بیین  عیساین  پننہِ  جایہِ  چھےٚ  کتھ  تۅہیہِ  چُھو  معلوم  یہِ  صٲحِب  چُھ  بیشک  پیغمبرِ  خدا۔  یہِ  تہِ  چُھو  توٚہِی  معلوم  کہ  ییٚمۍ  قومن  کٲنسہِ  پیغمبرس  سٍتۍ  مُباہلہٕ  کوٚر  سُہ  قوم  گوو  فنا  تہٕ  تباہ۔  لہٰذا  چُھ  مشورٕہ  کہ  أمِس  صٲحِبس  سٍتۍ  کرو  أسۍ  مصالحت،  چنانچہِ  دراے  امی  خیالہٕ۔  یورٕ  ٲسۍ  درامٕتۍ  نبی  کریم  صلی  اللہ  علیہ  وسلم،  سٍتۍ  ٲسِکھ  حضرتِ  علی۔  حضرتِ  سیدہ  النسافاطمہ  زہرا،  حضرتِ  اِمامِ  حسن  تہٕ  حضرتِ  اِمامِ  حُسین۔  یِمن  صٲحِبن  اوسُکھ  فرموومُت  بہٕ  کرٕ  دعا  توٚہۍ  کٔرِو  آمین۔  مگر  ییٚلہِ  یِم  عیسٲیی  نزدیک  وٲتۍ  یِمن  ںِشہِ  عرض  کوٚرہکھ  أسۍ  حض  کرو  نہٕ  مُباہلہ  توہیہِ  سٍتۍ  کینہہ  تہِ۔  پس  سپٕزیِمن  سٍتۍ  مصالحت۔  حدیث  شریفس  منٛز  چُھ  آمُت  ہرگاہ  یِم  عیسٲیی  مُباہلہٕ  کرہن۔  مال  وجان  گژھن  تباہ  وبرباد۔"
  },
  {
    "verse_id": 62,
    "translation": "پٔزۍ  پٲٹھۍ  یہِ  ذِکر  کرنہٕ  آو  یِم  چھِ  پٔزۍ  واقعات،  بیٚیہِ  چُھنہٕ  کانہہ  معبود  آسنس  سزاوار۔  اللہ  تعالیٰ  ہس  ورٲے،  بیٚیہِ  چُھ  پٔزۍ  پٲٹھۍ  اللہ  تعالیٰ  سٮ۪ٹھاہ  غٲلِب،  سٮ۪ٹھاہ  حِکمت  وول۔"
  },
  {
    "verse_id": 63,
    "translation": "پس  اگر  تِم  توتہِ  حق  قبول  کرنہٕ  نِشہِ  بُتھ  پھِرن۔  پس  پُشرٲوِو  توٚہۍ  یہِ  معاملہٕ  خدایس  سُہ  چُھ  پوٗرٕہ  زانان  مُفسِدن،  سُہ  ہیٚیہِ  پانے  تِمن  اِنتقام۔"
  },
  {
    "verse_id": 64,
    "translation": "فرمٲوِیوکھ  توٚہۍ  یا  رسول  اللہؐ  اے  اہلِ  کتابو  ؤلِو  تتھ  کلمس  کُن  یُس  اسہِ  منٛز  تہٕ  تۅہیہِ  منٛز  برابر  مُسلم  چُھ،  سُہ  کلمہٕ  گوو  یۅہے  کہ  أسۍ  کرو  نہٕ  کٲنسہِ  ہٕںٛز  عبادت  اللہ  تعالیٰ  ہس  ورٲے۔  بیٚیہِ  ٹھہراوو  نہٕ  تس  کانہہ  چیزاہ  شریک  کُنہِ  چیزس  اندر۔  بیٚیہِ  رٹن  نہٕ  اسہِ  اندر  أڈۍ  اڈین  روب  تہٕ  معبود،  معبودِ  برحقس  ورٲے۔  عیسٲیی  ٲسۍ  پوپ  یا  بیین  مشٲیخن  تہٕ  مولوین  امہِ  طریقہٕ  مانان  کہ  ہرگاہ  تِم  سراسر  کُنہِ  چیزس  اندر  عقلہِ  خلاف  یا  نقلس  خلاف  کانہہ  کتھاہ  کرہن،  سۅ  ٲسۍ  تِم  بے  چون  وچرا  مانان  تہٕ  تسلیم  کران۔  چنانچہ  از  تہِ  چِھ  عیسٲیی  تی  کران۔  امہِ  قسمُک  مذہبی  تقلید  چُھ  یقیناً  حرام،  کیازِ  یہِ  مرتبہٕ  یعنی  کٲنسہِ  ہٕںٛز  کتھ  بے  چون  وچرا  مانٕنۍ  چُھنہٕ  خدایس  ورٲے  بیٚیہِ  کٲنسہِ  أکۍ  سُند۔  پیغمبر  سُند  مرتبہٕ  تہِ  چُھ  یہِ  مگر  تیٚلہِ  ییٚلہِ  خداے  سٕندِ  طرفہٕ  تتھ  متعلق  اِرشاد  آسیٚس۔  الغرض  بے  چون  وچرا  چُھ  صِرف  خداے  سُند  یا  پیغمبرِ  خداے  سُند  حکُم  ماننہٕ  یِوان۔  تِمن  پتہٕ  چُھنہٕ  کٲنسہِ  أکۍ  سُند  قول  قابلِ  تسلیم  تہٕ  قٲبلِ  قبول  مگر  سُے  یُس  نقل  آسہِ  آمُت  کرنہٕ  ازخدا و رسول۔  اِسلامس  اندر  یُس  تقلیدِ  ایمہ  مذاہِب  چُھ،  سُہ  چُھ  امی  قسمُک۔  لہٰذا  امہِ  طریقہٕ  ارباب  مذاہِبن  ہُند  قول  مانُن  گوفی  الحقیقت  خدا  ورسول  سُندُے  قول  مانُن۔  البتہ  ہرگاہ  تِہُند  کانہہ  قولاہ  قرآن  وحدیث  کِس  صریح  نقلس  خلاف  آسہِ  سُہ  چُھنہٕ  ہرگِز  قٲبلِ  تسلیم  وعمل  تتھ  متعلق  چُھ  پانہٕ  اربابِ  مذاہِبو  باتفاق  فرموومُت  کہ  سون  کانہہ  قولاہ  ہرگاہ  قرآن  وحدیثس  خلاف  آسہِ  سُہ  دِیو  لٔبہِ  بٔرِتھ،  پس  ہرگاہ  تِم  امہِ  توحیدٕہ  نِشہِ  بُتھ  پھِرن،  پس  دٔپِیوکھ  توٚہۍ  اے  اہلِ  کتابو  گواہ  روزِو،  یتھ  کتھہِ  پیٚٹھ  کہ  أسۍ  چھِ  مسلمان  موحد۔"
  },
  {
    "verse_id": 65,
    "translation": "اے  اہلِ  کتابو  توٚہۍ  کیازِ  چھِو  قضیہِ  لاگان  تنازعہ  کران۔  حضرتِ  اِبراہیم  سٕندِس  حقس  اندر۔  ونان  چھِو  تِم  ٲسۍ  یہود  یا  نصاریٰ،  حالانکہ  نٲزِل  آو  کرنہٕ  توراۃ  تہٕ  اِنجیل۔  مگر  تِمن  پتہٕ  وارِیاہہِ  کٲلۍ۔  یہودیت  تہٕ  نصرانیت  زایہِ  توراۃ  تہٕ  اِنجیل  نٲزِل  سپدنہٕ  پتہٕ۔  توراۃ  آو  نٲزِل  کرنہٕ  حضرتِ  ابراہیمس  علیہ  السلام  پتہٕ  اکہِ  ساسہٕ  ؤہرۍ۔  اِنجیل  آو  نٲزِل  کرنہٕ  حضرتِ  موسیٰ  ہس  پتہٕ  دۅیہِ  ساسہٕ  ؤہرۍ،  کونہٕ  چِھو  عقل  کران۔  برونٹھمہِ  زمانُک  شخص  کِتھہٕ  پٲٹھۍ  بنہِ  پیرو  پٔتمہِ  کتابہِ  ہُند۔"
  },
  {
    "verse_id": 66,
    "translation": "وارٕہ  بوٗزِو  اے  لوٗکو  اِختلاف  چھِوٕہ  توٚہۍ  کران،  تتھ  مںٛز  ییٚمِچ  تۅہیہِ  کینژھاہ  خبر  چھو  یعنی  حضرتِ  عیسیٰ  ہس  متعلق۔  أڈۍ  چُھوس  دپان  خداے  تہٕ  أڈۍ  چُھوس  دپان  خداے  سُند  نیٚچُو۔  تِہٕندِس  معاملس  منٛز  چھَو  نہٕ  تۅہیہِ  کُنی  کتھ،  پس  کیازِ  چھِو  اِختلاف  کران  تِمن  معاملن  اندر  یِمن  ہٕںٛز  نہٕ  تۅہیہِ  کینہہ  خبر  تہٕ  علم  چُھ  یعنی  حضرتِ  ابراہیم  علیہ  السلامس  متعلق،  اللہ  تعالیٰ  چُھ  زانان  حضرتِ  ابراہیم  کُس  صٲب  اوس  توٚہۍ  چھِو  نہٕ  زانان۔"
  },
  {
    "verse_id": 67,
    "translation": "اوس  نہٕ  حضرتِ  ابراہیم  نہٕ  یہودی  تہٕ  نہ  نصرٲنۍ،  بلکہ  اوس  سُہ  ساروٕے  اپزیو  دینو  نِشہِ  بیزار،  پوٚز  دین  اِختیار  کروُن  تابعدار  تہٕ  فرمانبردار  موحدِ  کٲمِل،  بیٚیہِ  اوس  نہٕ  سُہ  مُشرِکو  أندرٕہ  یِم  دعویٰ  چھِ  کران  أسۍ  چھِ  تِہٕندِس  مِلتس  پیٚٹھ  حالانکہ  یِم  چھِ  پانے  کانہہ  چیزاہ  بناوان  کنِو،  ہچو  یا  بیٚیہِ  کُنہِ  چیزُک۔  تتھ  چھِ  نمان،  تتھ  نِشہِ  چھِ  برکت  ژھاںڈان۔  تس  چھِ  حاجت  منگان۔  یی  چھا  کوٚرمُت  حضرتِ  ابراہیمن  نعوذباللہ۔"
  },
  {
    "verse_id": 68,
    "translation": "پٔزۍ  پٲٹھۍ  زیادٕہ  نزدیک  چھِ  لوٗکو  أندرٕہ  حضرتِ  ابراہیمس  علیہ  السلام  تِمے  یِمو  تِہٕںٛز  متابعت  تہٕ  پیروی  کٔرتِہٕندِس  وقتس  اندر،  بیٚیہِ  چُھ  تِمن  نزدیک  یہِ  بوٚڈ  پیغمبر  حضرتِ  محمد  صلی  اللہ  علیہ  و سلم،  بیٚیہِ  چھِ  تِمن  نزدیک  باایمان۔  اُمتی  ییٚمِس  پیغمبرِ  برحق  سٕندۍ  یِمنٕے  پزِ  ونُن  أسۍ  چھِ  بردین  ابراہیمی  نہ  کہ  تۅہیہِ  یا  مُشرِکن،  اللہ  تعالیٰ  چُھ  دوست  باایمانن  تِہٕںٛزٕہ  کامہِ  سنبھالان۔"
  },
  {
    "verse_id": 69,
    "translation": "یژھوو  یہودو  أندرٕہ  أکۍ  جماعتن،  تِم  کرہن  تۅہیہِ  دینِ  حق  نِشہِ  گُمراہ،  فی  الحقیقت  چھِ  تِم  تۅہیہِ  گمراہ  کرُن  یژھان  بلکہ  چھِ  تِم  امہِ  سٍتۍ  پننین  پانن  گمراہ  کران،  مگر  تمیُک  چھِنہٕ  ژینان۔"
  },
  {
    "verse_id": 70,
    "translation": "اے  اہلِ  کتابو  کیازِ  چھِو  خداے  سٕندین  آیاتن  قرآنِ  مجیدس  اِنکار  کران  حالانکہ  توٚہۍ  چھِو  پننہِ  جایہِ  اتھ  اِقرار  کران۔"
  },
  {
    "verse_id": 71,
    "translation": "اے  اہلِ  کتابو  کیازِ  چِھو  پوٚز  أپزِس  سٍتۍ  مِلناوان  بیٚیہِ  کیازِ  چِھو  پوٚز  کھٹان  یعنی  نعتِ  نبی  کریم  صلی  اللہ  علیہ  و سلم  حالانکہ  توٚہۍ  چھِو  زانان  یہِ  چُھ  بیشک  پیغمبر  آخرالزمان۔"
  },
  {
    "verse_id": 72,
    "translation": "بیٚیِہ  أکۍ  جماعتن،  یہِ  ووٚن  یہودو  أندرٕہ  أکۍ  جماعتن  بیین  یہودن  مسلمانن  گُمراہ  کرنٕچ  اکھ  صورت  چھےٚ  یِتہِ  کہ  ظٲہِر  پٲٹھۍ  أنِو  ایمان  اتھ  یہِ  نٲزِل  آو  کرنہٕ  مسلمانن  پیٚٹھ  یعنی  قرآنِ  مجیدس  صبحس  تو  پتہٕ  کٔرِو  اِنکار  شامس،  یُتھ  یِم  باایمان  امی  سٍتۍ  اِسلام  نِشہِ  پھیرن  تہٕ  رجوع  کرن۔  شک  پییکھ  تہٕ  حوصلہٕ  سپدنکھ  پست۔"
  },
  {
    "verse_id": 73,
    "translation": "بیٚیہِ  مہ  ٲسِو  وژِھہ  وٲنجہ  تصدیق  کران  کُنہِ  دینس  مگر  تِمنٕے  یِم  پیرو  آسن  تُہٕندِس  دینس  یعنی  یہودیتس،  توٚہۍ  فرمٲوِیوکھ  تُہٕںٛزو  چالٲکیو  سٍتۍ  ہیٚکہِ  نہٕ  کینہہ  بٔنِتھ۔  کیازِ  پٔزۍ  پٲٹھۍ  ہِدایت  یُس  لوٗکن  بنان  چُھ  سُہ  ہِدایت  چُھ  خداے  سُند  ہِدایت۔  ،  سُے  چُھ  اصٕل  ہِدایت۔  سُہ  چُھہ  خداے  سٕندِسٕے  اتھس  اندر،  تمیُک  اِختیار  وول  چُھ  سُے۔  یس  سُہ  ہِدایت  کرِ  تس  ہیٚکہِ  نہٕ  ڈٲلِتھ  کانہہ  کُنہِ  طریقہٕ،  یس  نہٕ  سُہ  ہِدایت  کرِ  تس  ہیٚکہِ  نہٕ  کانہہ  ہِدایت  کٔرِتھ،  بیٚیہِ  دوٚپ  یہودو  أندرٕہ  أکۍ  جمٲژ۔  تصدیق  مہ  ٲسِو  کران  یتھ  کتھہِ  کہ  کٲنسہِ  کیاہ  ییہِ  عطا  کرنہٕ  تہٕ  یہِ  تۅہیہِ  بنی  اسراییلن  عطا  کرنہٕ  آو،  سُہ  گوو  نبوت،  کتاب،  حِکمت۔  یتھ  کتھہِ  تہِ  مہ  ٲسِو  تصدیق  کران  کہ  مسلمان  کیاہ  کرن  تۅہیہِ  مقابلہٕ  خدایس  تُہٕندِس  نِشہِ۔  کیازِ  تِہُند  دین  چُھ  مضبوط  تُہٕںٛز  دلیل  چھےٚ  قوی۔  یہِ  ٲسۍ  یہود  ونان  پانہٕ  وٲنۍ  اکھ  أکِس،  توٚہۍ  فرمٲوِیوکھ  یا  رسول  اللہ  صلی  اللہ  علیہ  و سلم  پٔزۍ  پٲٹھۍ  فضل  وکرم  چُھ  خداے  سٕندِس  اتھس  اندر۔  یس  خوش  کریٚس  تس  کرِ  عطا۔  ہرگاہ  کینہہ  کالاہ  نبوت  وہدایت  تٔمۍ  عطا  کٔر  بنی  اسراییلو  أندرٕ  بعض  صٲحِبن،  وۅنۍ  یوٚژھ  تٔمۍ  نبوت  وہدایت  عطا  کرُن  بنی  اسراییلو  أندرٕہ  أکِس  مخصوص  صٲحِبس،  توٚہۍ  کم  چھِو،  اللہ  تعالیٰ  سٕنٛز  رحمت  چھےٚ  وسیع۔  سُہ  چُھ  سٮ۪ٹھاہ  زانہٕ  وُن  تٔمِس  چھےٚ  خبر  کُس  چُھ  قٲبِل  تہٕ  سزاوار  اتھ  رحمتس۔"
  },
  {
    "verse_id": 74,
    "translation": "یسٕندِہ  حقہٕ  سُہ  یژِھہ  تس  کرِ  مخصوص  رحمت  سٍتۍ،  نبوت  سٍتۍ،  کتابہِ  سٍتۍ  تہٕ  حِکمت  سٍتۍ  توٚہۍ  کم  چھِو،  اللہ  تعالیٰ  چُھ  بوٚڈ  فضل  وول۔"
  },
  {
    "verse_id": 75,
    "translation": "بیٚیہِ  چھِ  بعض  اہلِ  کتابو  أندرٕہ  تمہِ  قسمٕکۍ  لوٗکھ  ہرگاہ  تِمن  بے  شُمار  مال  زٕ  ساس  زٕ  ہتھ  اوقیہ  سۅنٕکۍ  امانت  ییہِ  تھاونہٕ  سُہ  دِی  واپس  ژےٚ  ییٚلہِ  ژٕ  منگہس  مثلِ  عبداللہ  بِن  سلام۔  یِمو  یہودو  أندرٕہ  چھِ  بعض  تِم  ہرگاہ  تِمن  ژٕ  اکھ  دینار  یعنی  اکھ  مُہر  امانت  تھاوکھ  سُہ  دِی  نہٕ  واپس  سُہ  اکھ  دینار  تہِ،  یوٚتانۍ  وۅدٕنۍ  روزکھ  ژٕ  تٔمِس  مُطالبہٕ  تہٕ  وُگرٲے  کران،  یہِ  خیانت  کرنُک  وجہ  چُھ  تِم  چھِ  دپان  اسہِ  چُھنہٕ  ناخواندن،  نا  تعلیم  یافتن  غٲر  اہلِ  کتابن  ہُند  مال  کھیٚنس  اندر  کانہہ  قصوراہ  تہٕ  گنہاہ۔  بیٚیہِ  ٲسۍ  تِم  ونان  کہ  توراۃس  اندر  وچُھ  سانہِ  دین  کین  مُخالفن  ہٕندِس  مٲلِس  اندر  خیانت  کرٕنۍ  جٲیِز۔  اللہ  تعالیٰ  چُھکھ  اتھ  رد  فرماوان،  نوراوان  چھِ  یِم  یہِ  کتھ  وننہٕ  سٍتۍ  اللہ  تعالیٰ  ہس  پیٚٹھ  اپُز،  زٲنِتھ  کٔرِتھ۔  یِمن  چُھ  معلوم  کہ  اللہ  تعالیٰ  ہن  چُھنہٕ  کُنہِ  جایہِ  امیُک  اِجازت  دیُتمُت۔  امانتس  اندر  خیانت  کرٕنۍ  چُھ  پرتھ  کٲنسہِ  ہٕندِ  حقہٕ  ممنوع۔  پرتھ  دینس  تہٕ  مذہبس  منٛز  ناجٲیِز،  یِہٕںٛز  یہِ  کتھ  چَھنہٕ  صحیح  بلکہ  یہِ  کرُن  چُھ  سخت  گناہ۔  خیانت  کروٕنِس  پیٚٹھ  چُھ  ضروٗر  سخت  الزام۔  کیازِ  تتھ  متعلق  چھِ  سٲنۍ  زٕہ  قانون۔  اکھ  گوو۔"
  },
  {
    "verse_id": 76,
    "translation": "ییٚمۍ  أکۍ  وفا  کوٚر  پننِس  عہدس  یُس  تٔمۍ  خدایس  سٍتۍ  کوٚرمُت  آسہِ  یا  جٲیِز  عہداہ  کٲنسہِ  مخلوقس  سٍتۍ  کوٚرمُت  آسہِ،  بیٚیہِ  کھوژِ  اللہ  تعالیٰ  ہس  کہ  کٲنسہِ  ہُند  مال  زانہِ  نہٕ  حلال  بِلا  وجہ،  پس  بیشک  اللہ  تعالیٰ  چُھ  دوست  تھاوان  پسند  کران  پرہیز  گارن۔  دوٚیِم  قانون  گوو۔"
  },
  {
    "verse_id": 77,
    "translation": "پٔزۍ  پٲٹھۍ  یِم  لوٗکھ  کٕنان  تہٕ  بدلاوان  چھِ  خداے  سٕندِس  عہدس  یُس  امانتس  متعلق  چُھ  توراۃس  منٛز  بیان  کرنہٕ  آمُت۔  یا  یُس  عہد  نبی  کریمس  صلی  اللہ  علیہ  و سلم  متعلق  چُھ  پننیو  اپزیو  قسمو  سٍتۍ  موٗلس  حٲصِل  چھِ  کران  تِم  قٍمتھاہ  تہٕ  مولاہ  سٮ۪ٹھاہ  کم  یعنی  وُشکہِ  ہُند  اکھ  ترٚکھ  یا  کپرٕکۍ  کینہہ  گز۔  یِم  تِمن  کعب  بِن  اشرف  یہود  یس  نِشہِ  بنان  ٲسۍ  نعتِ  پیغمبر  آخر  الزمانس  تحریف  کرنس  پیٚٹھ،  یِم  عہد  شِکن  تہٕ  اپزیٲرۍ  اپٕزۍ  قسم  ہاوٕوُنۍ  یِم  چھِ،  یِہٕندِ  خٲطرٕ  چُھنہٕ  ٲخرتس  اندر  کانہہ  حِصہٕ  ثوابُک،  بیٚیہِ  کرِ  نہٕ  اللہ  تعالیٰ  یِمن  سٍتۍ  کتھ  تہِ۔  بیٚیہِ  دِیہِ  نہٕ  تِمن  کُن  نظر  تہِ  قیامت  کہ  دۅہ،  نہ  کرِ  تِہٕںٛزن  کامین  ہٕںٛز  کانہہ  تعریف،  نہ  کرِ  تِمن  گُنہو  نِشہِ  پاک  بلکہ  آسہِ  تِہٕندِ  خٲطرٕ  کڈُر  عذاب۔"
  },
  {
    "verse_id": 78,
    "translation": "یِمو  یہودو  أندرٕہ  چھےٚ  اکھ  جماعتھاہ  یِم  زِیٚو  وُٹھِتھ  تہٕ  ۂج  کٔرِتھ  توراۃٕچ  عبارت  پران  چھِ۔  یتھ  جایہِ  نبی  کریم  صلی  اللہ  علیہ  و سلم  سٕندین  تعریفن  تہٕ  نعتن  تحریف  تہٕ  تغیر  چُھ  آسان  آمُت،  یُتھ  تۅہیہِ  گُمان  گژِھہ  یہِ  تہِ  چھےٚ  توراۃ  چی  عبارت،  حالانکہ  فی  الواقع  چَھنہٕ  سۅ  توراۃٕچ  عبارت  کینہہ  تہِ،  ونان  چھِ  یِم  کہ  یہِ  عبارت  تہِ  چھےٚ  خداے  سٕندِی  طرفہٕ،  حالانکہ  سۅ  عبارت  چَھنہٕ  ہرگِز  خداے  سٕندِ  طرفہٕ،  نوٚراوان  چھِ  یِم  خدایس  پیٚٹھ  اپُز  حالانکہ  یِم  چھِ  زانان  أسۍ  چھِ  اپُز  ونان  مگر  زٲنِتھ  کٔرِتھ  چھِ  اپُز  ونان۔  یِتھے  پٲٹھۍ  چھِ  نصاریٰ  تہِ  اپُز  نوٚراوان  خدایس  پیٚٹھ۔  تِم  چھِدپان  حضرتِ  عیسیٰ  ہن  چُھ  کوٚرمُت  خدا  آسنُک  دعویٰ۔  لوٗکن  دیُت  ناد  تِمو  پننِس  عبادتس  کُن  تتھ  چھُ  رد  کران  اللہ  تعالیٰ۔"
  },
  {
    "verse_id": 79,
    "translation": "کٲنسہِ  بشرس  نِشہِ  چَھنہٕ  یہِ  کتھ  ممکِن  کہ  اللہ  تعالیٰ  ہن  کیاہ  آسہِ  تس  عطا  کٔرمٕژ  سۅ  کتاب  یتھ  اندر  توحیدُک  حکُم  تہٕ  شِر  کٕچ  ممانعت  آسہِ۔  بیٚیہِ  آسنس  عطا  کٔر  مٕژ  عقل  تہٕ  فہم۔  بیٚیہِ  آسنس  عطا  کوٚرمت  نبوت،  توپتہٕ  کیاہ  وَنہِ  سُہ  لوٗکن  توٚہۍ  بٔنِو  میٲنۍ  بندٕہ  خدایس  ورٲے  یعنی  میٲنۍ  کٔرِو  عبادت،  بلکہ  چھےٚ  تِہٕںٛز  کٲم  لوٗکن  ونُن۔  بٔنِو  توٚہۍ  اے  لوٗکو  خداے  سٕندۍ  بندٕہ۔  پنٕنۍ  خاص  تعلقات  تھاوٕوُنۍ  تس  سٍتۍ۔  عبادت  کٔرِو  تِہٕںٛزٕے  یٲژ۔  کیازِ  سُہ  کھوژِ  ہرگاہ  بہٕ  لوٗکن  پننِس  عبادتس  تہٕ  پرستِشہِ  کُن  ناد  دِمہٕ۔  اللہ  تعالیٰ  ہن  یۅسہٕ  مہربٲنیاہ  چھم  کٔرمٕژ  سۅ  ہیٚیم  واپس  بیٚیہِ  گژھیم  بیزار،  امی  وجہہ  کہ  توٚہۍ  چُھوکھ  ہیٚچھناوان  لوٗکھ  سۅ  کتاب  یتھ  منٛز  توحیدکی  سبق  چھِ۔  امی  وجہہ  کہ  توٚہۍ  چھِو  سۅ  کتاب  پانہٕ  پران۔"
  },
  {
    "verse_id": 80,
    "translation": "بیٚیہِ  ہیٚکہِ  نہٕ  سُہ  بشر  امر  کٔرِتھ  کہ  توٚہۍ  بنٲوِیوکھ  ملٲیک  تہٕ  پیغمبر  معبود  پنٕنۍ  خدایس  ورٲے،  کیاہ  یہِ  چھا  ممکِن  کہ  سُہ  بشر  کیاہ  کرِ  تۅہیہِ  کُفرُک  تجویز  توٚہۍ  مسلمان  بننہٕ  پتہٕ۔"
  },
  {
    "verse_id": 81,
    "translation": "سُہ  وقت  پٲوِو  ژیٚتس  ییٚلہِ  اللہ  تعالیٰ  ہن  عہد  کرنٲوۍ  سٲرِی  پیغمبر،  البتہ  یہِ  کینژھاہ  مےٚ  تۅہیہِ  عطا  کوٚر  کتاب  تہٕ  حِکمت،  تو  پتے  واتہِ  تۅہیہِ  نِش  پیغمبراہ  عظیم  الشان،  سُہ  آسہِ  تصدیق  کروُن  تِہٕںٛزن  سارنٕے  بُنیٲدی  کتھن  یِمہٕ  تۅہیہِ  سٍتۍ  چھےٚ،  توٚہۍ  کٔرِزیو  تٔمِس  پیغمبرس  ضروٗر  پژھ،  بیٚیہِ  کٔرِزیو  تِہٕندِس  دینس  ضروٗر  مدد،  اللہ  تعالیٰ  ہن  فرمووُکھ  اے  پیغمبرو  وارٕہ  کٔرِو  اتھ  پیٚٹھ  اِقرار،  اتھ  پیٚٹھ  کٔرِو  میون  عہد  تہٕ  حکُم  قبول  یتھ  عہدس  توٚہۍ  وفا  کٔرِو،  ساروٕے  پیغمبرو  دوٚپ  اسہِ  کوٚر  اِقرار،  اللہ  تعالیٰ  ہن  فرمووُکھ  پس  روزِو  أڈۍ  اڈین  گواہ،  بٕتہِ  چُھس  تۅہِی  سٍتۍ  گواہو  أندرٕہ۔"
  },
  {
    "verse_id": 82,
    "translation": "یُس  یِمو  منٛزٕہ  روگردٲنی  کرِ  امہِ  معاہدٕہ  پتہٕ  تِمے  چھِ  کٲفر  تہٕ  نافرمان۔"
  },
  {
    "verse_id": 83,
    "translation": "کیاہ  تِم  عہد  شِکن  چھا  خداے  سٕندِ  دیندٲری  ورٲے  بیاکھ  دیناہ  ژھانڈان،  حالانکہ  یُس  اکھاہ  آسمانس  تہٕ  زمینس  اندر  چُھ  تِمو  ساروٕے  چھےٚ  گردن  دٲرمٕژ  خداے  سٕندِس  حُکمس،  خوشی  سٍتۍ  یا  لاچار  سپدِتھ،  پتولاکہ  چُھ  تس  کُن  سارنٕے  رجوع  کرُن۔"
  },
  {
    "verse_id": 84,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و  سلم  اسہِ  کٔر  پژھ  کُنِس  خدایس  بیٚیہِ  تتھ  یہِ  اسہِ  کُن  نٲزِل  کرنہٕ  آو،  بیٚیہِ  تتھ  یہِ  نٲزِل  کرنہٕ  آو  حضرتِ  ابراہیمس،  حضرتِ  اِسماعیلس،  حضرتِ  اِسحاقس،  حضرتِ  یعقوبس  بیٚیہِ  تِہٕندین  اولادن  پیٚٹھ،  بیٚیہِ  تتھ  یہِ  عطا  کرنہٕ  آو  حضرتِ  موسیٰ  ہس،  حضرتِ  عیسیٰ  ہس  بیٚیہِ  سارنٕے  پیغمبرن  پننِس  پروردِگارٕہ  سٕندِ  طرفہٕ،  کانہہ  فرق  چھِنہٕ  أسۍ  کران  یِمو  أندرٕہ  کٲنسہِ  أکِس  اندر،  أسۍ  چھِ  خداے  سٕندۍ  فرمانبردار  تٔمۍ  کوٚر  اسہِ  یہِ  دین  عطا۔  اسہِ  کوٚر  قبول  تہٕ  اِختیار  یۅہے  دین۔"
  },
  {
    "verse_id": 85,
    "translation": "وۅنۍ  یُس  اکھاہ  ژھانڈِہ  اِسلام  ورٲے  بیاکھ  دیناہ۔  ادٕہ  سُہ  دین  یِیس  نہٕ  ہرگِز  قبول  تہٕ  منظور  کرنہٕ،  بیٚیہِ  آسہِ  سُہ  ٲخرتس  اندر  تاوان  زدو  أندرٕہ  یِم  نہٕ  نجات  ہیٚکن  لٔبِتھ۔"
  },
  {
    "verse_id": 86,
    "translation": "اللہ  تعالیٰ  کِتھہٕ  پٲٹھۍ  ہاوِ  وتھ  تِمن  لوٗکن  یِمو  کُفر  تہٕ  اِنکار  کوٚر  اکہِ  پھِرِ  ایمان  أنِتھ،  یِمو  اکہِ  پھِرِ  گوٲہی  دِژ  یہِ  پیغمبر  چُھ  پٔزۍ  زیور،  بیٚیہِ  واژٕ  تِمن  نِشہِ  ننہِ  دلیلہٕ،  بیٚیہِ  کتہِ  انہِ  اللہ  تعالیٰ  سیٚزِ  وتہِ  پیٚٹھ  یِمن  ظٲلِمن  یِمو  ایمان  چہ  جایہِ  کُفر  تھوو۔"
  },
  {
    "verse_id": 87,
    "translation": "یِمنٕے  لوٗکن  ہُند  سزا  چُھ  یِمن  پیٚٹھ  لعنت  خداے  سٕنٛز  بیٚیہِ  ملٲیکن  ہٕںٛز  بیٚیہِ  سارنٕے  لوٗکن  ہٕںٛز،  تتھ  لعنتس  منٛز  روزن  گرفتار  ہمیشہ  یا  لعنت  کِس  اثرس  منٛز۔  سُہ  گوو  عذابِ  جہنم  تتھ  منٛز  روزن  ہمیشہ۔"
  },
  {
    "verse_id": 88,
    "translation": "لوٚژراونہٕ  تہٕ  کم  ییہِ  نہٕ  کرنہٕ  تِمن  نِشہِ  سُہ  عذاب،  نہ  ییہِ  تِمن  مہلت  دِنہٕ  یعنی  جہنم  کہ  قٲد  خانہٕ  منٛزٕہ  یِہن  کُنہِ  وقتہٕ  نیٚبر  کڈنہٕ۔  "
  },
  {
    "verse_id": 89,
    "translation": "مگر  یِمو  توبہٕ  کوٚر  امہِ  پتہٕ  بیٚیہِ  سنبھٲلِکھ  دِل  پنٕنۍ  بیٚیہِ  عملہٕ  پننہِ  پس  تِہٕندِ  خٲطرٕ  چُھ  اللہ  تعالیٰ  مغفرت  کروُن  رحم  کروُن۔"
  },
  {
    "verse_id": 90,
    "translation": "پٔزۍ  پٲٹھۍ  یِمو  کُفر  کوٚر  ایمان  اننہٕ  پتہٕ،  تو  پتہٕ  کٔرٕکھ  زیادتی  کُفرس  اندر،  یِہُند  توبہٕ  ییہِ  نہٕ  ہرگِز  قبول  کرنہٕ  یُس  توبہٕ  تِم  بیین  گنہن  ہٕندِ  خٲطرٕ  کرن۔  بیٚیہِ  چھِ  تِمے  گمراہ  تہٕ  ڈلمٕتۍ۔"
  },
  {
    "verse_id": 91,
    "translation": "پٔزۍ  پٲٹھۍ  یِمو  کُفر  کوٚر  تہٕ  موٗدۍ  کُفرٕسٕے  پیٚٹھ،  پس  ہرگِز  ییہِ  نہٕ  تِمن  نِشہِ  قبول  کرنہٕ  تیوت  سۅن  ییٚمہِ  سٍتۍ  سٲرٕے  زمین  پُر  آسہِ،  ہرگاہ  سُہ  تیوٗت  سۅن  عذابس  بدلہٕ  دِیہِ  ہرگِز  ییِس  نہٕ  قبول  کرنہٕ۔  یِمن  یِتھیٚن  لوٗکن  ہٕندِ  خٲطرے  چُھ  کڈُر  عذاب،  بیٚیہِ  آسنہٕ  تِمن  کانہہ  مددگاراہ۔"
  },
  {
    "verse_id": 92,
    "translation": "اے  مسلمانو  ہرگِز  ہیٚکِو  نہٕ  کٲملِ  نیکی  یعنی  بوٚڈ  ثواب  حٲصِل  کٔرِتھ  یوٚتانۍ  نہٕ  خرٕچ  ٲسِو  کران  تمہِ  مالہٕ  منٛزٕہ  یُس  تۅہیہِ  ٹوٹھ  آسہِ،  ادٕہ  سُہ  کم  ٲسِتن  یا  زیادٕہ،  بیٚیہِ  یہِ  توٚہۍ  خرٕچ  کٔرِو  کُںہِ  چیزٕہ  أندرٕہ،  پس  اللہ  تعالیٰ  چُھ  تہِ  پوٗرٕہ  زانان۔  تتھ  پیٚٹھ  کروٕ  تۅہیہِ  ثواب  عطامگر  ثوابِ  عظیم  گوو  تُہٕندِ  خٲطرٕ  تمہِ  چیزٕہ  منٛزٕہ  خرٕچ  کرُن  یُس  ٹوٹھ  آسہِ۔"
  },
  {
    "verse_id": 93,
    "translation": "سٲرِی  کھیٚنٕکۍ  چیز  ٲسۍ  حلال  بن  اسراییلن  ہٕندِ  خٲطرٕ  توراۃ  نٲزِل  سپدنہٕ  برونٹھ۔  تِمو  چیزو  ورٲے  یِم  حضرتِ  یعقوبن  پانس  پیٚٹھ  حرام  ٲسۍ  کٔرِمٕتۍ  بطریق  نذر۔  تِمو  اوس  نذر  تھوومُت  کہ  ہرگاہ  عرق  النساہُک  تکلیف  مہ  دوٗر  گژِھہ  تیٚلہِ  تراوٕ  بہٕ  اوٗںٹہٕ  ماز  تہٕ  اوٗںٹہٕ  دۅد  کھیٚون۔  امہِ  سببہٕ  ٲسۍ  نہٕ  تِم  یِم  زٕ  چیز  اِستعمال  کران۔  تِہٕندِس  شریعتس  منٛز  آسِہا  طریقہ  نذر  تھاوُن  جٲیِز۔  یعنی  کانہہ  چیز  پانے  پانس  پیٚٹھ  حرام  کرُن  یا  کانہہ  حلال  چیز  ترک  کرُن  یُس  خداین  حلال  کوٚرمُت  آسہِ۔  تہِ  چُھ  اِسلامس  منٛز  ناجٲیِز۔  اللہ  تعالیٰ  چُھ  فرماوان  نبی  کریمس  صلی  اللہ  علیہ  و سلم،  توٚہۍ  کیازِ  چُھو  پانس  پیٚٹھ  سُہ  چیز  حرام  کران  یُس  خداین  تُہٕندِ  خٲطرٕ  حلال  کوٚرمُت  چُھ،  فرمٲوِیوکھ  توٚہۍ  یا  رسول  اللہؐ،  اے  یہودو  توٚہۍ  ہے  چُھ  توراۃک  حوالہٕ  دِوان،  پس  کٔرِو  پیش  توراۃ  تہٕ  سُے  پٔرِو۔  ہاوِو  کتہِ  نس  چُھ  توراۃس  اندر  لیٚکھِتھ۔  ہرگاہ  توٚہۍ  اعتراض  کرنس  اندر  پٔزِیٲرۍ  چِھو۔  سُہ  اعتراض  اوس  تُہُند  یۅہے  کہ  تۅہیہِ  مسلماننٕے  چھِو  دپان  أسۍ  چھِ  برمِلتِ  ابراہیمی،  کیازِ  چھِو  تِم  چیز  کھیٚوان  یِم  چیز  حضرتِ  ابراہیمس  پیٚٹھ  اللہ  تعالیٰ  ہن  ٲسۍ  حرام  کٔرِمٕتۍ۔  تتھ  اعتراضس  کوٚرُکھ  اللہ  تعالیٰ  ہن  رد۔"
  },
  {
    "verse_id": 94,
    "translation": "پس  یُس  اکھاہ  اپُز  نوراوِ  معبودِ  برحقس  پیٚٹھ  امہِ  پتہٕ۔  پس  تِمے  چھِ  ظٲلِم  بے  اِنصاف۔"
  },
  {
    "verse_id": 95,
    "translation": "فرمٲوِیوکھ  پوٚز  فرموو  اللہ  تعالیٰ  ہن  حضرتِ  ابراہیمس  متعلق  یہِ  خبر۔  ؤلِو  اتھ  پزِ  کتھہِ  پیٚٹھ  کٔرِو  فٲصلہٕ،  پس  ہرگاہ  تۅہیہِ  تِہٕندِ  متابعتُک  دعویٰ  چُھوتیٚلہِ  کٔرِو  تِہٕںٛز  متابعت۔  تِم  ٲسۍ  ساروٕے  دینونِشہِ  بیزار،  ثٲبِت  ٲسۍ  بردینِ  اِسلام  بیٚیہِ  ٲسۍ  نہٕ  تِم  مُشرِکو  أندرٕہ۔"
  },
  {
    "verse_id": 96,
    "translation": "پٔزۍ  پٲٹھۍ  عبادتُک  گۅڈنِکُے  سُہ  گرٕ  یُس  تعمیر  آو  کرنہٕ،  سُہ  گوو  سُے  گرٕ  یُس  مکہ  شریفس  منٛز  چُھ،  یُس  سٮ۪ٹھاہ  بابرکت  چُھ۔  ییٚمہِ  آیہِ  کریم  سٍتۍ  چُھ  اللہ  تعالیٰ  رد  کران  یہودن  ہٕندِس  بییِس  اعتراضس  سُہ  گوو  یۅہے  کہ  تِم  ٲسۍ  دپان  ہرگاہ  توٚہۍ  حضرتِ  ابراہیم  سٕندِ  مِلتس  پیروی  چِھو  کران  تیٚلہِ  اوس  حضرتِ  ابراہیمن  عراقہٕ  پیٚٹھہ  ہِجرت  کٔرِتھ  شامس  منٛز  پنُن  وطن  بنوومُت،  تِہُند  قبلہٕ  اوس  بیت  المُقدس۔  توٚہۍ  کِتھہٕ  پٲٹھۍ  چِھو  دعویٰ  کران  تِمن  سٍتۍ  قربُک  تہٕ  نزدیکی  ہُند۔  اللہ  تعالیٰ  ہن  فرمووُکھ  ساروٕے  مقاماتِ  مُقدسن  برونٹھ  چُھ  گۅڈنِکُے  مُقدس  تہٕ  محترم  گرٕ  کعبہٕ  شریف  یُس  مکہ  معظمس  اندر  چُھ،  بیٚیہِ  چُھ  یہِ  کعبہٕ  شریف  بوٚڈ  ہِدایت  عالمینن  ہٕںدِ  خٲطرٕ۔"
  },
  {
    "verse_id": 97,
    "translation": "اتھ  خانہ  کبس  منٛز  چھِ  خداے  سٕندِ  قدرتٕکۍ  نٔنۍ  نِشانہٕ۔  تِمو  أندرٕہ  گوو  اکھ  مقام  ابراہیم۔  سۅ  کٔنۍ  یتھ  پیٚٹھ  اِستادٕہ  روٗزِتھ  حضرتِ  اِبراہیم  خانہ  کعبہ  بِنا  کران  ٲسۍ۔  تتھ  کنہِ  منٛز  چھِ  ژور  نِشانہٕ۔  تتھ  منٛز  چھِ  حضرتِ  ابراہیم  سٕندۍ  پایے  مبارک  سنےمٕتۍ  ﴿2﴾  تِمے  پایے  مُبارک  چھِ  سنےمٕتۍ  ژیٖنین  تانۍ  ﴿3﴾  تِمے  نِشانہٕ  چھِ  تتھ  کنہِ  پیٚٹھ  یوٗت  کال  گٔژِھتھ  تہِ  وُنہِ  موجود ﴿4﴾  بیٚیہِ  چھےٚ  سۅکٔنۍ  ازتانۍ  موجود  باوجودآنکہ  کعبہٕ  شریفس  چھےٚ  دُشمنو  وارِیاہ  پھِرِ  بے  حُرمتی  کرمٕژ،  لٔرٕومُت  تہٕ  منہدم  کوٚرمُت۔  مگر  تتھ  کنہِ  چُھنہٕ  کانہہ  تغیراہ  سپُدمُت،  بیٚیہِ  یُس  اکھاہ  اتھ  گرس  منٛز  ژاو  تٔمۍ  لوٚب  امن  وامان،  بیٚیہِ  چُھ  خداے  سٕندِی  خٲطرٕ  لوٗکن  پیٚٹھ  مٹہِ  امہِ  گرٕچ  زیارت  کرنہٕ  خٲطرٕ  بقصد  سفر  کرُن،  یۅہے  چُھ  مٹہِ  لوٗکو  أندرٕہ  تِمن  پیٚٹھ  یِمن  توٚت  واتنُک  طاقت  آسہِ  مٲلی  یا  بدنی،  وۅنۍ  یُس  اکھاہ  حج  مٹہِ  ٲسِتھ  حج  کرِ  نہٕ،  متہٕ  کٔرۍتن  تمیُک  نقصان  چُھ  تس  پانس۔  اللہ  تعالیٰ  چُھ  بے  نیاز  ساروٕے  مخلوقاتو  نِشہِ۔"
  },
  {
    "verse_id": 98,
    "translation": "فرمٲوِو  یا  رسول  اللہؐ،  اے  اہلِ  کتابو  کیازِ  چِھو  اِنکار  کران  خداے  سٕندین  آیاتن  حالانکہ  اللہ  تعالیٰ  چُھ  وُچھان  تہِ  یہِ  توٚہۍ  کران  چھِو۔  سُہ  دِیوٕ  ضروٗر  امیُک  سزا۔"
  },
  {
    "verse_id": 99,
    "translation": "فرمٲوِیوکھ  توٚہۍ  یا  رسول  اللہ  صلی  اللہ  علیہ  و سلم  اے  اہلِ  کتابو  کیازِ  چُھوکھ  پتھ  رٹان  خداے  سٕنٛزِ  وتہِ  نِشہِ  دینِ  اِسلام  نِشہِ  تِم  لوٗکھ  یِمو  ایمان  اوٚن  تہٕ  پوٚز  دین  قبول  کوٚر،  ژھانڈان  چھِو  توٚہۍ  اتھ  دینس  اندر  نقصان  تہٕ  خرٲبی،  حالانکہ  تۅہیہِ  چُھو  معلوم  یہِ  چُھ  دینِ  حق،  اللہ  تعالیٰ  چُھنہٕ  بے  خبر  تُہٕںٛزو  کامیو  نِشہِ۔"
  },
  {
    "verse_id": 100,
    "translation": "اے  باایمانو  ہرگاہ  توٚہۍ  کانہہ  کتھاہ  مٲنِو  کُنہِ  جماعتٕچ  اہلِ  کتابو  أندرٕہ،  تِم  واتناونو  تۅہیہِ  تُہٕندِ  ایمان  اننہٕ  پتہٕ  بیٚیہِ  کُفرس  کُن۔"
  },
  {
    "verse_id": 101,
    "translation": "توٚہۍ  کِتھہٕ  پٲٹھۍ  ہیٚکِو  بیٚیہِ  کُفرس  کُن  پھیرِتھ  تۅہیہِ  پیٚٹھ  ہے  چھِ  خداے  سٕندۍ  آیات  پرنہٕ  یِوان۔  بیٚیہِ  ہے  تۅہیہِ  منٛز  موجود  چُھ  تسُند  پیغمبر،  یُس  اکھاہ  زورٕہ  کرِ  تھپھ  أکسٕے  خدایس  پس  بتحقیق  تس  آیہِ  وتھ  ہاونہٕ  سیٚزِ  وتہِ  کُن۔"
  },
  {
    "verse_id": 102,
    "translation": "اے  باایمانو  کھوٗژِو  اللہ  تعالیٰ  ہس  یُتھ  تس  کھوژُن  شوٗبہِ۔  تس  کھوژُن  گوو  یِتھہ  پٲٹھۍ  توٚہۍ  کُفروشِرکہٕ  نِشہِ  پتھ  روٗزِو  یِتھے  پٲٹھۍ  روٗزِو  ساروٕے  گنہو  نِشہِ  تہِ  پتھ،  بیٚیہِ  مہ  مٔرِو  مگر  اِسلامس  پیٚٹھ  جان  دِیو  اِسلامسٕے  پیٚٹھ۔"
  },
  {
    "verse_id": 103,
    "translation": "بیٚیہِ  کٔرِو  زورٕہ  تھپھ  اللہ  تعالیٰ  سٕنٛزِ  محکم  رزِہ  سٲرِی  سٔمِتھ  تہٕ  مُتفِق  روزِتھ۔  محکم  رزِہ  تھپھ  کرٕنۍ  گوو  سارنٕے  اِسلام  کین  حُکمن  اصولن  تہٕ  فروعن  پیٚٹھ  پوٗرٕہ  عمل  کرٕنۍ،  الگ  الگ  مہ  سپدِو،  نااِتفٲقی  مہ  کٔرِو  مسلمان  ٲسِتھ  کیازِ  اِسلامس  اندر  چھےٚ  أمِچ  سخت  ممانعت،  ژیٚتس  پٲوِو  سۅ  نعمت  خداے  سٕںٛز  یۅسہٕ  خاص  تۅہیہِ  عطا  کٔرنو  اے  قبیلہٕ  اوس  وخزِرج  کیو  مسلمانو،  ییٚلہِ  توٚہۍ  ٲسِو  اِسلام  برونٹھ  اکھ  أکۍ  سٕںدۍ  دُشمن،  پس  ترٲو  اللہ  تعالیٰ  ہن  اُلفت  تِہٕںدین  دِلن  اندر  چنانچہ  توٚہۍ  سپدِو  تِہٕںٛزِ  مہربٲنی  سٍتۍ  پانہٕ  وٲنۍ  بٲے  بٲے۔  بیاکھ  مہربٲنی  گٔیہِ  تِہٕندِ  حقہٕ  یہِ  کہ  بیٚیہِ  ٲسِو  توٚہۍ  اکہِ  نارٕہ  کھۅڈ  کِس  بٔٹھِس  پیٚٹھ  وٲتمٕتۍ۔  تیارٲسِو  کہ  تتھ  منٛز  کیاہ  پیہِ  ہِوۍ  توٚہۍ،  اللہ  تعالیٰ  ہن  بچٲوِنو  تتھ  منٛز  پیٚنہٕ  نِشہِ  ایمان  کہ  برکتہٕ۔  لہٰذا  کٔرِو  توٚہۍ  یِمن  خداے  سٕنٛزن  مہربٲنین  ہٕںٛز  قدر۔  پانہٕ  وٲنۍ  مہ  کٔرِو  ہرٕہ  ہر  تہٕ  لایہِ  لاے،  امہِ  سٍتۍ  سپدٕنو  یِم  مہربٲنیہِ  ضایع،  یِتھہ  پٲٹھۍ  اللہ  تعالیٰ  ہن  یہِ  حکُم  واضح  تہٕ  نٔنۍ  پٲٹھۍ  بیان  فرموو  یِتھے  پٲٹھۍ  چُھ  اللہ  تعالیٰ  پنٕنۍ  احکام  تہٕ  ہِدایت  چہ  دلیلہٕ  صاف  صاف  بوضاحت  بیان  کران،  یُتھ  تۅہیہِ  وتھ  ییہِ  راہِ  راستس  کُن  تہٕ  تتھ  وتہِ  پیٚٹھ  روٗزِو  توٚہۍ  ثٲبِت  تہٕ  محکم۔"
  },
  {
    "verse_id": 104,
    "translation": "بیٚیہِ  چُھ  لٲزِم  تۅہیہِ  أندرٕہ  ٲسِن  اکھ  جماعتھاہ  یِم  ناد  آسن  دِوان  لوٗکن  خٲرس  کُن  یعنی  دینِ  اِسلامس  کُن  یا  خٲر  چین  کامین  کُن،  پانہٕ  وٲنۍ  متحد  تہٕ  مُتفِق  روزنس  کُن،  بیٚیہِ  یِم  امر  آسن  کران  رٕژن  کامین  کُن،  منع  آسن  کران  یچھ  کامیو  نِشہِ۔  معروف  گٔیہِ  تِمہٕ  کامہِ  یِمہٕ  موافِق  آسن  قرآن  وحدیثس۔  مُنکِر  گٔیہِ  تِمہٕ  کامہِ  یِم  مُخٲلِف  آسن  کتاب  وسنتس،  رٕژن  کامین  ہُند  امر  کروٕنۍ  تہٕ  یچھ  کامین  ہُند  منع  کروٕنۍ  جماعتھٕے  چھےٚ  ٲخرتس  منٛز  ثواب  حٲصِل  کرنس  اندر  کامیاب  تہٕ  رستگار۔"
  },
  {
    "verse_id": 105,
    "translation": "بیٚیہِ  مہ  ٲسِو  توٚہۍ  اے  مسلمانو  تِمن  لوٗکن  ہِوۍ  یِمو  مُتفرق  تہٕ  الگ  الگ  سپدِتھ  دینس  اندر  پانہٕ  وٲنۍ  اِختلاف  کوٚر،  صاف  صاف  تہٕ  واضح  احکام  تِمن  نِشہِ  واتنہٕ  پتہٕ،  تِہٕںدِی  خٲطرٕ  چُھ  بیٚیہِ  بوٚڈ  عذاب۔"
  },
  {
    "verse_id": 106,
    "translation": "تمی  دۅہہ  ییٚمہِ  دۅہہ  أڈین  ہٕںدۍ  بُتھۍ  سپدن  سفید  أڈین  ہٕںدۍ  بُتھۍ  سپدن  سیاہ،  پس  یِمن  ہٕندۍ  بُتھۍ  سپدن  سیاہ  تِمن  ییہِ  وننہٕ،  کیازِ  اِنکار  کوٚرُو  اِقرار  کرنہٕ  پتہٕ۔  پس  ژٕہِو  مزٕہ  جہنم  کہ  عذابُک۔  کیازِ  توٚہۍ  ہے  ایمان  اننہٕ  پتہٕ  کُفرچہِ  کامِہ  ٲسِو  کران۔"
  },
  {
    "verse_id": 107,
    "translation": "وۅنۍ  یِمن  ہٕںدۍ  بُتھۍ  سفید  تہٕ  روشن  آسن  تِم  آسن  خداے  سٕندِس  رحمتس  اندر  یعنی  رحمت  چہِ  جایہِ  اندر۔  سُہ  گوو  جنت،  تِم  روزن  تتھ  جنتس  اندر  ہمیشہ۔"
  },
  {
    "verse_id": 108,
    "translation": "یہِ  بیان  آو  کرنہٕ  یِم  چھِ  خداےسٕندۍ  آیات  تہٕ  فٲصلہٕ  جات  یِم  أسۍ  تۅہیہِ  پیٚٹھ  صحیح  طور  پران  چھِ  یا  رسول  اللہؐ،  اللہ  تعالیٰ  چُھنہٕ  ہرگِز  مخلوقن  پیٚٹھ  ظُلم  یژھان  کرُن۔  وۅنۍ  یہِ  کینژھاہ  کٲنسہِ  ہٕندِ  خٲطرٕ  جزا  وسزا  بیان  آو  کرنہٕ  تہِ  چُھ  بالکل  مُنٲسِب  تہٕ  مو  زون  تُہٕندِ  کامہِ  موجوب۔  "
  },
  {
    "verse_id": 109,
    "translation": "خداے  سُندُے  چُھ  تہِ  یہِ  آسمانن  تہٕ  زمینن  اندر  چُھ،  تتھ  کُن  نظر  کٔرِتھ  پزِ  ہا  سارنٕے  پننِس  مٲلکہٕ  سٕںٛز  فرماں بردٲری  کرٕنۍ،  یِمَو  فرماں بردٲری  کٔرتِم  چھِ  ثواب  و  اجرس  مستحق،  یِمَو  نافرمٲنی  کٔرتِم  چھِ  عذاب  وسزاہس  مستحق۔  خداے  سٕے  کُن  یِن  واتناونہٕ  سٲرِی  معاملات  تہٕ  سٲرِی  مُقدمات،  فٲصلہٕ  چُھ  تس  کرُن،  تس  ورٲے  بیاکھ  اِختیارٕہ  وولاہ  آسِنہٕ  کانہہ  تہِ۔"
  },
  {
    "verse_id": 110,
    "translation": "اے  مسلمانو  ٲسِو  توٚہۍ  اُمتو  أندرٕہ  بہتر  اُمتاہ  در  علم  ازلی  کڈنہٕ  آمٕژ  لوٗکن  ہٕںدِ  فٲیدٕہ  خٲطرٕ۔  تُہٕندِ  بہتر  آسنُک  وجہ  چُھ  کہ،  توٚہۍ  چُھو  لوٗکن  رٕژن  کامین  ہُند  امر  کران  تہٕ  یچھ  کامیو  نِشہِ  منع  کران،  بیٚیہِ  چُھو  پانہٕ  کُنِس  خدایس  پژھ  کرنس  پیٚٹھ  ڈاڈ  کران۔  خدا  چُھون  ہمیشہ  منزہ  تہٕ  پاک  زانان  شریک  آسنہٕ  نِشہِ۔  تس  ایمان  أنِتھ  تہٕ  پژھ  کٔرِتھ۔  یِمن  یِمن  پژھ  کرٕنۍ  لٲزِم  چھےٚ  تِمن  سارنٕے  چیزن  چُھو  پژھ  کران،  ہرگہے  یہود  ونصاریٰ  تہِ  ایمان  انہٕ  ہن  خدایس  کُنُے  زانہٕ  ہن  پیغمبرِ  برحقس  پژھ  کرہن،  تہِ  اوس  تِہٕندِ  خٲطرٕ  سٮ۪ٹھاہ  بہتر۔  تیٚلہِ  سپدہن  تِم  خیرالامم  آسنس  منٛز  تۅہیہِ  سٍتۍ  شٲمِل،  تِمو  أندرٕہ  چھِ  بعض  ایمان  انہٕ  وٕنۍ،  اکثر  چھِ  فٲسِق  تہٕ  کٲفربلکہ  چھِ  تِم  مسلمانن  دینی  ودنیٲوی  ضریر  واتناونہٕ  خٲطرٕ  سخت  کوٗشِش  کران  مگر۔"
  },
  {
    "verse_id": 111,
    "translation": "ہرگِز  ہیٚکن  نہٕ  تۅہیہِ  تِم  ضریر  وتنٲوِتھ  مگر  زیٚوِ  سٍتۍ  ونن  یچھ  کتھ  تمی  سٍتۍ  شہلاون  دِل  پنُن،  ہرگاہ  تِم  تۅہیہِ  سٍتۍ  مُقابلہٕ  کرنہِ  نیرن،  ہیٚکن  نہٕ  مُقابلہٕ  کٔرِتھ  بلکہ  ژلن  تۅہیہِ  کُن  تھر  پھِرِتھ  شِکست  کھیٚوان،  تو  پتہٕ  ییِکھ  نہٕ  کُنہِ  طرفہٕ  مدد  کرنہٕ۔"
  },
  {
    "verse_id": 112,
    "translation": "تراونہٕ  چھےٚ  آمٕژ  تِمن  پیٚٹھ  خوٲری  ییٚتہِ  تِم  لبنہٕ  یِن  تتہِ،  مگرہے  کانہہ  بچاوٕکۍ  ذریعہ  خداے  سٕندِ  طرفہٕ  یا  لوٗکن  ہٕندِ  طرفہٕ  تِمو  أندرٕہ  کٲنسہِ  حٲصِل  آسہِ  سُہ  روزِ  تمہِ  خوٲرِی  نِشہِ  محفوظ۔  خداے  سُند  ذریعہ  گوو  کہ  کانہہ  آسہِ  تِمو  أندرٕہ  خداے  سٕندِس  عبادتس  منٛز  مشغول۔  مسلمانن  سٍتۍ  آسہِ  نہٕ  مُقابلہٕ  تہٕ  مُقاتلہٕ  کران  لوٗکن  ہٕندِ  ذریعہ  أندرٕہ  چُھ  مطلب  تٔمۍ  آسہِ  مسلمانن  سٍتۍ  صلح  تہٕ  معاہدٕہ  کوٚرمُت،  حٲصِل  کٔرِتھ  آے  تِم  یہود  خدا  ے  سُند  غضب،  بیٚیہِ  آیہِ  تراونہٕ  تِمن  پیٚٹھ  مُحتٲجی  تہٕ  بدحٲلی،  یہِ  سزا  آکھ  امی  مۅکھہٕ  دِنہٕ  کہ  تِم  ٲسۍ  خداے  سٕندین  آیاتن  تہٕ  احکامن  اِنکار  کران۔  تِمن  ہٕںدِ  تعمیل  کرنہٕ  نِشہِ  دانستہٕ  پتھ  روزان۔  بیٚیہِ  ٲسۍ  پیغمبرن  یعنے  تِم  احکامِ  اِلہیٰ  واتناووٕنین  ناحق  قتل  کران،  یہِ  بے  عملی  تہٕ  بدکِردٲری  تہٕ  شقاوت  سپٕز  تِمن  امی  وجہہ  کہ  تِمو  کٔرنافرمٲنی  بیٚیہِ  ٲسۍ  تِم  حدٕہ  ڈلان۔"
  },
  {
    "verse_id": 113,
    "translation": "چھِنا  تِم  سٲرِی  ہِوِی  تہٕ  برابر  کیازِ  اہلِ  کتابو  أندرٕہ  چھےٚ  اکھ  جماعتھاہ  یِم  راہِ  راستس  پیٚٹھ  دینِ  حقس  پیٚٹھ  قٲیِم  روٗزِتھ  چھِ۔  رٲتۍ  کیُت  چھِ  خداے  سٕندۍ  آیات  پران۔  بیٚیہِ  چھےٚ  تٔمۍ  سٕندِس  حضورس  اندر  سربسجود  روزان۔  "
  },
  {
    "verse_id": 114,
    "translation": "پژھ  چھےٚ  تِمن  کُنِس  خدایس  بیٚیہِ  قیامت  کِس  دۅہس۔  بیٚیہِ  چھِ  رٕژن  کامین  ہُند  امر  کران  بیٚیہِ  چھِ  یچھ  کامیو  نِشہِ  منع  کران۔  بیٚیہِ  چھِ  تِم  رٕژن  کامین  اندر  برونٹھ  گژھان،  بیٚیہِ  چھِ  تِم  نیکو  کارو  أندرٕہ۔"
  },
  {
    "verse_id": 115,
    "translation": "بیٚیہِ  یۅسہٕ  رٕژٕ  کامہِ  یِم  کرن۔  سُہ  ہرگِز  یِمن  نِش  پوٗشیدٕہ  یینہٕ  تھاونہٕ  بلکہ  یِیکھ  تمیُک  ثواب  عطا  کرنہٕ،  اللہ  تعالیٰ  چُھ  پوٚز  زانان  پرہیز  گارن۔"
  },
  {
    "verse_id": 116,
    "translation": "پٔزۍ  پٲٹھۍ  یِمو  لوٗکو  اِنکار  کوٚر  کُفرسٕے  پیٚٹھ  روٗد  ۍتِمن  ہیٚکہِ  نہٕ  خداے  سٕندِ  عذاب  نِشہِ  بچٲوِتھ  تہٕ  مۅکلٲوِتھ  کانہہ۔  تِہُند  مال  تہٕ  تِہُند  اولاد  کُنہِ  قسمہٕ،  یِمے  لوٗکھ  چھِ  جہنمی۔  یِمنٕے  چُھ  ہمیشہ  تتھ  منٛز  روزُن۔"
  },
  {
    "verse_id": 117,
    "translation": "مِثال  چھےٚ  تمِچ  یِم  لوٗکھ  خرٕچ  کران  چھِ  یتھ  دنیاچہ  زندگی  اندر،  تمہِ  واوٕچ  مِثال  یتھ  منٛز  سخت  سردی  آسہِ،  سۅے  واتہِ  کُنہٕ  قوم  کِس  زراعتس  یِمو  پٲنۍ  پانس  ظلُم  کوٚر۔  پس  کوٚر  تٔمۍ  واون  سُہ  تِہُند  زراعت  تباہ  تہٕ  برباد۔  یِتھے  پٲٹھۍ  گژِھہ  تِمن  ہُند  خرٕچ  کرُن  سورُے  ٲخرتس  اندر  ضایع  تہٕ  بیکار،  اللہ  تعالیٰ  ہن  کوٚر  نہٕ  تِمن  پیٚٹھ  ظلم  بلکہ  کوٚر  تِمو  پٲنۍ  پانس  ظلم  کُفر  کرنہٕ  سٍتۍ  کیازِ  کٲفرن  ہٕںٛز  کانہہ  عمل  چھنہٕ  کُفرٕ  سببہٕ  قبولیتس  سزاوار۔"
  },
  {
    "verse_id": 118,
    "translation": "اے  باایمانو،  مہ  ٲسِوکھ  بناوان  پننہِ  جماعت  ورٲے  بیٚیہِ  کانہہ  سِرٕبوج  پننین  اِسرارن  محرم،  یِم  دُشمن  چھِنہٕ  کانہہ  کمی  کران  تۅہیہِ  خلاف  فتنہ  وفساد  کرنس  اندر،  کانچھان  چھِ  تِم  پرتھ  وقتہٕ  تُہُند  تکلیف  تہٕ  سختی  منٛز  آسُن،  تِہٕںٛز  دُشمنی  چھےٚ  تِہٕندیو  چانٹیو  أندرٕہ  نیران،  تِہٕںٛزو  کتھو  أندرٕہ  وارٕہ  ننان۔  یہِ  چُھ  توتہِ  کمٕے،  یُس  عداوت  تُہٕندین  دِلن  اندر  چُھ،  سُہ  چُھ  سٮ۪ٹھاہ  بوٚڈ  تہٕ  زیادٕہ،  پٔزۍ  پٲٹھۍ  اسہِ  کٔرۍ  واضح  تُہٕندِ  خٲطرٕ  تُہٕندِ  عداوتٕکۍ  نِشانہٕ۔  چھِو  ہے  توٚہۍ  عقلہِ  وٲلۍ  تیٚلہِ  زٲنِو  توٚہۍ  پانے  یِمو  نِشانو  سٍتۍ  تُہٕندین  دِلن  ہٕںدۍ  حالات۔"
  },
  {
    "verse_id": 119,
    "translation": "وارٕہ  بوزِو  اے  باایمانو،  توٚہۍ  چھِو  تِہُند  محبت  تھاوان  حالانکہ  تِمن  چُھنہٕ  تُہُند  محبت  کینہہ  تہِ،  توٚہۍ  چھِو  سارنٕے  آسمٲنی  کتابن  ایمان  انان،  پژھ  کران  تِمن  چھنہٕ  سارنٕے  کتابن  ہٕںٛز  پژھ،  تِم  چھِ  تۅہیہِ  سٍتۍ  دھوکہٕ  پٲٹھۍ  پکان  مگر  توٚہۍ  چھِو  تِمن  سٍتۍ  دوستی  ہٕںدۍ  تعلقات  تھاوان،  ییٚلہِ  تِم  تۅہیہِ  سمکھان  چھ،  تمہِ  ساتہٕ  چھِ  تۅہیہِ  ہاونہٕ  خٲطرٕ  مُنافِقانہٕ  طریقس  پیٚٹھ  ونان  اسہِ  اوٚن  ایمان،  مگر  ییٚلہِ  تۅہیہِ  ورٲے  آسان  چھِ  تمہِ  ساتہٕ  چھِ  اتھہٕ  پنٕنۍ  کھیٚوان  شرارت  تہٕ  ژکھہِ  سٍتۍ،  فرمٲوِیوکھ  توٚہۍ  یا  رسول  اللہ  اتھہٕ  کھیٚنۍ  کیاہ  کتھ  چھےٚ  ہرگاہ  توٚہۍ  ژکھہِ  سٍتۍ  مٔرِ  وتہِ  توتہِ  نیرِ  نہٕ  تُہُند  مطلب،  پٔزۍ  پٲٹھۍ  اللہ  تعالیٰ  چُھ  پوٗرٕہ  زانہٕ  وُن  تِمہٕ  سارے  کتھہٕ  یِمہٕ  تُہٕندین  سینن  اندر  پوٗشیدٕہ  چھےٚ۔"
  },
  {
    "verse_id": 120,
    "translation": "ہرگاہ  تۅہیہِ  کانہہ  رٕژ  حالتھاہ  پیش  یِوان  چھےٚ۔  کانہہ  خوشی  ہٕںٛز  کتھاہ  واتان  چھےٚ  تِمن  چُھ  تمہِ  ساتہٕ  مُصیبت  پیٚوان،  ہرگاہ  تۅہیہِ  کانہہ  مُصیبتھاہ  یا  غماہ  واتان  چُھ  تمہِ  ساتہٕ  چھِ  تِم  خوش  گژھان  تمہِ  سٍتۍ۔  وۅنۍ  یِم  امہِ  قسمٕکۍ  دُشمن  آسن  تِمنٕے  سٍتۍ  شوبیاہ  تُہٕںٛز  دوستی  لاگٕنۍ  یا  دوستی  ہٕںدۍ  تعلقات  تھاوٕنۍ۔  مگر  یُتھنہٕ  توٚہۍ  بانبرِو  تِہٕںٛزِ  دُشمنی  سٍتۍ۔  تمیُک  علاج  چُھ  صبر،  ہرگاہ  توٚہۍ  صبر  واِستقلال  کٔرِتھ  خدایس  کھوٗژِو  کینہہ  ضریر  ہیٚکہِ  نہٕ  واتنٲوِتھ  تۅہیہِ  تِہُند  مکرو  فریب  کُنہِ  قسمہٕ،  پٔزۍ  پٲٹھۍ  اللہ  تعالیٰ  چُھ  تتھ  سٲرسٕے  یہِ  تِم  کران  چھِ  احاطہ  کروُن  تہٕ  پوٗرٕہ  زانہٕ  وُن۔  سُہ  دِیہِ  تۅہیہِ  تِہٕندین  حالاتن  ہُند  اطلاع،  تِمن  دِیہِ  سزا۔"
  },
  {
    "verse_id": 121,
    "translation": "بیٚیہِ  چُھوٕہ  تۅہیہِ  یاد  یارسول  اللہؐ   ییٚلہِ  صبحس  درٲو  توٚہۍ  حضرتِ  عایشہ  صدیقہ  سٕندِ  حُجرے  مُبارک  کہ  أندرٕہ  توپتہٕ  وٲتِو  توٚہۍ  کوہِ  احدس  نزدیک  تتہِ  ہیٚتیوٗکھ  تۅہیہِ  باایمان  محاذِ  جنگس  پیٚٹھ  مُنٲسِب  مُنٲسِب  جاین  ٹھہراوٕنۍ،  اللہ  تعالیٰ  اوس  تمہِ  ساتُک  تُہُند  سورُے  کلام  بوزان  تُہُند  حال  زانان۔"
  },
  {
    "verse_id": 122,
    "translation": "ییٚلہِ  نا  تۅہیہِ  أندرٕہ  دۅیو  جمٲژو  ہمت  ہارنُک  تہٕ  واپس  ژلنُک  اِرادٕہ  کریو،  خدا  چُھ  تُہُند  دوست  تہٕ  مددگار۔  سُہ  کِتھہ  پٲٹھۍ  دِیہِ  ہا  تِمن  ہمت  ہٲرِتھ  ژلنہٕ،  باایمانن  پزِ  خداے  سٕے  پیٚٹھ  بھروسہٕ  کرُن،  تُہُند  مددگار  چُھ  پرتھ  وقتہٕ  سُے۔  کم  ہمت  گژِھنہٕ  کُنہِ  وقتہٕ  لاگُن۔"
  },
  {
    "verse_id": 123,
    "translation": "پٔزۍ  پٲٹھۍ  اللہ  تعالیٰ  ہن  کوٚر  تۅہیہِ  مدد  جنگِ  بدرس  منٛز،  ییٚلیہِ  توٚہۍ  بظٲہِر  سامان  چہِ  کمی  تہٕ  فوج  کہ  کمی  سببہٕ  پست  ٲسِو،  سُہ  حال  ٲسِتھ  کٔرنو  یٲرِی  محض  تُہٕںٛدِ  پرہیزگٲری  تہٕ  صبر  واستقلال  کہ  برکتہٕ،  پس  کھوٗژِو  توٚہۍ  ہمیشہِ  خدایس  تاکہ  تۅہیہِ  آسیو  یِوان  موقعہ  تِہٕنٛزِ  شُکر  گُذٲری  ہُند۔"
  },
  {
    "verse_id": 124,
    "translation": "یہِ  مدد  تہٕ  یٲری  سپٕز  تۅہیہِ  تمہِ  وقتہٕ  عطا  ییٚلہِ  توٚہۍ  یا  رسول  اللہ  دپان  ٲسِو  باایمانن  ﴿یِم  یہِ  خبر  بوٗزِتھ  پریشان  ٲسۍ  سپٕدمٕتۍ  کہ  کٲفرن  ووت  بیٚیہِ  فوج  مدد  دِنہٕ  خٲطرٕ﴾۔  کیاہ  تۅہیہِ  چھنا  دِل  مضبوط  کرنہٕ  خٲطرٕ  یہِ  کتھ  کٲفی  کہ  تۅہیہِ  کرِ  اللہ  تعالیٰ  مدد  ترٚیو  ساسو  ﴿3000﴾  ملٲیکو  سٍتۍ،  یِم  والنہٕ  آے  تُہٕندِ  مددکہ  خٲطرٕ  آسمان  کہ  طرفہٕ۔"
  },
  {
    "verse_id": 125,
    "translation": "بیشک  چھےٚ  یہِ  کتھ  کٲفی  بلکہ  أمِچ  کیاہ  چھےٚ  کتھٕے  ہرگاہ  توٚہۍ  صبرو  استقلال  کٔرِو  بیٚیہِ  کھوٗژِو  خدایس،  ادے  دُشمن  تۅہیہِ  پیٚٹھ  جوش  وخروشہٕ  سان  ہنگہٕ  تہٕ  منگہٕ  تہِ  حملہٕ  کرن،  تمی  ساتہٕ  کرِ  تۅہیہِ  اللہ  تعالیٰ  یُس  تُہُند  ربّ  چُھ  پانژ  ساس  ﴿5000﴾  ملٲیکو  سٍتۍ  مدد۔  یِم  نِشانہٕ  دار  آسن  مخصوص  وردی  لٲگِتھ۔  یِم  یورٕہ  کنہِ  تیار  آسن۔"
  },
  {
    "verse_id": 126,
    "translation": "اللہ  تعالیٰ  ہن  کوٚرنا  یہِ  اِمداد  مگر  تُہٕندِ  غلبہٕ  کہِ  بشارت  تہٕ  خوشخبری  خٲطرٕ،  بیٚیہِ  یُتھ  تُہٕںدۍ  دِل  قرار  رٹن  امہِ  سٍتۍ،  بیٚیہِ  چھےٚ  حقیقت  کہ  یٲری  تہٕ  مدد  چُھنہٕ  کٲنسہِ  ہٕندِ  طرفہٕ  عزت  وٲلِس  تہٕ  حِکمت  وٲلِس  خدایس  ورٲے۔"
  },
  {
    "verse_id": 127,
    "translation": "یُتھ  کٲفرو  أندرٕہ  أکِس  جمٲژ  ہلاک  کرِ،  یا  کریٚکھ  خوار و ذلیل،  پس  ژلن  تِم  واپس  ناکام  گٔژِھتھ۔  چنانچہ  ستتھن  کٲفرن  یِم  بٔڈۍ  ڈانگر  ٲسۍ  آیہِ  گردن  دِنہٕ۔  ستتھ  زٔنۍ  آے  گرفتار  کرنہٕ،  باقٕے  ژٔلۍ  شِکست  فاش  کھیٚتھ۔  نبی  کریمس  صلی  اللہ  علیہ  وسلم  ییٚلہِ  جنگِ  احدس  منٛز  کٲفرن  ہٕندِ  طرفہٕ  سخت  تکلیف  ووت،  دندانِ  مُبارک  سپٕدۍ  شہید،  روے  مُبارکس  سنیاے  خود  شریفُک  کٔر  وارِیاہ  زخم  آے  بدنِ  مُبارکس  بیٚیہِ  آے  حضرتِ  حمزہ  رضی  اللہ  تعالیٰ  عنہ  نہایت  بے  دردی  سان  شہید  کرنہٕ۔  دِلِ  مُبارک  سپُد  نبی  کریم  سُند  تمہِ  سٍتۍ  سٮ۪ٹھاہ  آزردٕہ۔  اِرادٕہ  کوٚرُکھ  کہ  دُشمنن  پیٚٹھ  کرہن  دعاے  بد۔  أتی  سپُد  نٲزِل  یہِ  آیہِ  کریم۔"
  },
  {
    "verse_id": 128,
    "translation": "اے  پیغمبر  تۅہیہِ  نہ  حض  چُٰھنہٕ  دخلاہ  اتھ  معاملس  اندر  کانہہ  سپٕدۍ  تن  مسلمان  کانہہ  متہٕ  سپٕدۍ  تن۔  امیُک  سورُے  اِختیار  چُھ  خدایس  اَتھہِ،  تۅہیہِ  پزِ  صبر  کرُن،  توٚتانۍ  یوٚتانۍ  دۅیو  چیزو  أندرٕہ  اکھ  چیز  لبنہٕ  ییہِ،  یا  دِیہِ  اللہ  تعالیٰ  تِمن  توبہٕ  کرنُک  توفیق،  تِم  سپدن  مسلمان۔  تُہُند  دِلِ  مُبارک  سپدِ  خوش  یا  کریٚکھ  عذابس  گرفتار۔  ہرگاہ  کُفرسٕے  پیٚٹھ  تِمو  اِصرار  کوٚر،  تمہِ  سٍتۍ  شیہلن  مسلمانن  ہٕندۍ  دِل،  کیازِ  تِم  چھِ  پزۍ  پٲٹھۍ  ظٲلِم  کُفر  وشِرک  کرنٕہ  کہِ  سببہٕ۔"
  },
  {
    "verse_id": 129,
    "translation": "خداے  سُندُے  چُھ  تہِ  سورُے  یہِ  آسمانن  تہٕ  زمینن  اندر  چُھ،  مغفرت  کرِ  یس  یژِھہ  تس،  عذاب  کرِ  یس  یژِھہ  تس  بیٚیہِ  چُھ  اللہ  تعالیٰ  سٮ۪ٹھاہ  مغفرت  کروُن  سٮ۪ٹھاہ  رحم  کروُن۔"
  },
  {
    "verse_id": 130,
    "translation": "اے  باایمانو  مہ  کھیٚیو  مال  دۅگنٲوۍ  دۅگنٲوۍ  کیازِ  یہِ  چھےٚ  سۅ  کٲم  یۅسہٕ  جہنمس  واتناوِ۔  سوٗد  چُھ  حرام  کم  ٲسِتن  یا  زیادٕہ۔  یہِ  چُھنہٕ  مُراد  دۅگنٲوۍ  دۅگنٲوۍ  مَہ  کھیٚیو  کم  کم  کھیٚیو،  تتھ  چھِ  ونان  قیدِ  واقعی۔  تمہِ  وقتہٕ  اوس  واقع  یِتھے  پٲٹھۍ  سپدان۔  لوٗکھ  ٲسۍ  دۅگنٲوۍ  دۅگنٲوۍ  سود  وصول  کران۔  یہِ  چُھنہٕ  قیدِ  احترٲزی  تمیُک  مطلب  یہِ  نیرِ  ہا  کہ  دۅگنٲوۍ  دۅگنٲوۍ  آسِہانا  جٲیز،  کم  کم  آسِہا  جٲیِز،  کھوٗژِو  خدایس  تاکہِ  توٚہۍ  سپدِو  کامیاب،  نارٕہ  نِشہِ  نجات  لٔبِتھ  وٲتِو  جنتس۔"
  },
  {
    "verse_id": 131,
    "translation": "بیٚیہِ  کھوٗژِو  تتھ  نارس،  یُس  نار  اصٕل  تیار  آمُت  چُھ  کرنہٕ  کٲفرن  ہٕںدِ  خٲطرٕ۔  باایمان  ٲسِتھ  مہ  واتنٲوِیوکھ  پنٕنۍ  پان  کٲفرن  ہٕںٛزِ  جایہِ  منٛز  نافرمٲنِیو  سٍتۍ۔ "
  },
  {
    "verse_id": 132,
    "translation": "حکُم  مٲنِو  خداے  سُند،  بیٚیہِ  تِہٕندِس  پیغمبر  سُند،  دیٚوتۅہیہِ  پیٚٹھ  رحم  ییہِ  کرنہٕ  قیامت  کہ  دۅہ۔"
  },
  {
    "verse_id": 133,
    "translation": "بیٚیہِ  تُلِو  دور  پننِس  پروردِگارٕہ  سٕندِس  بٔڈِس  مغفرتس  کُن،  تِمہٕ  عملہٕ  کٔرِو  ییٚمہِ  سٍتۍ  مغفرت  تہٕ  جنت  حٲصِل  سپدیو،  بیٚیہِ  تتھ  جنتس  کُن  یمیُک  پنہٕے  چُھ  تیوٗت  یوٗت  ستھ  آسمان  تہٕ  ستھ  زمین  دۅگنیارٕہ  نِشہِ  مُژرٲوِتھ  اکھ  أکِس  سٍتۍ  مِلنٲوِتھ  تھٲوِتھ  گژِھہ،  یہِ  گووپناہ  تمیُک۔  زیچھرُک  اندازٕہ  چُھ  خداے  سٕے  معلوٗم،  سُے  جنت  چُھ  تیار  کرنہٕ  آمُت  خدایس  کھوژوٕنین  ہٕںدِ  خٲطرٕیِم  خداے  سٕندِس  حُکمس  تعمیل  کرن۔  ممنوع  چیزو  نِشہِ  پتھ  روزن۔"
  },
  {
    "verse_id": 134,
    "translation": "اول  درجہ  متقی  گٔے  تِمے  یِم  خرٕچ  کرن  خداےٕ  سندِ  خٲطرٕ  پرتھ  حالس  اندر۔  وسعتس  اندر  تہٕ  تنگی  اندر،  بیٚیہِ  یِم  ژکھ  ژاپہٕ  وٕنۍ  آسن،  بیٚیہِ  یِم  عفو  کروٕنۍ  آسن  لوٗکن  پیٚٹھ،  اللہ  تعالیٰ  چُھ  یِتھین  نیکو  کارن  ٹوٹھ  تھاوان۔"
  },
  {
    "verse_id": 135,
    "translation": "بیٚیہِ  گٔے  دۅیمہِ  درجٕکۍ  مُتقی  تِمے  یِم  کانہہ  یچھ  کٲماہ  کرن  یا  کرن  ظلم  پننین  پانن  پیٚٹھ،  تمہِ  ساتہٕ  آسن  یاد  کران  خداے  سٕندِس  وعیدس  تہٕ  گناہس  تہٕ  سزاہس،  پس  آسن  مغفرت  ژھانڈان  پننین  گناہن  ہٕںدِ  خٲطرٕ۔  تمہِ  طریقہٕ  یۅسہٕ  معٲفی  ہیٚنہٕ  خٲطرٕ  مُقرر  کرنہٕ  آمٕژ  چھےٚ۔  سُہ  گوو  ہرگاہ  گناہ  گارن  بیین  پیٚٹھ  زیادتی  کٔرمٕژ  چھےٚ،  لوٗکن  ہُند  حق  ضایع  کوٚرمُت  چُھ  تیٚلہِ  گژِھہ  حقدارن  پنُن  حق  واتناوُن  یا  تِمن  نِشہِ  معٲفی  حٲصِل  کرٕنۍ۔  یتھ  گناہس  پننِسٕے  پانس  سٍتۍ  تعلق  آسہِ  تمہِ  سٍتۍ  کٲنسہِ  ہُند  حق  ضایع  سپُدمُت  آسہِ  نہٕ،  تتھ  منٛز  گژِھہ  خداے  سٕے  نِش  معٲفی  حٲصِل  کرٕنۍ،  کُس  اکھاہ  چُھ  مغفرت  کروُن  سارنٕے  گناہن  خدایس  ورٲے،  بیٚیہِ  آسن  نہٕ  تِم  لوٗکھ  تتھ  یچھ  کامہِ  پیٚٹھ  اِصرار  تہ  ڈاڈکران  زٲنِتھ  کٔرِتھ۔"
  },
  {
    "verse_id": 136,
    "translation": "یِمے  لوٗکھ  گٔے  تِم  یِمن  ہٕںٛز  مزوٗرۍ  چھےٚ  بٔڈ  مغفرت  پننِس  خداے  سٕندِ  طرفہٕ،  بیٚیہِ  تِم  جنت  یِمو  منٛزٕہ  جۅیہِ  پکان  آسن،  تِمنٕے  جنتن  اندر  روزن  تِم  ہمیشہ،  کیاہ  رٕژ  مزوٗریاہ  چھےٚ  یہِ  رٕژٕ  کامہ  کروٕنین  ہٕندِ  خٲطرٕ۔  "
  },
  {
    "verse_id": 137,
    "translation": "پٔزۍ  پٲٹھۍ  گُذرے  تۅہیہِ  برونٹھ  واریاہہِ  طریقٕکۍ  لوٗکھ  یِمن  منٛز  مسلمان  تہِ  ٲسۍ  یِمن  منٛز  کٲفر  تہِ  ٲسۍ۔  ہرگاہ  توٚہۍ  تِہٕندین  ہلاکت  کین  آثارن  تہٕ  نِشانن  ہُند  ملاحظہٕ  کرُن  یژھان  چھِو،  پس  پھیٖرتو  توٚہۍ  روے  زمینس،  پس  وُچھتو  نافرمانن،  پژھ  نہ  کروٕنین  ہُند  انجام  کیاہ  چُھ  سپُد  مُت۔"
  },
  {
    "verse_id": 138,
    "translation": "یہِ  چُھ  واضح  کلام  لوٗکن  ہٕندِ  خٲطرٕ۔  تِم  ہرگاہ  اتھ  منٛز  غور  کرن،  بٔڈعبرت  سپدیٚکھ  حٲصِل،  بیٚیہِ  چُھ  بوٚڈ  ہِدایت  تہٕ  نصیحت  خاص  خدایس  کھوژوٕنین  ہٕندِ  خٲطرٕ۔"
  },
  {
    "verse_id": 139,
    "translation": "بیٚیہِ  ہرگاہ  توٚہۍ  وٕنۍکین  یتھ  جنگِ  احدس  منٛز  مغلوٗب  تہِ  سپدِو،  کیاہ  ہِش  کتھاہ  گٔیہِ۔  امہِ  سٍتۍ  مہ  سپدِو  توٚہۍ  سُست  بیٚیہِ  مہ  کھیٚیو  امیُک  غم،  توٚہِی  سپدِو  غٲلِب  ہرگاہ  توٚہۍ  پۅختہٕ  باایمان  تہٕ  پژِھہ  وٲلۍ  ٲسِو،  تتھ  پیٚٹھ  ثٲبِت  قدم  روِزِو۔"
  },
  {
    "verse_id": 140,
    "translation": "ہرگاہ  از  یتھ  جنگِ  احدس  اندر  ووت  تۅہیہِ  تکلیف،  کیاہ  ہِش  کتھ  چھےٚ،  پس  بتحقیق  ووت  اتھ  قومس  یعنی  یِمن  کٲفرن  یُتُھے  تکلیف  جنگِ  بدرس  منٛز،  أسۍ  چھِ  یِم  زِندگی  ہٕںدۍ  ایام  لوٗکن  أندرٕ  وارٕہ  وارٕہ  بدلاوان،  اکہ  دۅہہ  عیش  وآرام  بیٚیہِ  دۅہہ  غم  تہٕ  تکلیف،  بیٚیہِ  ووت  تۅہیہِ  یہِ  تکلیف  یُتھ  نٔنراوِ  اللہ  تعالیٰ  باایمانن،  بیٚیہِ  یُتھ  واتناوِ  تۅہیہِ  أندرٕہ  بعضن  شہادت  کِس  مرتبس  یعنی  تۅہیہِ  أندرٕہ  بعضن  کرِ  شہادتُک  درجہ  عطا  یُس  تھوٚد  مرتبہٕ  چُھ،  اللہ  تعالیٰ  چُھنہٕ  پسند  کران  ظٲلِمن  یعنی  کٲفرن  تہٕ  مُشرِکن  یعنے  تِمنٕے  غلبہٕ  دِیُتُن  امہِ  مۅکھہٕ  نہٕ  کہ  تِم  کیاہ  چھِس  ٹٲٹھۍ  بلکہ  آسہِ  اتھ  اندر  تُہٕندِی  خٲطرٕ  خاص  مصلحژٕ۔"
  },
  {
    "verse_id": 141,
    "translation": "امچی  بیاکھ  مصلحت  ٲس  یُتھ  اللہ  تعالیٰ  صاف  وپاک  کرِ  ہا  باایمانن  امہِ  تکلیف  سٍتۍ  گناہن  ہٕںٛزو  آلٲیشو  نِشہِ،  بیٚیہِ  یُتھ  گالِہا  یِمن  کٲفرن  یعنی  تِمن  دِتُن  موقعہ  ظلم  وسِتم  تِہٕندِ  تبٲہی  ہُند  بٲعث  بنیوو۔"
  },
  {
    "verse_id": 142,
    "translation": "کیاہ  تۅہیہِ  چھا  خیال  توٚہۍ  کیاہ  وٲتِو  جنتس  آزمٲیشو  تہٕ  اِمتحانو  ورٲے،  وٕنہِ  آسہِ  نہٕ  ننیومُت  کہ  جہاد  کمو  کوٚر  تۅہیہِ  أندرٕہ  تہٕ  تکلیفس  پیٚٹھ  صبر  کروٕنۍ  کم  چھِ  تۅہیہِ  أندرٕہ۔"
  },
  {
    "verse_id": 143,
    "translation": "پٔزۍ  پٲٹھۍ  ٲسِو  توٚہۍ  موتُک  تمنا  کران  سُہ  وُچھنہٕ  برونٹھ  یعنی  خداے  سٕنزِوتہِ  اندر  ٲسِو  توٚہۍ  مرُن  یژھان،  پس  بتحقیق  وُچھُون  تۅہیہِ  سُہ  أچھو  سٍتۍ،  وۅںۍ  کیازِ  چُھو  بانبران۔  ییٚلہِ  جنگِ  احدس  منٛز  کٲفرو  غلبہٕ  لوٚب  تِمن  تیر  اندازن  ہٕندِ  جایہ  ڈلنہٕ  سٍتۍ  یِم  کوہ  درس  اندر  نبی  کریم  صلی  اللہ  علیہ  وسلم  حفاظت  خٲطرٕ  مُقرر  کٔرمٕتۍ  ٲسۍ۔  فرموومُت  اوسہکھ  اگر  توٚہۍ  وُچِھو  اسہِ  دُشمن  تِکہِ  تِکہِ  ماز  ژٹان  توٚتہِ  ڈٔلۍ  زیو  نہٕ  توٚہۍ  پننہِ  جایہِ۔  نبی  کریم  صلی  اللہ  علیہ  وسلمن  آے  دۅیہِ  شیتھ  زخم۔  دندان  مُبارک  سپٕدۍ  شہید  یعنی  اکھ  کھٔنڈ  آیہِ  ؤسِتھ  أکِس  دندس  ییٚمہِ  سٍتۍ  خون  جٲرِی  سپُد۔  بیٚیہِ  آیہِ  کریٚکھ  دِنہٕ  تِہٕندِ  شہادتٕچ  ییٚمہِ  سٍتۍ  بعض  صحابہٕ  صٲبن  ہٕںدۍ  حوصلہٕ  پست  سپٕدۍ،  تمی  وقتہٕ  کوٚر  نٲزِل  اللہ  تعالیٰ  ہن"
  },
  {
    "verse_id": 144,
    "translation": "چُھنہٕ  حضرتِ  محمد  صلی  اللہ  علیہ  و سلم  مگر  پیغمبراہ،  گٔمٕتۍ  چھِ  تِمن  برونٹھ  وارِیاہ  پیغمبر،  کیاہ  ہرگاہ  تِم  پانے  ییٚمہِ  عالمہٕ  گٔمٕتۍ  آسن،  یا  دُشمنن  ہٕندِ  اتھہٕ  شہید  سپٕدمٕتۍ  آسن،  کیاہ  توٚہۍ  پھیٖروٕ  پوٚت،  تمہِ  مۅکھہٕ  ترٲوِوٕتوٚہۍ  جہاد  کرُن  یا  ڈٔلِو  توٚہۍ  امہِ  دینِ  اِسلام  نِشہِ  کُفرس  کُن،  یُس  اکھاہ  پھیرِ  پوٚت  پھیٖرتن،  پس  کانہہ  ضریر  تہٕ  نقصاناہ  ہیٚکہِ  نہٕ  واتنٲوِتھ  اللہ  تعالیٰ  ہس  بلکہ  چُھس  تمیُک  ضریر  تہٕ  نقصان  پٲنۍ  پانس،  اللہ  تعالیٰ  دِیہِ  جلدی  رٕژ  مزوٗرۍ  شُکر  گُذارن۔"
  },
  {
    "verse_id": 145,
    "translation": "بیٚیہِ  تھٲوِو  یاد  کانہہ  اکھاہ  ہیٚکہِ  نہٕ  مٔرِتھ  خداے  سٕںدِ  حُکمہٕ  ورٲے،  پرتھ  أکۍ  سُند  مرُن  چُھ  لیٚکھنہٕ  آمُت  وقت  مُقرر  کرنہٕ  آمُت،  ژلنہٕ  سٍتۍ  نہ  ہیٚکہِ  سُہ  وقت  پتھ  نیرِتھ۔  ثٲبِت  قدم  روزنہٕ  سٍتۍ  ہیٚکہِ  نہٕ  بروںٹھ  یِتھ،  وۅنۍ  یُس  اکھاہ  عمل  کٔرِتھ  دنیاکُے  ثواب  تہٕ  مزوٗرۍ  یژھان  چُھ  تس  چھِ  کران  أسۍ  تمہِ  منٛزٕہ  کینہہ  عطا،  بیٚیہ  یُس  اکھاہ  ٲخرتُک  ثواب  تہٕ  مزوٗرۍ  یژھان  چُھ  تس  تہِ  چھِ  أسۍ  تمی  منٛزٕہ  عطا  کران،  بیٚیہِ  کرو  أسۍ  جلدی  رٕژ  مزوٗرۍ  عطا  شُکر  گُذارن۔"
  },
  {
    "verse_id": 146,
    "translation": "بیٚیہِ  کٲتیاہ  پیغمبر  یِمن  سٍتۍ  سٍتۍ  جہاد  ٲسۍ  کران۔  وارِیاہ  لوٗکھ  خداے  سٕندیو  رٕتیو  بندو  أندرٕہ  کٲفرن  سٍتۍ،  پس  آسن  نہٕ  تِم  خداے  سٕںدۍ  بندٕہ  سُست  سپدان  خداے  سٕنٛزِ  وتہِ  جنگس  اندر  تکلیف  واتنہٕ  سٍتۍ،  نہ  ٲسۍ  تِم  ہمت  ہاران،  نہ  ٲسۍ  تِم  دُشمنن  بروںٹھ  کنہِ  ہتھیار  تراوان  تہٕ  آن  مانان  بلکہ  ٲسۍ  خوب  مضبوطی  سٍتۍ  تکلیفن  پیٚٹھ  صبر  کران،  اللہ  تعالیٰ  چُھ  صبر  اِستقلال  کروٕنین  سٮ۪ٹھاہ  پسند  کران،  تِہُند  چُھ  محبت  تھاوان۔  "
  },
  {
    "verse_id": 147,
    "translation": "ٲسۍ  نہٕ  تِم  تکلیف  واتنٕہ  کہِ  وقتہٕ  کینہہ  ونان،  مگر  ٲسۍ  خداے  سٕے  منگان،  اے  سانہِ  پروردِگارٕہ  مغفرت  کرتہٕ  گناہن  سانین،  بیٚیہِ  ہرگاہ  سانہِ  طرفہٕ  کینہہ  زیادتی  تہٕ  کوتٲہی  لبنہٕ  آیہِ  سانہِ  کامہ  اندر،  مضبوط  تھاو  قدم  سٲنۍ،  غلبہٕ  دِاسہِ  کٲفرن  پیٚٹھ  صبر  واِستقلال  کہ  برکت  بیٚیہِ  دعا  واِلتجا  کہ  برکتہٕ۔"
  },
  {
    "verse_id": 148,
    "translation": "پس  عطا  کوٚر  اللہ  تعالیٰ  ہن  تِمن  دنیاہُک  ثواب  یعنی  غلبہٕ  تہٕ  مالِ  غنیمت،  بیٚیہِ  ٲخرتُک  رُت  ثواب  تہٕ  رٕژ  مزوٗرۍ،  اللہ  تعالیٰ  ہس  چھِ  سٮ۪ٹھاہ  ٹٲٹھۍ  امہِ  قسمٕکۍ  نیکو  کار  بندٕہ۔"
  },
  {
    "verse_id": 149,
    "translation": "اے  باایمانو،  اگر  توٚہۍ  مٲنِو  کٲفرن  ہٕںٛزٕہ  کتھہٕ،  تِم  پھِرنو  تۅہیہِ  کُفرس  کُن،  پس  بٔنِو  توٚہۍ  تاوان  زد  دنیا  و ٲخرتس  اندر،  بیٚیہِ  سپدِ  تۅہیہِ  پرتھ  قسمہٕ  ناکٲمی۔  کٲفر  بنن  نہٕ  زانہہ  تہِ  تُہٕندۍ  دوست۔"
  },
  {
    "verse_id": 150,
    "translation": "بلکہ  چُھ  اللہ  تعالیٰ  تُہُند  مولیٰ  تہٕ  آقا،  مددگار  تہٕ  دوست،  سُے  چُھ  تۅہیہِ  سارنٕے  ہٕںدِ  کھۅتہٕ  بہتر  تہٕ  یٲرِی  کروُن۔"
  },
  {
    "verse_id": 151,
    "translation": "جلدی  تراوو  أسۍ  کٲفرنن  ہٕندین  دِلن  منٛز  ہیبت  تہٕ  رعب،  کیازِ  تِمو  کیاہ  ٹھہرٲوۍ  کُنِس  خدایس  تِمے  چیز  شریک  یِمن  ہٕںدِ  قٲبلِ  شریک  آسنہٕ  خٲطرٕ  نہٕ  تٔمۍ  کانہہ  دلیلاہ  نٲزِل  کٔر،  تِمن  کٲفرن  تہٕ  مُشرِکن  ہٕںٛز  جاے  چھےٚ  نارِ  جہنم،  سۅ  چھےٚ  سٮ۪ٹھاہ  یچھ  جاے  یِمن  ظٲلِمن  تہٕ  مُشرِکن  ہٕںدِ  خٲطرٕ  یِم  خدایس  ورٲے  بیین  تہِ  معبود  زانان  چھِ۔"
  },
  {
    "verse_id": 152,
    "translation": "بتحقیق  پوٚز  کوٚر  اللہ  تعالیٰ  ہن  وعدٕہ  پنُن  تۅہیہِ  سٍتۍ،  ییٚلہِ  توٚہۍ  تِم  کتراوان  ٲسِیوٗکھ  ماران  ٲسِوکھ  تِہٕندِ  حُکمہٕ  توٚتانۍ  یوٚتانۍ  توٚہۍ  مضبوط  ٲسِو،  ادٕہ  ییٚلہِ  توٚہۍ  پانہٕ  سُست  سپدیو،  بیٚیہِ  کوٚروٕہ  اِختلاف  نبی  کریم  سٕندِس  حُکمس  اندر،  تِہٕندِ  حُکمٕکۍ  پابند  رودِو  نہٕ  توٚہۍ۔  حالانکہ  تٔمۍ  ﴿خداین﴾  اوس  تۅہیہِ  ہوومُت  تۅہیہِ  سُہ  چیز  یُس  تۅہیہِ  پسند  اوس  غلبہٕ  تہٕ  فتح۔  وۅنۍ  ٲس  ضروٗرت  بیٚیہِ  کینہہ  کالاہ  صبر  کرنٕچ  مگر  تۅہیہِ  کوٚرُو  نہٕ،  تۅہیہِ  أندرٕہ  ٲسۍ  بعض  یِم  دنیا  ژھانڈان  ٲسۍ،  بیٚیہِ  ٲسۍ  بعض  یِم  ٲخرت  ژھاںڈان  ٲسۍ،  امی  سببہٕ  سپُد  تۅہیہِ  منٛز  اِختلاف  ییٚمہِ  وجہہ  توٚہۍ  نبی  کریم  صلی  اللہ  علیہ  و سلم  سٕندِس  حُکمس  پیٚٹھ  رودِو  نہٕ،  تو  پتہٕ  پھِرنو  اللہ  تعالیٰ  ہن  تِمن  کٲفرن  نِشہِ،  توٚہۍ  ٲسِو  غٲلِب  توپتہٕ  سپدِو  مغلوب۔  تۅہیہِ  سزا  دِنہٕ  خٲطرٕ  نہ  کہِ  تۅہیہِ  آزمٲیِش  کرنہٕ  خٲطرٕ  کہ  تۅہیہِ  أندرٕہ  کم  چھِ  مُنافِق  کم  چھِ  باایمان،  یقین  زٲنِو  کہ  اللہ  تعالیٰ  ہن  کوٚر  تۅہیہِ  عفو۔  تۅہیہِ  سپدِنہٕ  ٲخرتس  اندر  تہِ  امیُک  کانہہ  بازخواست،  اللہ  تعالیٰ  چُھ  فضل  وول  باایمانن  ہٕندِ  حقہٕ  تااینکہ  امہِ  نافرمٲنی  سببہٕ  کٔرِنو  نہٕ  توٚہۍ  سٲرِ  ی  ہلاک۔"
  },
  {
    "verse_id": 153,
    "translation": "توٚہۍ  پٲوِو  پنُن  حال  ژیٚتس  جُرم  تُہُند  کوٗتاہ  سخت  اوس  ییٚلہِ  توٚہۍ  کۅہس  کھسان  کھسان  ژلان  ٲسِو  تہٕ  پتھ  کُن  ٲسِو  نہٕ  کٲنسہِ  کُن  نظر  دِوان،  حالانکہ  یہِ  بوٚڈ  پیغمبر  اوس  تۅہیہِ  پتہٕ  پتہٕ  ناد  دِوان  اے  خداے  سٕندیو  بندو  ژٔلِو  مہٕ  واپس  پھیٖرِو  مےٚ  کُن،  بہٕ  چُھس  پیغمبرِ  خدا  مگر  تۅہیہِ  بوزُو  نہٕ  کینہہ،  پس  واتنووو  تۅہیہِ  خداین،  غمس  پیٚٹھ  غم،  یُتھنہٕ  توٚہۍ  مالِ  غنیمت  اتھہٕ  گژھنُک  تہٕ  جسمٲنی  تکلیف  واتنُک  غم  کھیٚیِو،  کیازِ  بڈِ  غمہٕ  سٍتۍ  چھِ  لۅکٕٹۍ  غم  مٔشِتھ  گژھان۔  بٔڈۍ  زٕ  غم  گٔے  صحابہٕ  صٲبن  ہُند  شہید  سپدُن  بیٚیہِ  نبی  کریم  سٕندِ  شہادتٕچ  خبر  بوزٕنۍ،  اللہ  تعالیٰ  ہس  چھےٚ  خبر  تمہِ  سارچی  یہِ  توٚہۍ  کران  چھِو۔"
  },
  {
    "verse_id": 154,
    "translation": "تو  پتہٕ  سوٗز  اللہ  تعالیٰ  ہن  تۅہیہِ  پیٚٹھ  اے  مسلمانو  امہِ  غمہٕ  پتہٕ  آرام  و  قرار،  نِندراہ،  یۅسہٕ  ولنہٕ  آیہِ  تۅہیہِ  اندر  أکِس  جماعتس  یعنی  باایمانن۔  تمہِ  سٍتۍ  روٗد  نہٕ  تِمن  غمٕے  ژیٚتس،  بیاکھ  جماعت  تِمن  ٲس  پیٚمٕژ  پننہِ  پانٕچ  فِکر  کہ  أسۍ  کِتھہٕ  پٲٹھۍ  مۅکلو  ییٚتہِ  یعنی  مُنافِق،  تِم  ٲسۍ  خدایس  نسبت  اپٕزۍ  خیالات  تھاوان،  جاہلیتُک  تہٕ  حِماقتٕکۍ  خیالات،  ونان  ٲسۍ  تِم  اسہِ  چھا  اِختیار  کُنہِ  چیزُک  یعنی  سون  چھا  بوزان  یِم۔  سانہِ  مشورٕہ  ہے  یِم  پکہن  یوٚت  پیٚٹھ  ما  واتہِ  ہا  نوبت  نتہٕ  گوو  معنی  تِم  ٲسۍ  ونان  مسلمانن  ڈالنہٕ،  گُمراہ  کرنہٕ  تہٕ  بدظُن  کرنہٕ  خٲطرٕ،  توٚہۍ  فرمٲوِیوکھ  یا  رسول  اللہ،  پٔزۍ  پٲٹھۍ  سارکُے  اِختیار  چُھ  کُنِس  خدایس،  یہِ  سُہ  یژِھہ  تِی  بنہِ۔  کھٔٹِتھ  چھِ  تھاوان  پانس  نِشہِ،  تِمہٕ  تِمہٕ  کتھہٕ  یِمہٕ  نہٕ  نٔنراوان  چھِ  تۅہیہِ  نِش،  ونان  چھِ  یَم  مُنٲفِق  ہرگاہ  اسہِ  تانۍ  کینہہ  آسہِایعنی  سانہِ  مشورٕہ  موجوبٕے  عمل  کرنہٕ  آسِہا  آمٕژ  یا  ہرگاہ  سون  دین  پوٚز  آسِہا،  فرمٲوِیوکھ  توٚہۍ  یا  رسول  اللہ  ہرگاہ  ہے  توٚہۍ  ٲسِہِوگرن  پننین  اندر  تہِ  البتہ  ضروٗر  نیرٕہن  تِم  لوٗکھ  یِمن  ییٚتہِ  میدانِ  احدس  اندر  مرُن  لیکھنہٕ  اوس  آمُت  پننین  مرنٕہ  چن  جاین  کُن،  بیٚیہِ  یہِ  کینژھاہ  سپُدتہِ  سپُد  یُتھ  اللہ  تعالیٰ  آزمٲیِش  کرِ  ہاتتھ  یہِ  تِہٕںدین  سینن  تہٕ  دِلن  منٛز  چُھ  یعنی  ایمان،  بیٚیہِ  یُتھ  وارٕہ  صاف  نٔنراوِہا  تہِ  یہِ  تُہٕندین  دِلن  اندر  چُھ،  اگرچہ  اللہ  تعالیٰ  ہس  چُھ  پانس  پوٗرٕہ  علم  سارنِٕے  ہٕندین  دِلن  ہُندمگر  یِتھین  موقعن  پیٚٹھ  چُھ  سُہ  آزمٲیِش  تہٕ  اِمتحان  کران  یُتھ  لوٗکن  تہِ  پتاہ  لگہِ  کم  چھِ  باایمان  تہٕ  کم  چھِ  مُنافِق۔"
  },
  {
    "verse_id": 155,
    "translation": "پٔزۍ  پٲٹھۍ  تِم  لوٗکھ  یِم  تۅہیہِ  اندر  ژٔلۍ  تمہِ  دۅہ،  توٚہۍ  ییٚمہِ  دۅہہ  زٕ  جمٲژ  مسلمانن  ہٕںٛز  جماتھ  تہٕ  کٲفرن  ہٕںٛز  جماعتھ  اکھ  أکِس  مُقابل  روٗدۍ  جنگِ  احدس  اندر،  تِم  ڈٲلۍ  نہٕ  کٲنسہِ  مگر  ڈٲلۍ  شیطانن،  تِہٕںٛزو  بعض  خامیو  سٍتۍ  یِمہٕ  تِمو  کرِ  یعنی  کوہِ  درٕہ  منٛزٕ  نیرنہٕ  سٍتۍ  سۅ  جاے  خٲلی  تراونہٕ  سٍتۍ،  پٔزۍ  پٲٹھۍ  اللہ  تعالیٰ  ہن  کوٚر  تِمن  عفو،  پٔزۍ  پٲٹھۍ  اللہ  تعالیٰ  چُھ  سٮ۪ٹھاہ  مغفرت  کروُن  ژیٚڈ  کروُن،  گنہگارن  چُھنہٕ  فوراً  رٹان۔"
  },
  {
    "verse_id": 156,
    "translation": "اے  باایمانو  مہ  بٔنِو  توٚہۍ  کٲفرن  ہِوۍ  یعنی  مُنافِقن  ہِوۍ،  تِم  اگرچہ  ونان  چھِ  پانس  مُسلمان  مگر  درحقیقت  چھِ  تِم  کٲفر۔  توٚہۍ  مہ  کٔرِو  تمہِ  قسمٕچہ  کتھ  یِمہٕ  تِم  کران  چھِ،  تِم  چھِ  پننین  باین  ہٕںدِ  حقہٕ  ونان،  ییٚلہِ  تِم  سفرس  چھِ  نیران  کُنہِ  شہرس  کُن  یا  ییٚلہِ  جہاد  کرنہِ  چھِ  نیران  تو  پتہٕ  چھِ  سفرس  اندر  مران  یا  چھِ  جہادس  اندر  شہید  سپدان،  ہرگاہ  ہے  تِم  آسہن  اَسِی  نِشہِ  پننِس  شہرس  اندر  سفرس  یا  جہادس  آسہنٕے  نہٕ  درامٕتۍ  تیٚلہِ  ما  مرٕہن،  نہ  یِہن  مارنہٕ۔  اے  باایمانو  توٚہۍ  مہ  ٲسِو  امہِ  قسمٕچہِ  کتھہٕ  ونان،  یُتھ  اللہ  تعالیٰ  کرِ  یِمہٕ  کتھہٕ  تُہٕنٛزٕہ  تُہٕندین  دِلن  اندر  بوٚڈ  حسرت  تہٕ  افسوس،  اللہ  تعالیٰ  ہٕے  چُھ  زِندٕہ  تھاوان  تہٕ  ماران،  سفر  ٲسِتن  یا  حضر،  جنگ  ٲسِتن  یا  امن،  موت  وحیات  چُھ  تسٕندسٕے  اِختیارس  اندر،  اللہ  تعالیٰ  چُھ  تتھ  سٲرسٕے  یہِ  توٚہۍ  کران  چھِو  وارٕہ  وُچھان،  سُہ  دِیہِ  تۅہیہِ  تٔمِچ  مزوٗرۍ۔"
  },
  {
    "verse_id": 157,
    "translation": "بیٚیہِ  ہرگاہ  توٚہۍ  خداے  سٕنزِوتہِ  اندر  یعنی  جہادکران  کران  مارنہٕ  یِیو  یا  مٔرِو  تہٕ  کیاہ  پروا  چُھو،  خداے  سُند  مغفرت  تہٕ  رحمت  چھےٚ  تُہٕندِ  خٲطرٕ  سٮ۪ٹھاہ  بہتر  تمہِ  سارے  کھۅتہٕ  یہِ  یِم  لوٗکھ  سونبران  یا  وٹان  چھِ۔"
  },
  {
    "verse_id": 158,
    "translation": "بیٚیہِ  ہرگاہ  توٚہۍ  مٔرِو  یا  مارنہٕ  یِیو  جہادس  اندر  ضروٗر  چُھو  تۅہیہِ  سمُن  تہٕ  جمع  سپدُن  معبودِ  برحقس  نِشہِ  بیٚیہِ  نہٕ  کٲنسہِ  نِشہِ۔  "
  },
  {
    "verse_id": 159,
    "translation": "پس  خداے  سٕندِی  رحمتہٕ  سٍتۍ  سپدیو  تۅہیہِ  یا  رسول  اللہؐ  تہٕندِ  حقہٕ  نرم  تہٕ  حلیم  یِمن  لوٗکن  ہٕندِ  خٲطرٕ  یِمو  تُہٕنٛز  مُخالفت  کٔر۔  تۅہیہِ  اوس  حق  تِمن  سختی  سٍتۍ  بازخواست  کرنُک،  اگر  توٚہۍ  ٲسِہو  خدا  نخواستہ  ژکھل،  دِلہٕ  دٔرۍ،  تند  خو  ضروٗر  ژلہن  تِم  تیٚلہِ  تۅہیہِ  نِشہِ۔  محروم  سپدہن  تِم  تُہٕندیو  فیض  وبرکاتو  نِشہِ،  پس  کٔرِو  توٚہۍ  تہِ  تِمن  معاف  بیٚیہِ  مٔنگِو  تِہٕندِ  خٲطرٕ  خدایس  مغفرت،  بیٚیہِ  ٲسِو  تِمن  سٍتۍ  یِتھیٚن  معاملن  پیٚٹھ  مشورٕہ  کران۔  تمہِ  سٍتۍ  سپدن  تُہٕندۍ  حوصلہٕ  بُلند،  پس  ییٚلہِ  توٚہۍ  کُنہِ  معاملس  اندر  مشورٕہ  کٔرِتھ  کُنہِ  رایہِ  پیٚٹھ  پۅختہٕ  اِرادٕہ  ٲسِو  کران،  پس  ٲسِو  پوٗرٕہ  اعتماد  کران  خدایس  پیٚٹھ  تو  پتہٕ  سۅ  کٲم  کران،  پٔزۍ  پٲٹھۍ  اللہ  تعالیٰ  ہس  چھِ  ٹٲٹھۍ  تس  پیٚٹھ  اعتماد  کروٕنۍ  بندٕہ۔"
  },
  {
    "verse_id": 160,
    "translation": "اگر  اللہ  تعالیٰ  تۅہیہِ  مدد  تہٕ  یٲری  کرِ،  تیٚلہِ  ہیٚکہِ  نہٕ  کانہہ  اکھاہ  تۅہیہِ  پیٚٹھ  غٲلِب  سپدِتھ،  ہرگاہ  سُہ  تۅہیہِ  مدد  کرِنہٕ،  پس  کُس  اکھاہ  چُھ  یُس  تۅہیہِ  تس  پتھ  یٲری  ہیٚکہِ  کٔرِتھ،  پس  خداے  سٕے  پیٚٹھ  بیٚیہِ  نہٕ  کٲنسہِ  پیٚٹھ  کرن  اعتماد  باایمان  جنگِ  بدرکہ  مالِ  غنیمت  أندرٕہ  ییٚلہِ  رٲواَ  کھ  سرُخ  ژادراہ۔  لوٗکو  دوٚپ  یہِ  ژادر  آسہِ  تھٲومٕژ  تُلِتھ  نبی  کریمن  صلی  اللہ  علیہ  و سلم  پننہِ  خاص  اِستعمال  خٲطرٕ۔  اللہ  تعالیٰ  ہن  سوز  یہِ  آیہِ  کریم۔"
  },
  {
    "verse_id": 161,
    "translation": "چُھنہٕ  ہرگِز  سزاوار  کٲنسہِ  پیغمبرس  سُہ  کیاہ  کرِ  خیانت  مالِ  غنیمتس  اندر،  یُس  اکھاہ  مالِ  غنیمتس  اندر  خیانت  کٔرِتھ  کانہہ  چیزاہ  تھاوِہ  تُلِتھ  خاص  پننہِ  خٲطرٕ،  سُہ  ییہِ  قیامت  کہ  دۅہ  سُہ  چیز  ہیٚتھ  پیش  کرنہٕ،  تو  پتہٕ  ییہِ  پرتھ  أکِس  پوٗرٕہ  بدلہٕ  دِنہٕ  تمیُک  یہِ  تٔمۍ  کوٚرمُت  آسہِ،  تِمن  ییہِ  نہٕ  کُنہِ  قسمہٕ  ظلم  کرنہٕ۔"
  },
  {
    "verse_id": 162,
    "translation": "آیا  یُس  اکھاہ  پیروی  کرِ  خداے  سٕںٛزِہ  رضامندی۔  مالِ  غنیمتس  اندر  کرِنہٕ  کُنہِ  قسمہٕ  خیانت  یعنے  تی  کرِیتھ  خدا  رٲضی  آسہِ،  سُہ  چھا  برابر  تس  شخصس  ہِیوٗ  یُس  واپس  گژِھہ  خداے  سٕںٛز  بیزٲری  ہیٚتھ،  نافرمٲنی  تہٕ  خیانت  کرنہٕ  سببہٕ۔  ہرگِز  چھِنہٕ  یِم  زٕ  برابر  بلکہ  چُھ  فرمانبردارس  تہٕ  امانتدارس  خدا  رٲضی۔  نافرمانس  تہٕ  خیامت  کروٕنِس  پیٚٹھ  چُھ  خدا  بیزار،  بیٚیہِ  چھےٚ  تسٕنٛزٕے  جاے  نارِ  جہنم،  کٲژاہ  یچھ  جاے  چھےٚ  سۅ  نارِ  جہنم۔"
  },
  {
    "verse_id": 163,
    "translation": "تِم  لوٗکھ  چھِ  مُختلف  درجاتن  پیٚٹھ،  امانت  دٲری  چُھ  تھوٚد  درجہ  پننِس  خدایس  نِشہِ  جنتس  اندر۔  خیانت  کروٕنۍ  چھِ  جہنمی،  بیٚیہِ  چُھ  اللہ  تعالیٰ  تِہٕںٛزٕہ  سارے  کامہِ  پانہٕ  وُچھان،  کُس  چُھ  امانت  دار  کُس  چُھ  خیانت  کروُن۔  یُس  مال  عام  مسلمانن  ہُند  آسہِ  یا  کُنہِ  انجُمنُک  یاکُنہِ  مدرسُک  آسہِ  تتھ  منٛز  خیانت  کرنس  تہِ  چُھ  یۅہے  سزا  یُس  مالِ  غنیمتس  خیانت  کروٕنۍ  سٕندِ  خٲطرٕ  آو  بیان  کرنہٕ۔"
  },
  {
    "verse_id": 164,
    "translation": "پٔزۍ  پٲٹھۍ  اللہ  تعالیٰ  ہن  تھٲو  بٔڈ  مِنت  باایمانن  پیٚٹھ،  کیازِسوزُن  تِمن  منٛز  پیغمبراہ  جلیل  القدر  تہٕ  عظیم  الشان  تِموٕے  منٛزٕہ،  یُس  پیغمبر  تِمن  خداے  سٕندۍ  آیات  پران  چھُ،  بیٚیہِ  یُس  پیغمبر  تِمن  جاہلانہٕ  خیالو  نِشہِ  پاک  کران  چُھ،  بیٚیہِ  چُھکھ  ہیٚچھناوان  قرآنِ  مجید،  بیٚیہِ  عقلہِ  ہٕںٛزٕہ  کتھہٕ،  پٔزۍ  پٲٹھۍ  ٲسۍ  تِم  تِہٕندِ  تشریف  اننہٕ  برونٹھ  ننہِ  گُمرٲہی  اندر۔"
  },
  {
    "verse_id": 165,
    "translation": "کیاہ  ییٚلہِ  ووت  تۅہیہِ  جنگِ  احدس  منٛز  اکھ  تکلیفاہ  تہٕ  مُصیبتھاہ،  حالانکہ  تۅہیہِ  واتنووُو  تِمن  دُشمنن  تمہِ  دۅگنہٕ  جنگِ  بدرس  منٛز،  ستتھ  کٔرِیوکھ  قتل،  ستتھ  کٔرِوکھ  قٲد  تِمو  منٛزٕہ،  دپنہِ  لٔگِو  توٚہۍ  تعجُب  کِنۍ  یہِ  مُصیبت  کیازِ  سنا  ووت  اسہِ  یعنی  کِتھہٕ  پٲٹھۍ  ووت  اسہِ،  اسہِ  گوٚژھ  نہٕ  واتُن  أسۍ  ہے  مسلمان  ٲسۍ۔  اسہِ  سٍتۍ  ہے  پیغمبرِ  خدا  صلی  اللہ  علیہ  و سلم  اوس،  توٚہۍ  فرمٲوِیوکھ  یا  رسول  اللہ  صلی  اللہ  علیہ  و سلم  یہِ  مُصیبت  ووت  تۅہیہِ  پننِی  طرفہٕ۔  کیازِ  توٚہۍ  نے  مُخالفت  کٔرِہِومیانِس  حُکمس  یہِ  حالت  سپدِہانہٕ  تۅہیہِ،  پٔزۍ  پٲٹھۍ  اللہ  تعالیٰ  چُھ  پرتھ  چیزس  پیٚٹھ  قدرت  وول،  یٲرِی  کرنس  پیٚٹھ  تہِ  چنانچہ  کٔرنو  تۅہیہِ  نٔنۍ  یٲرِی  بدرس  منٛز۔  یٲرِی  نہ  کرنس  پیٚٹھ  تہِ  ییٚلہِ  تۅہیہِ  پانہٕ  غلطی  کٔروٕہ  کۅہ  در  خٲلی  تراونہٕ  سٍتۍ  جنگِ  احدس  منٛز۔"
  },
  {
    "verse_id": 166,
    "translation": "بیٚیہِ  یُس  تکلیفاہ  تہٕ  مُصیبتھاہ  ووت  تۅہیہِ  تمہِ  دۅہہ  ییٚمہِ  دۅہہ  جماژ  اکھ  أکِس  سٍتۍ  میجہِ  جنگِ  احدس  اندر،  پس  ووت  سُہ  مُصیبت  تۅہیہِ  بحُکمِ  خدا  یتھ  منٛز  وارِیاہ  حِکمژٕ  آسہٕ۔  تِمو  حِکمتو  أندرٕہ  گٔیہِ  اکھ  حِکمت،  بیٚیہِ  یُتھ  معلوم  سپدِہا  باایمان  کم  چھِ۔"
  },
  {
    "verse_id": 167,
    "translation": "بیٚیہِ  یُتھ  معلوم  سپدِہا  مُنٲفِق  کم  چھِ  کیازِ  مُصیبت  کہِ  وقتہٕ  چُھ  ننان،  مُخلص  کم  چھِ  تہٕ  غٲر  مُخلِص  کم  چھِ،  وننہٕ  آیاو  تِمن  مُنافِقن  ییٚلہِ  تِم  ژٔلۍ  میدانِ  جنگ  ترٲوِتھ،  تِم  گٔے  عبداللہ  بِن  اُبی  بیٚیہِ  تِہٕںٛز  جماعت  یِم  ترٚے  ﴿300﴾  ہتھ  لوٗکھ  ٲسۍ،  یِیو  واپس،  جہاد  کٔرِو  خداے  سٕںٛزِ  وتہِ  اندر،  تہِ  نے  توتہِ  کریوکھ  دُشمن  پانس  نِشہِ  دفع،  دپنہِ  لٔگۍ  تِم  ہرگاہ  أسۍ  زانہٕ  ہو  جنگ  کرُن  تیٚلہِ  روزہو  توٚہِی  سٍتۍ،  تِم  مُنافِق  ٲسۍ  تمہِ  دۅہہ  یژ  نزدیک  کُفرس  ایمان  کھۅتہٕ،  ونان  چھِ  تی  تِم  پننیو  چانٹیو  سٍتۍ  یہِ  نہٕ  تِہٕندین  دِلن  منٛز  چُھ  یعنی  دِل  چُھکھ  اکھ  تہٕ  زیٚو  چھکھ  بیاکھ،  اللہ  تعالیٰ  چُھ  پوٗرٕہ  زانان  تہِ  سورُے  یہِ  تِم  کھٹِتھ  تھاوان  چھِ۔"
  },
  {
    "verse_id": 168,
    "translation": "یِم  گٔے  نا  تِمے  یِمو  دوٚپ  پننین  ہم  نسب  باین  ہٕندِ  حقہٕ  یِم  جنگِ  احدس  منٛز  شہید  سپٕدۍ،  حالانکہ  پانہٕ  روٗدۍ  بِہِتھ  گرن  اندر،  ہرگاہ  تِم  سون  مانہٕ  ہن  مارٕہ  گژھہن  نہٕ۔  اسہِ  دپِیوکھ  مہ  نیرِو  جنگس۔  گرِ  بِہِتھٕے  کیاہ  چھےٚ  یِمن  کتھہٕ  پھوران،  فرمٲوِیوکھ  توٚہۍ  یا  رسول  اللہ  صلی  اللہ  علیہ  و سلم،  تلا  دوٗر  ہیٚکۍتو  کٔرِتھ  توٚہۍ  پننیو  پانو  نِشہِ  مرُن،  ہرگاہ  توٚہۍ  پوٚز  ونہٕ  وٕنۍ  چِھو۔"
  },
  {
    "verse_id": 169,
    "translation": "بیٚیہِ  مہٕ  کر  ژٕ  ہرگِز  گُمانہٕ  اے  بوزوٕنہِ  تِمن  لوٗکن  متعلق  یِم  شہید  سپٕدۍ  خداے  سٕںزِہ  وتہِ  اندر،  تِم  کیاہ  چھِ  مردٕہ،  بلکہ  چھِ  تِم  زِندے  پننِس  پروردِگارس  نِشہِ۔  تِمن  چُھ  تمہِ  عالمُک  رِزِق  تہِ  یِوان  عطا  کرنہٕ  یُس  تتھ  عالمس  منٛز  شوٗبہِ۔"
  },
  {
    "verse_id": 170,
    "translation": "خوش  چھِ  تِم  تِمو  مہربٲنِیو  سٍتۍ  یِمہٕ  تِمن  عطا  کرِمژٕ  چھےٚ  اللہ  تعالیٰ  ہن  پننہِ  فضل  سٍتۍ،  بیٚیہِ  چھِ  تِم  خوش  تہٕ  مسرور  سپدان  تِم  لوٗکن  ہٕندِ  رٕتہِ  حالہٕ  سٍتۍ،  یِم  نہٕ  وٕنہِ  تِمن  نِشہِ  وٲتۍ۔  یہِ  بوزنہٕ  سٍتۍ  کہ  تِمن  کیاہ  چُھنہٕ  کانہہ  خوفاہ  تہٕ  کانہہ  غماہ۔  تِم  چھِ  امن  وامانس  اندر  زندگی  بسر  کران۔"
  },
  {
    "verse_id": 171,
    "translation": "خوش  چھِ  گژھان  پروردِگارٕہ  سٕندِ  نعمت  سٍتۍ  تہٕ  تِہٕندِ  فضل  سٍتۍ،  بیٚیہِ  ییٚمہِ  کتھہِ  سٍتۍ  کہ  اللہ  تعالیٰ  چُھنہٕ  ضایع  کران  باایمانن  ہٕںٛزن  عملن  ہٕںٛز  مزوٗرۍ۔  جنگِ  احدٕہ  پتہٕ  ییٚلہِ  کٲفر  واپس  گژھان  ٲسۍ  تِم  لٔگۍ  پانہٕ  وٲنۍ  دپنہِ  اسہِ  کٔر  بٔڈ  غلطی۔  سون  گوٚژھ  مسلمانن  پیٚٹھ  پوٗرٕہ  حملہٕ  کرُن  کیازِ  أسۍ  سپزے  تِمن  پیٚٹھ  غٲلِب  لہٰذا  چُھ  بہتر  أسۍ  گژھو  ییٚتہِ  پیٚٹھہٕ  بیٚیہِ  واپس۔  بیٚیہِ  کرو  تِمن  سٍتۍ  جنگ  تو  پتہٕ  کروکھ  تِم  أکی  ساتہٕ  ختم  مگر  اللہ  تعالیٰ  ہن  تروو  تِہٕندین  دِلن  اندر  رعب۔  تِمو  ہیٚوک  نہٕ  امہِ  جایہِ  پیٚٹھہٕ  واپس  گژِھتھ۔  أمِچ  خبر  وٲژ  نبی  کریم  صلی  اللہ  علیہ  و سلمن  بذریعہ  وحی۔  تِمو  سوٗز  صُحابہٕ  صٲبن  ہُند  اکھ  لشکراہ  یِمن  کٲفرن  تعاقُب  تہٕ  لار  کرنہٕ  خٲطرٕ۔  اتھ  اندر  سمُکھ  یِمن  کٲفرن  اکھ  قٲفلہٕ  یُس  تِجارت  خٲطرٕ  مدینہ  شریفس  کُن  گژھان  اوس۔  تِمن  دوٚپُکھ  توٚہۍ  ؤنۍزیو  مسلمانن  کہ  مکٕکۍ  لوٗکھ  چھِ  تۅہیہِ  سٍتۍ  جنگ  کرنٕچ  تیٲری  کران۔  مسلمانو  ییٚلہِ  یہِ  خبر  بوٗز  تِمو  دوٚپ  کانہہ  پروا  چُھنہٕ،  اسہِ  چُھ  بس  اللہ  تعالیٰ۔  آیِندٕہ  آیاتِ  کریمن  منٛز  چُھ  اللہ  تعالیٰ  امی  واقعُک  تذکِرٕہ  کران۔  اکثر  مُفسِر  چھِ  فرماوان  کہ  یہِ  چُھ  غزوہ  حمراالاسدُک  واقعہ۔  یہِ  چُھ  اکہِ  جایہِ  ہُند  ناو  یۅسہِٕ  مدینہ  شریفہٕ  پیٚٹھہٕ  ٲٹھ  میل  دوٗر  چھےٚ۔"
  },
  {
    "verse_id": 172,
    "translation": "تِم  باایمان  یِمو  حکُم  مون  خداے  سُند  بیٚیہِ  پیغمبرِ  خدا  ےسُند  یعنی  دراے  کٲفرن  تعقُب  تہٕ  لار  کرنہٕ  خٲطرٕ،  جنگِ  احدس  منٛز  تکلیف  تہٕ  زکھ  واتنہٕ  پتہٕ،  تِہٕندِ  خٲطرٕ  یِمو  نیکی  کٔر  حُکم  ماننہ  سٍتۍ  بیٚیہِ  روٗدۍ  پتھ  نافرمٲنی  نِشہِ  چھےٚ  بٔڈمزوٗرۍ  سُہ  گوو  جنت۔"
  },
  {
    "verse_id": 173,
    "translation": "یِمن  بعض  لوٗکو  ونیوو،  پٔزۍ  پٲٹھۍ  دُشمن  چھِ  سپدان  جمع  یا  چھِ  تِم  سامانِ  حرب  جمع  کران  تۅہیہِ  سٍتۍ  بیٚیہِ  جنگ  کرنہٕ  خٲطرٕ،  پس  کھوٗژِو  تِمن،  تِمن  سٍتۍ  مُقابلہٕ  کرنہٕ  نِشہِ  روزِو  پتھ،  یہِ  بوزنہٕ  سٍتۍ  ہُریوو  تِہٕندِ  ایمانُک  جوش،  بیٚیہِ  دوٚپُکھ  کٲ  فرن  کانہہ  پروا  چُھنہٕ  اسہِ،  بس  چُھ  اسہِ  اللہ  تعالیٰ  بیٚیہِ  چُھ  سُے  رُت  وکیل۔  أسۍ  چھِ  پننہِ  سارے  کامہِ  تس  پُشراوان۔  حضرتِ  عبداللہ  بِن  عباس  رضی  اللہ  عنہ  چھِ  فرماوان  حسبنااللہ  نعم  الوکیل  چُھ  سُہ  کلمہ  یُس  حضرتِ  ابراہیمن  پوٚر۔  نارس  منٛز  تراونہٕ  کہِ  وقتہٕ،  اللہ  تعالیٰ  ہن  کوٚرُکھ  کِفایت۔  یُس  کلمہ  پوٚر  نبی  کریم  صلی  اللہ  علیہ  وسلم  تہٕ  تِہٕندیو  صحابہٕ  صٲبو  جنگِ  احدس  منٛز،  اللہ  تعالیٰ  ہن  کوٚر  تِمن  تہِ  کِفایت  چِنانچہِ  اللہ  تعالیٰ  چُھ  فرماوان۔"
  },
  {
    "verse_id": 174,
    "translation": "پس  گٔے  نبی  کریم  صلی  اللہ  علیہ  و سلم  تہٕ  تِہٕندۍ  صحابہٕ  صٲب  خداے  سٕنٛز  بٔڈ  نعمت  تہٕ  بوٚڈ  فضل  ہیٚتھ،  ووت  نہٕ  تِمن  کانہہ  تکلیفاہ  کانہہ  سختیاہ،  پتہٕ  پتہٕ  پٔکۍ  تِم  خداے  سٕنٛزِ  رضامندی،  اللہ  تعالیٰ  چُھ  بوٚڈ  فضل  وول۔  جنگِ  احدٕہ  پتہٕ  ییٚلہِ  کٲفر  ژٔلۍ  ابو  سُفیان  لٔگۍ  دپنہِ  وۅنۍ  چُھ  تۅہیہِ  تہٕ  اسہِ  بیاکھ  مُقابلہٕ  بدر  صغریٰ  کِس  موقعس  پیٚٹھ۔  حضرتِ  نبی  کریم  صلی  اللہ  علیہ  وسلمو  ونہٕ  نووُس  ادٕہ  کیاہ  منظور  چُھ  اسہِ۔  سُہ  دۅہ  ییٚلہِ  سپُد  نبی  کریم  صلی  اللہ  علیہ  و سلم  دراے  صحابہٕ  صٲب  ہیٚتھ  تتھ  جایہِ۔  مگر  ابو  سُفیانس  درے  یہِ  نہٕ  کوٚٹھۍ۔  اگرچہِ  تِمو  اوس  اکھ  شخصاہ  سوزمُت  یُس  مسلمانن  ہٕندین  دِلن  اندر  خوف  وہیبت  تراوان  اوس۔  مگر  تِہٕندین  دِلن  اندر  سپُد  نہٕ  تمیُک  کانہہ  اثر  بلکہ  سپُد  تِہُند  ایمان  تمہِ  سٍتۍ  بیٚیہِ  ہن  زیادٕہ  مضبوط۔  تِم  سپٕدۍ  لڑایہِ  خٲطرٕ  بالکل  تیار۔  تمہِ  چی  تعریف  چُھ  اللہ  تعالیٰ  فرماوان  بیٚیہِ  چُھکھ  اللہ  تعالیٰ  حوصلہٕ  بڑاوان،  فرماوان  چُھکھ۔"
  },
  {
    "verse_id": 175,
    "translation": "یہِ  خبر  دِنہٕ  وول  چُھنہٕ  مگر  شیطان  یُس  کھوژناوان  چُھ  تۅہیہِ  پننین  ہم  مذہب  دوستن  ہٕندِ  سٍتۍ  یعنی  کٲفرن  ہٕںدِ  سٍتۍ  اے  میانیو  دوستو  باایمانو،  توٚہۍ  مہ  کھوٗژِو  تِمن  کُنہِ  وقتہٕ،  تُہُند  گژِھہ  کھوژُن  مے  یوت،  چھِو  ہے  توٚہۍ  با  ایمان  تہٕ  پژِھہ  وٲلۍ۔"
  },
  {
    "verse_id": 176,
    "translation": "تۅہیہِ  مہ  حض  کٔرِن  غمگین  تِم  لوٗکھ  یِم  کُفرس  کُن  جلدی  چھِ  کران  یعنی  مُنافِق۔  یانۍ  تِم  وُچھان  چھِ  مسلمانن  ہُند  پوتُر  لوٚت  گژھان  أتی  چھِ  تِم  کُفرس  کُن  واپس  پھیران  تہٕ  کُفرچہ  کتھہٕ  وننہِ  ہیٚوان،  پٔزۍ  پٲٹھۍ  یِم  ہیٚکن  نہٕ  کانہہ  نقصان  واتنٲوِتھ  أکِس  ذرس  برابر  تہِ  خدایس  یعنی  خداے  سٕندِس  دینس  بلکہ  چھِ  واتناوان  نقصان  پنہٕ  نِسٕے  پانس،  اللہ  تعالی  چٰھ  یژھان  تِمن  دِیہِ  نہٕ  ٲخرتس  اندر  کانہہ  حِصاہ  یعنی  تِمن  کرِ  ٲخرت  کیو  نعمتو  تہٕ  مہر  بٲنیو  نِشہِ  محروم،  بیٚیہِ  چُھ  تِہٕندِ  خٲطرٕ  بوٚڈ  عذاب  نارِ  جہنمس  اندر۔"
  },
  {
    "verse_id": 177,
    "translation": "پٔزۍ  پٲٹھۍ  یِمو  موٚلۍ  ہیٚوت  کُفر  ایمانس  یعنی  ایمان  بدل  کوٚرُکھ  اِختیار  کُفر،  تِم  تہِ  ہیٚکن  نہٕ  کانہہ  نقصان  واتنٲوِتھ  خداے  سٕندِس  دینس  کُنہِ  قسمہٕ،  توٚہۍ  مہ  کھیٚیو  تِہُند  کانہہ  غم  کیازِ  تِہٕندِی  خٲطرٕ  چُھ  دگ  تُلہٕ  وُن  عذاب۔"
  },
  {
    "verse_id": 178,
    "translation": "بیٚیہِ  مہ  کٔرِن  گُمان  کٲفر  أسۍ  یۅسہٕ  مہلت  دِوان  چھ  سۅ  کیاہ  چھےٚ  رٕژ  تہٕ  جان  تِہٕندِ  خٲطرٕ،  أسۍ  چھِنہٕ  تِمن  مہلت  دِوان  مگر  یُتھ  تِم  گناہن  منٛز  زیادتی  کرن  یعنی  یُتھ  تِہٕندین  گناہن  ہٕںٛز  ناو  برنہٕ  ییہِ،  پتو  لاکہ  یِیکھ  یکہٕ  وٹہٕ  سزا  دِنہٕ۔  دنیاہس  منٛزنَے  تِمن  عذاب  ییہِ  کرنہٕ،  بہرحال  چُھ  تِہٕندِی  خٲطرٕ  ٲخرتس  منٛز  کڈُر  عذاب۔"
  },
  {
    "verse_id": 179,
    "translation": "اللہ  تعالیٰ  چُھنہٕ  یژھان  سُہ  کیاہ  تراوِ  تۅہیہِ  باایمانن  تتھ  حالس  پیٚٹھ  یتھ  حالس  پیٚٹھ  توٚہۍ  وٕنۍ  کینس  چھِو  یعنی  امتیازٕہ  ورٲے  بلکہ  چُھ  سُہ  یژھان  باایمانن  تہٕ  بے  ایمانن  منٛز  فرق  کرُن۔  تتھ  کُن  نظر  کٔرِتھ  چھُو  سُہ  سختی  تہٕ  تکلیف  نٲزِل  کران،  یُتھ  اللہ  تعالیٰ  ناپاکن  پاکو  نِشہِ  یعنی  کٲفرن  تہٕ  مُنافِقن  باایمانو  نِشہِ  الگ  کرِ۔  تہِ  چُھ  ننان  آزمٲیِشو  سٍتۍ  باایمان  چھِ  آزمٲیش  پیٚٹھ  صبر  کران،  مُنافِق  چھِنہٕ  تاب  کران۔  تِم  چھِ  ایمان  نِشہِ  دستِ  بردار  سپدان،  بیٚیہِ  چُھ  اللہ  تعالیٰ  سُند  شان  سُہ  کیاہ  کرِ  تۅہیہِ  خبر  پوٗشیدٕہ  معاملن  ہٕںٛز  یعنی  تۅہیہِ  کیاہ  باوِ  سُہ۔  کُس  چُھ  باایمان  تہٕ  کُس  چُھ  مُنافِق۔  نہ  تہِ  بنہِ  نہٕ  بلکہ  چُھ  سُہ  برگزیدٕہ  کران  پننیو  پیغمبرو  أندرٕہ  یس  یژھان  چُھ  تس  چُھ  پوٗشیدٕہ  حالات  باوان،  پس  کٔرِو  پژھ  کُنِس  خدایس  بیٚیہِ  تِہٕندین  سارنٕے  پیغمبرن،  ہرگاہ  توٚہۍ  کُفروشِرک  ترٲوِتھ  ایمان  أنِو،  کُفرونافرمٲنی  نِشہِ  پتھ  روٗزِو  تیٚلہِ  چھےٚ  تُہٕندِ  خٲطرٕ  بٔڈ  مزوٗرۍ  ٲخرتس  اندر۔"
  },
  {
    "verse_id": 180,
    "translation": "بیٚیہِ  کرن  گُمان  تِم  لوٗکھ  یِم  بخل  چھِ  کران  سُہ  مال  خرٕچ  کرنس  اندر  یُس  تِمن  اللہ  تعالیٰ  نٕے  عطا  کوٚر  پننہِ  فضل  سٍتۍ،  سُہ  بخل  کرُن  کیاہ  چُھ  تِہٕندِ  خٲطرٕ  جان،  ہرگِزنہٕ،  بلکہ  چُھ  سُہ  بخل  کرُن  تِہٕندِ  خٲطرٕ  سٮ۪ٹھاہ  یچھ  کیازِ  جلدی  یِیہِ  نٲلۍ  تراونہٕ  تِمن  سُہ  مال  سۅن  تہٕ  رۅپھ  ییٚمِچ  زکوات  صدقہ  دِنس  منٛز  تِم  بخل  کران  ٲسۍ  قیامت  کہ  دۅہ۔  تتھ  مالس  ییہِ  سرپھاہ  تہٕ  اژدھا  بنٲوِتھ  بخیلہٕ  سٕنٛزِ  گردٕنہِ  منٛز  نٲلۍ  تراونہٕ۔  یُس  تس  ٹۅپہٕ  آسہِ  دِوان  تہٕ  ژٔپۍ  آسہِ  ہیٚوان  پرازہ  آسہِ  ژٹان۔  سُے  أژدھا  آسیس  دپان۔۔۔۔ بہٕ  چُھسے  نہٕ  وۅپر،  بہٕ  چُھسے  مال  چون،  بہٕ  چُھسے  خزانہٕ  چون  ییٚمہِ  پیٚٹھہ  نہٕ  ژٕ  خداے  سٕندۍ  حقوق  اوسُکھ  ادا  کران۔  بخل  کرُن  چُھ  سٮ۪ٹھاہ  یچھ  کیازِ  سٲرِی  ییٚلہِ  مرن  سورُے  واتہِ  خداے  سٕے  نِش،  خداے  سُندُے  سپدِخود  بخود  سورُے۔  حقیقت  پٲٹھۍ  آسمانن  وزمین  ہُند  مٲلِک  اوس  تہِ  سُے،  سپدِ  تہِ  سُے۔  لہٰذا  بیٚیہِ  سٕندِ  مالس  اندر  بخل  کرُن  کٲژاہ  حِماقت  چھےٚ۔  یہِ  شخص  نے  بخل  کرِ  ہا  خداے  سُند  مال  خداے  سٕنٛزِ  وتہِ  اندر  خرٕچ  کرنہٕ  سٍتۍ  زینہِ  ہا  منٛز  یہِ  اکھ  بوٚڈ  فٲیدٕہ،  بیٚیہِ  چُھ  اللہ  تعالیٰ  تہِ  سورُے  زانان  یہِ  توٚہۍ  کران  چھِو۔  لہذا  یہِ  خرٕچ  کران  ٲسِو  تہِ  ٲسِو  بخلوصِ  دِل  خرٕچ  کران۔  محض  خداے  سٕندِ  رضا  خٲطرٕ۔"
  },
  {
    "verse_id": 181,
    "translation": "بتحقیق  اللہ  تعالیٰ  ہن  بوٗز  پانہٕ  تِمن  لوٗکن  ہٕںٛزٕہ  کتھہٕ  یِم  ونان  ٲسۍ  اللہ  تعالیٰ  چُھ  ﴿نعوذ  باللہ﴾  محتاج۔  تمی  چُھ  لوٗکن  قرض  منگان،  أسۍ  چھِ  مالدار۔  بوزنس  پیٚٹھٕے  چھِنہٕ  اِکتفا  کران  بلکہ  چھِ  أسۍ  لیٚکھِتھ  تھاوان  تِہٕںٛزٕہ  یِمہٕ  سارے  کتھہٕ  تِہٕندین  نامے  اعمالن  منٛز،  بیٚیہِ  چھِ  أسۍ  لیکھان  تِہٕںٛزٕہ  کامہِ  تہٕ  کرتوت۔  یِم  گے  نا  اولاد  تِمن  لوٗکن  ہٕںدۍ  یِمو  پیغمبر  چھِ  ناحق  مٲرِمٕتۍ  یِم  ییٚلہِ  جہنمس  منٛز  تراونہٕ  یِن،  أسۍ  ونوکھ  ژٕہِو  مزٕہ  دزنٕہ  کہِ  عذابُک۔"
  },
  {
    "verse_id": 182,
    "translation": "یہِ  عذاب  چُھ  تِمنٕے  کامین  ہٕندِ  بدلہٕ  یِمہٕ  کامہِ  پننیو  اتھو  کرمژٕہ  چَھو۔  اللہ  تعالیٰ  کتہِ  چُھ  بندن  نسبت  ظلم  کروُن،  کُنہِ  جُرمہٕ  ورٲے  کیاہ  دِیہکھ  سزا۔"
  },
  {
    "verse_id": 183,
    "translation": "یِم  یہود  گے  تِمے  یِمو  اپُز  نورٲوِتھ  دوٚپ  کہ  اللہ  تعالیٰ  ہن  چُھ  اسہِ  برونٹھمیں  پیغمبرن  ہٕںدِ  ذریعہ  حکُم  فرموومُت  کہ  أسۍ  کرونہٕ  پژھ  کٲنسہِ  پیغمبرس  توٚتانۍ،  یوٚتانۍ  نہٕ  سُہ  ہاوِ  خاص  معجزٕہ،  سُہ  گوو  خداے  سٕندِ  خٲطرٕ  یِیہ  نذرو  نیاز  کرنہٕ۔  تتھ  قربانس  یعنی  نذرو  نیازس  گژِھہ  آسمان  کہ  طرفہٕ  ناراہ  وسُن  سُے  کھیٚیہِ  تتھ  نذر  س  یعنی  زالیٚس،  فرمٲوِیوکھ  توٚہۍ  یارسول  اللہ  پٔزۍ  پٲٹھۍ  آے  تۅہیہِ  کُن  وارِیاہ  پیغمبر  مےٚ  برونٹھ  ننہِ  دلیلہٕ  ہیٚتھ۔  بیٚیہِ  سُہ  معجزٕہ  ہیٚتھ  تہِ  ییٚمیُک  توٚہۍ  مُطالبہٕ  کران  چھِو،  ادٕہ  کیازِ  مٲرِیوٗکھ  تۅہیہِ  تِم  پیغمبر  اگر  توٚہۍ  پوٚز  ونان  چھِو۔"
  },
  {
    "verse_id": 184,
    "translation": "پس  ہرگاہ  تۅہیہِ  یِم  لوٗکھ  تکذیب  کرن  کانہہ  پروا  مہ  بٔرِو  توٚہۍ  یارسول  اللہ  صلی  اللہ  علیہ  وسلم  بیشک  تۅہیہِ  برونٹھ  کٍتیاہ  پیغمبر  آے  تِمن  تہِ  آو  تکذیب  کرنہٕ۔  یہِ  نٔو  کتھا  کانہہ  چَھنہٕ،  تِم  تہِ  ٲسۍ  ننہِ  دلیلہٕ  ہِدایت  نامہِ  تہٕ  روشن  کتابہٕ  ہیٚتھ  آمٕتۍ۔  اے  لوٗکو  تۅہیہِ  مہ  روٗزِنو  خیال  دنیاسٕے  منٛز  ما  چُھ  روزُن،  نہ۔"
  },
  {
    "verse_id": 185,
    "translation": "پرتھ  شخصاہ  چُھ  مرنُک  مزٕہ  ژٕہوُن  یعنی  پرتھ  أکِس  چُھ  مرُن۔  ییٚمہِ  دنیاہہ  أندرٕہ  نیرُن،  تۅہیہِ  سارنٕےییہِ  پوٗرٕ  پوٗرٕہ  بدلہٕ  دِنہٕ  تہٕ  مزوٗرۍ  دِنہٕ  پننین  پننین  کامین  ہٕںٛز۔  نیکن  رٕژ  مزوٗرۍ،  نافرمانن  سخت  سزامگر  قیامت  کہ  دۅہ،  پس  یُس  تتہِ  دوٗر  ییہِ  تھاونہٕ  نارٕہ  نِشہِ  واتناونہٕ  ییہِ  جنتس  منٛز،  پٔزۍ  پٲٹھۍ  سُے  سپُد  کامیاب  تہٕ  رستگار،  تسُند  مُراد  سپُد  حٲصِل۔  یِتھے  پٲٹھۍ  یُس  جنتہٕ  نِشہِ  دوٗر  آو  تھاونہٕ،  جہنمس  منٛز  آو  تراونہٕ،  سُہ  سپُد  سخت  ناکام  تہٕ  نامُراد،  بیٚیہِ  چھَنا  یہِ  دنیاہٕچ  زندگی  دوکُھک  اکھ  سوداہ  ییٚمیُک  ظٲہِری  رونق  وُچِھتھ  خریدار  تمبلان  چُھ،  تو  پتہٕ  چُھ  چیز  موٚلۍ  ہیٚوان۔  کینہہ  دوھ  گٔژِتھ  چُھ  تتھ  سُہ  مایہِ  وۅتھان،  تلہٕ  کنہِ  چُھنہٕ  سُہ  کِہِنۍ  آسان۔  یہے  مِثال  چھےٚ  دنیاچہِ  زندگی  ہٕںٛز،  امہِ  زندگی  ہُند  عارضی  رونق  وُچھِتھ  گژِھہ  نہ  ٲخرت  نِشہِ  غٲفِل  سپدُن۔"
  },
  {
    "verse_id": 186,
    "translation": "ضروٗر  یِیو  توٚہۍ  آزماونہٕ  اے  مسلمانو  مالی  نقصان  سٍتۍ  تہٕ  جٲنی  نقصان  سٍتۍ،  بیٚیہِ  بوٗزِو  توٚہۍ  ضروٗر  آیِندٕہ  تِمن  لوٗکن  نِشہِ  یِمن  تۅہیہِ  برونٹھ  کتابہٕ  آیہِ  دِنہٕ  یعنی  یہود و نصاریٰ  ہن  نِشہِ  بیٚیہِ  مُشرِکن  نِشہِ  دِل  آزٲری  ہٕنزٕہ  وارِیاہ  کتھہٕ  یِمو  سٍتۍ  توہیہِ  سٮ۪ٹھاہ  تکلیف  واتہِ  مگر،  ہرگاہ  توٚہۍ  تتھ  پیٚٹھ  صبر  کٔرِو،  خلافِ  شرع  کامیو  نِشہِ  پتھ  روٗزِو  تُہٕندِ  خٲطرٕ  چُھ  تی  بہتر،  کیازِ  یہِ  صبر  تہٕ  تقویٰ  چُھ  تِمو  کامیو  أندرٕہ  یِمن  ہُند  سٮ۪ٹھاہ  تٲکید  چُھو۔"
  },
  {
    "verse_id": 187,
    "translation": "ژیٚتس  پٲوِو  ییٚلہِ  عہد  کرنٲوۍ  اللہ  تعالیٰ  ہن  اہلِ  کتاب  یعنی  تِمن  کوٚرُن  حکُم  تو  پتہٕ  کوٚر  تِمو  تسلیم،  ضروٗر  نٔنراو  ییٚمہِ  کتابہِ  ہٕںدۍ  سٲرِی  مضمون  واضح  طور  واتنٲوۍ  زِ  تِم  لوٗکن،  ہرگِز  تھٲوۍزِ  نہٕ  امہِ  کتابہِ  ہُند  کانہہ  مضمونا  کٔھٹِتھ،  پس  تروو  تِمو  یہِ  عہد  پسِ  پُشت،  اتھ  پیٚٹھ  کٔرٕکھ  نہٕ  کانہہ  عمل،  بیٚیہِ  کٕنِکھ  یہِ  کتاب  کم  مۅلس  ییٚمِچ  نہٕ  کانہہ  تہِ  حقیقت  چھےٚ،  پس  سٮ۪ٹھاہ  یچھ  چُھ  تہِ  یہِ  یِمو  اتھ  زِیوٗن  کیازِ  امیُک  سزا  چُھ  نارِ  جہنم۔"
  },
  {
    "verse_id": 188,
    "translation": "توٚہۍ  مہ  حض  کٔرِو  خیال  کہ  تِم  لوٗکھ  یِم  خوش  سپدان  چھِ  پننین  یچھ  کامین  پیٚٹھ  بیٚیہِ  چھِ  پسند  کران  لوٗکھ  گژھن  تِہٕںٛزن  کامین  ہٕںٛز  تعریف  کرٕنۍ  یِمہٕ  نہٕ  تِمو  کرِ  مژے  چھےٚہُرٕہ  مُرٕہ،  پس  ہرگِز  مہ  کٔرِو  توٚہۍ  گُمان  دنیاہس  اندر  تُہٕندِ  خاص  عذاب  ںِشہِ  بچںٕچ  کیاہ  چھےٚ  کانہہ  صورتھاہ  بلکہ  دنیاہس  اندر  تہِ  ییہِ  تِمن  عذاب  کرنہٕ،  بیٚیہِ  چُھ  تِہٕندِ  خٲطرٕ  کڈُر  عذاب  ٲخرتس  اندر۔"
  },
  {
    "verse_id": 189,
    "translation": "بیٚیہِ  چھےٚ  اللہ  تعالیٰ  سٕںٛزٕے  سلطنت  آسمانن  تہٕ  زمینن  ہٕںٛزچونکہ  سُے  چُھ  پادشاہِ  حقیقی،  لہٰذا  چُھ  لٲزمی  تہٕ  ضروٗری  تِہُند  حکُم  گژِھہ  مانُن،  تِہٕنٛز  نافرمٲنی  کرٕنۍ  چھےٚ  سخت  جُرم،  بیٚیہِ  چُھ  اللہ  تعالیٰ  پرتھ  چیزس  پیٚٹھ  قدرت  وول  تٔمِس  چُھ  نافرمانن  سزا  دِنس  پیٚٹھ  تہِ  پوٗرٕہ  قدرت۔"
  },
  {
    "verse_id": 190,
    "translation": "پٔزۍ  پٲٹھۍ  آسمانن  تہٕ  زمینن  ہٕندِس  پٲدٕہ  کرنس  اندر،  بیٚیہِ  دُہ  کِس  تہٕ  رات  کِس  یِنس  گژھنس  اندر  چھےٚ  ضروٗر  وارِیاہ  دلیلہٕ  تہٕ  نشانہٕ  خداے  سٕندِس  کُنُے  آسنس  پیٚٹھ  عقلہٕ  والین  خٲطرٕ۔"
  },
  {
    "verse_id": 191,
    "translation": "تِم  عقلہِ  وٲلۍ  تہٕ  گاٹٕلۍ  لوٗکھ  گٔے  تِمے  یِم  یاد  چھِ  کران  معبودِ  برحق  سُند  پرتھ  حالس  اندر،  وۅدٕنۍ  روزِتھ  تہِ،  بِہِتھ  تہِ،  لر  ترٲوِتھ  تہِ،  بیٚیہِ  یِم  فِکر  تہٕ  تعمیل  چھِ  کران  آسمان  وزمین  کِس  پٲدٕہ  کرنس  اندر،  درذکروفِکر  مشغول  روٗزِتھ  چھِ۔  ونان  تِم،  اے  سانہِ  پروردِگارٕہ  ژےٚ  کٔرۍ  تھکھ  نہٕ  یِم  مخلوقات  پٲدٕہ  بے  معنی  تہٕ  بیکاربلکہ  چھِیِم  سٲرِی  چیز  چانہِ  قدرتِ  کٲمل  چہِ  بجہِ  دلیلہٕ۔  یِمے  چیز  چھِ  دلالت  کران  چٲنِس  وجودس  تہٕ  وحدانیتس،  منزہ  تہٕ  پاک  چُھکھ  ژٕ  کانہہ  کٲم  بے  ہودٕہ  کرنہٕ  نِشہِ۔  أسۍ  چھِ  اتھ  بدل  دل  وجان  اِقرار  کران،  پس  بچاو  اسہِ  موحد  آسنہٕ  کہِ  وجہہ  نارٕہ  کہ  عذاب  نِشہِ۔"
  },
  {
    "verse_id": 192,
    "translation": "اے  سانہِ  پروردِگارٕہ  أسۍ  چھِی  ژےٚ  نارٕہ  نِشہِ  ییٚمہِ  مۅکھہٕ  نجات  منگان  کہ  ژٕ  یُس  اکھاہ  واتناوہن  نارس  اندر  پس  بیشک  کوٚرتھن  ژےٚ  سُہ  رُسوا  تہٕ  خوار  تمہِ  عذاب  سٍتۍ،  چُھنہٕ  ہرگِز  یِتھیٚن  ظٲلِمن  ژےٚ  نِشہِ  کانہہ  مددگاراہ  یُس  چانہِ  عذاب  نِشہِ  بچاوِہکھ۔"
  },
  {
    "verse_id": 193,
    "translation": "اے  سانہِ  پروردِگارٕہ  یِتھہٕ  پٲٹھۍ  أسۍ  چانیو  مخلوقاتو  سٍتۍ  چٲنِس  وجودس  تہٕ  و حدانیتس  پیٚٹھ  اِستدلال  کوٚر  یِتھے  پٲٹھۍ  بوٗز  اسہِ  بواسطہ  یا  بِلا  واسطہ  آلو  دِوُناہ  آلو  دِوان  اِیمانس  کُن  اعلانِ  عام  کران  کہ  اے  لوٗکو،  پس  اوٚن  اسہِ  ایمان  امہِ  نقلی  دلیلہِ  سٍتۍ  تہِ،  اے  سانہِ  پروردِگارٕہ  وۅنۍ  کرتہٕ  مغفرت  اسہِ  سانین  بڈین  گناہن،  بیٚیہِ  کر  معاف  اسہِ  سٲنۍ  لۅکٕٹۍ  گناہ  تہِ،  بیٚیہِ  مارنیکو  کارن  سٍتۍ  شٲمِل  تھٲوِتھ  یعنی  سون  اند  کر  برایمان۔"
  },
  {
    "verse_id": 194,
    "translation": "اے  سانہِ  پروردِگارٕہ  عطا  کر  اسہِ  تِمہٕ  سارے  مہربٲنی  یِمن  ہُند  وعدٕہ  کوٚرُتھ  ژےٚ  پننین  پیغمبرن  ہٕندِ  ذریعہ،  رُسوا  مہ  کر  اسہِ  قیامت  کہ  دۅہ  نارس  منٛز  واتناونہٕ  سٍتۍ۔  اسہِ  واتناو  اِبتدا  جنتس۔  ژےٚ  تہِ  چُھتھ  امیُک  وعدٕہ  کوٚرمُت،  پٔزۍ  پٲٹھۍ  ژٕ  ہرگِز  وعدس  بدل  کرکھ  نہٕ۔"
  },
  {
    "verse_id": 195,
    "translation": "پس  اِجابت  کوٚر  تِمن  تِہٕندۍ  پروردِگارن  تِہٕندِس  منگنس۔  فرموونکھ  بہٕ  چُھس  نہٕ  ضایع  کران  تہٕ  راوٕہ  راوان  کٲنسہِ  عمل  کروٕنۍ  سٕنٛز  عمل  تۅہیہِ  اندر۔  ادٕہ  سُہ  مرد  ٲسِتن  یا  زنانہٕ،  توٚہۍ  چُھو  پانہٕ  وٲنۍ  أڈۍاڈین  ہٕندۍ  جُز  یعنی  ثواب  حٲصِل  کرنس  اندر  چھِو  توٚہۍ  سٲرِی  برابر،  پس  یِمو  لوٗکو  ہِجرت  کٔر  یِم  پننیو  شہرو  أندرٕہ  کڈنہٕ  آے،  یِمن  میانہِ  وتہِ  اندر  اِزا  تہٕ  تکلیف  دِنہٕ  آو،  یِمو  مُقابلہٕ  کوٚر  کٲفرن  سٍتۍ  یِم  مارنہٕ  تہٕ  شہید  کرنہٕ  آے،  البتہ  ضروٗر  کرٕ  بہٕ  تِمن  بخشٲیِش  تِمن  گناہن  یِمن  میانین  حقوقن  سٍتۍ  تعلق  چُھ،  بیٚیہِ  واتناوکھ  بہٕ  تِم  تِمن  جنتن  اندر  یِمو  مٔنٛزۍ  جۅیہِ  پکان  آسن،  یہِ  چھےٚ  تِمن  خداے  سٕندِ  طرفہٕ  رٕژن  کامین  ہٕںٛزۍ  مزوٗرۍ،  اللہ  تعالیٰ  سٕے  نِشہِ  چُھ  رٕژن  عملن  ہُند  رُت  ثواب۔"
  },
  {
    "verse_id": 196,
    "translation": "اے  پوٚز  ژھانڈوٕنہِ  یُتھ  نہ  حض  یہِ  دوکھہٕ  دِیی  کٲفرن  ہُند  اورٕہ  یور  کرُن  شہرن  اندر  دنیاہُک  تمتع  تُلان،"
  },
  {
    "verse_id": 197,
    "translation": "بیٚیہِ  چُھ  زندگی  ہُند  کم  سامانہٕ  بے  اعتبار  کینژھن  دۅہن  روزوُن۔  مرنہٕ  سٍتۍ  گژِھہ  یہِ  سورُے  ختم،  پتولاکہ  چھےٚ  تِہٕںٛزٕے  جاے  نارِ  جہنم،  کٲژاہ  یچھ  جایاہ  چھےٚ  سۅ۔"
  },
  {
    "verse_id": 198,
    "translation": "لیکن  تِمو  لوٗکو  أندرٕہ  یِم  کھوژن  خدایس  پننِس  تہٕ  مسلمان  تہٕ  فرماں بردار  سپدن،  تِہٕندِ  خٲطرٕ  چھِ  تِم  تِم  جنت  یِمو  مٔنٛزۍ  جۅیہِ  پکان  آسن،  تِمنٕے  جنتن  منٛز  روزن  ہمیشہِ،  یہِ  چھےٚ  پیش  کشاہ  یۅسہٕ  تِمن  واتہٕ  وُنُےبرونٹھ  کِنہٕ  ییہِ  تھاونہٕ  خداے  سٕندِ  طرفہٕ،  بیٚیہِ  یہِ  کینژھاہ  خدایس  نِشہِ  چُھ  نیکو  کارن  ہٕندِ  خٲطرٕ  سُہ  چُھ  بدرجہا  سٮ۪ٹھاہ  رُت  تمہِ  کھۅتہٕ  یہِ  کٲفرن  چُھ  دنیاہس  اندر۔  "
  },
  {
    "verse_id": 199,
    "translation": "بیشک  بیٚیہِ  چھِ  اہلِ  کتابو  أندرٕہ  ضروٗر  کینہہ  لوٗکھ  یِم  پژھ  کران  چھِ  کُنِس  خدایس،  بیٚیہِ  تتھ  یہِ  کینژھاہ  تۅہیہِ  کُن  نٲزِل  آو  کرنہٕ،  بیٚیہِ  یہِ  کینژھاہ  تِمن  لوٗکن  کُن  نٲزِل  آو  کرنہٕ،  ییٚمہِ  طریقہٕ  چھِ  تِم  کھوژان  خدایس  کہ  تِم  چھِنہٕ  بیٚین  اہلِ  کتابن  ہٕندۍ  پٲٹھۍ  خداے  سُند  کلام  کم  حقیقت  مۅلس  کٕنان،  تِمے  کیاہ  چھِ  تِم  لوٗکھ  یِہٕںٛزرٕژ  مزوٗرۍ  چھےٚ  تِہٕندِس  پروردِگارس  نِشہِ،  بیشک  اللہ  تعالیٰ  چُھ  جلٕد  حِساب  بوزٕہ  وُن  حِساب  بوٗزِتھ  کرِ  سُہ  تِمن  مزوٗرۍ  عطا۔"
  },
  {
    "verse_id": 200,
    "translation": "صبر  کٔرِو  تکلیفن  پیٚٹھ  مضبوط  روزِو  ییٚلہِ  کٲفرن  سٍتۍ  مُقابلہٕ  کٔرِو،  مُستعد  تہٕ  تیار  روٗزِو،  بیٚیہِ  کھوٗژِو  خدایس  پرتھ  حالس  اندر،  شریعت  کیو  حدو  نِشہِ  مہ  ڈٔلِو  کُنہٕ  حالس  اندر،  تمی  سٍتۍ  سپدِو  توٚہۍ  کامیاب  پرتھ  کامہِ  اندر  دنیاہس  اندر  تہِ  تہٕ  ٲخرتس  اندر  تہِ۔"
  }
]