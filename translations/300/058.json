[
  {
    "verse_id": 1,
    "translation": "خُداین  بوٗز  تس  خاتوٗنہِ  ہٕنز  کتھ  یۅسہٕ  پننِس  خاندار  سٕندِس  معاملس  منٛز  تۅہیِہ  سٍتۍ  تکرار  چھےٚ  کران،  تہٕ  خُدایس  چھےٚ  فریاد  کران  ﴿یِم  آیات  ٲسۍ  أکِس  خاتوٗنہِ  خَولَہ  بنتِ  ثعلَبہَ  سٕندِس  معاملس  منٛز  نٲزِل  سپدِمٕتۍ  یَس  سٍتۍ  تٔمۍ  سٕندۍ  خاندارن  ظِہار  کوٚرمُت  اوس،  تہٕ  سۅ  ٲس  حضور  صلی  اللہ  علیہ و سلمن  نِشہِ  پٕرژھنہٕ  آمٕژ  زِ  اسلامَس  منٛز  کیا  حُکم  چُھ  اَمِیُک۔  چونکہ  اَتھ  وقتس  تام  اوس  نہٕ  اللہ  تعالیٰ  سٕندِ  طرفہٕ  اتھ  معاملس  منٛز  کانٛہہ  حُکم  نٲزِل  سپُدمُت،  لھٰذا  چِھ  حضورؐ  فرماوان  زِ  مےٚ  چُھ  باسان  زِ  ژٕ  گٔیکھ  پننِس  خاندارس  پیٚٹھ  حرام۔  اَتھ  پیٚٹھ  چھےٚ  سۅ  فریاد  کران  زِ  میٲنۍ  تہٕ  میانیٚن  شُریٚن  ہٕنز  زندگی  گژِھ  تباہ۔  أتھۍ  حالتس  منٛز  ییٚلہِ  سۅ  وَدان  وَدان  حضور  صلی  اللہ  علیہ و سلمن  عرض  ٲس  کران  زِ  کانٛہہ  تِژھ  صورت  فرمٲوِتَو  ییٚمہِ  سٍتۍ  میون  گرٕ  برباد  گژھنہٕ  نِشہِ  بچہِ،  اللہ  تعالیٰ  سٕندِ  طرفہٕ  چھےٚ  وَحی  سپدان  نٲزِل  تہٕ  امہِ  مسلُک  حُکم  چُھ  بیان  کرنہٕ  یِوان۔﴾  اللہ  تعالیٰ  چُھ  تۅہیِہ  دۅشوٕنۍ  ہٕنز  کتھ  باتھ  بوزان،  تہٕ  سُہ  چُھ  سورُے  کینہہ  بوزن  وول  تہٕ  وُچھن  وول۔"
  },
  {
    "verse_id": 2,
    "translation": "تۅہیِہ  منٛزٕ  یِم  لُکھ  پننیٚن  خاندارِنیٚن  سٍتۍ  ظِہار  چِھ  کران  ﴿عربس  منٛز  ٲس  کُنہِ  وِزِ  یِہ  صورت  پیش  یِوان  زِ  ییٚلہِ  خاندارس  تہٕ  خاندارنہِ  بکواس  اوس  گژھان،  خاندار  اوس  شرارتس  منٛز  یِتھ  ونان  زِ،  ژٕ  چھکھ  مےٚ  پیٚٹھ  تِژھ  زَنتہٕ  میانہِ  ماجہِ  ہُند  کمر۔  اَمِیُک  اصلی  مفہوم  چُھ  یِہ  زِ،  ژےٚ  سٍتۍ  ہرگاہ  مُباشرت  کرٕ  زنتہٕ  کرٕ  ماجہِ  سٍتۍ۔  اَز  تہِ  چِھ  واریاہ  نادان  لُکھ  خاندارنہِ  سٍتۍ  ژُوان  ژُوان  تس  ماجہِ،  بیٚنہِ،  کورِ  سٍتۍ  ہِشر  دِوان  ییٚمیُک  صاف  مطلب  یِہ  آسان  چُھ  زِ  انسان  چُھنہٕ  وۅنۍ  تس  خاندارِنۍ  بلکہ  چُھس  تِمن  مستوٗراتن  ہٕندۍ  پٲٹھۍ  سمجھان  یِمہٕ  تَس  پیٚٹھ  حرام  چھےٚ۔  أتھۍ  چِھ  ظِہار  ونان۔  جٲہلیت  کِس  زمانس  اوس  یِہ  اہلِ  عربن  منٛز  طلاق،  بلکہ  امہِ  کھۅتہٕ  تہِ  زیادٕہ  شدید  تعلق  ژٹنُک  اعلان  یِوان  ماننہٕ۔﴾  تِہنزٕ  خاندارنہِ  چَھنہٕ  تِہنزٕ  ماجہِ  کینہہ،  تِہنزٕ  ماجہِ  چھےٚ  تِمے  یِمو  تِمن  زنم  چُھ  دِیُتمُت۔  یِم  لُکھ  چِھ  اکھ  سخت  ناپسندیدٕہ  تہٕ  اَپٕز  کتھ  ونان،  تہٕ  حقیقت  چھےٚ  یِہ  زِ  اللہ  تعالیٰ  چُھ  سیٚٹھاہ  معاف  کرن  وول  تہٕ  درگُزر  کرن  وول۔  ﴿یعنی  یِہ  حرکت  چھےٚ  تِژھ  زِ  اتھ  پیٚٹھ  گوٚژھ  اِنسانس  سیٚٹھاہ  سخت  سزا  میلُن،  مگر  اللہ  تعالیٰ  سٕنز  چھےٚ  یِہ  مہربٲنی  زِ  اوّل  بچٲو  تٔمۍ  ظِہار  کِس  معاملس  منٛز  جٲہلیتُک  قانون  منسوخ  کٔرِتھ  تُہٕنز  خانگی  زندگی  تبٲہی  نِشہِ،  دوٚیم  کوٚرُن  امہِ  غلطی  ہُند  ارتکاب  کرن  والیٚن  خٲطرٕ  سُہ  سزا  تجویز  یُس  امہِ  جُرمُک  لۅتہِ  کھۅتہٕ  لوٚت  سزا  ہیٚکہِ  ہے  ٲسِتھ﴾۔"
  },
  {
    "verse_id": 3,
    "translation": "یِم  لُکھ  پننیٚن  خاندارِنیٚن  سٍتۍ  ظِہار  کرن،  پتہٕ  کرن  پننہِ  تتھ  کتھہِ  کُن  رجوع  یۅسہٕ  تِمو  ؤنِمٕژ  ٲس۔  ﴿اتھ  ہیٚکن  زٕ  مفہوم  ٲسِتھ۔  اکھ  یِہ  تمہِ  کتھہِ  ہُند  یژھن  تدارُک  کرُن  یۅسہٕ  تِمو  ؤنِمٕژ  ٲس۔  بیاکھ  یِہ  زِ  سُہ  چیز  یژھن  پانس  خٲطرٕ  حلال  کرُن  یُس  یِہ  کتھ  ؤنِتھ  تِمو  حرام  اوس  یوٚژھمُت  کرُن۔﴾  تیٚلہِ  آسہِ  اَمہِ  برونٛہہ  زِ  تِم  دۅشوے  لاگن  اکھ  أکِس  اَتھہٕ،  اکھ  غلام  آزاد  کرُن۔  امہِ  سٍتۍ  چَھو  یِوان  تۅہیِہ  نصیحت  کرنہٕ،  تہٕ  یِکینژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  باخبر۔  ﴿یعنی  اگر  اِنسان  ژوٗرِ  پٲٹھۍ  گرس  منٛز  پننہِ  خاندارِنہِ  سٍتۍ  ظِہار  کرِ،  تہٕ  پتہٕ  روزن  کفّارٕہ  دِنہٕ  ورٲے  خاندارس  تہٕ  خاندارنہِ  درمیان  پرٲنۍ  پٲٹھۍ  زوجیتٕکۍ  تعلقات  پکان،  دُنیا  منٛز  مَتہٕ  ٲسِتن  کٲنٛسہِ  تہِ  اَمِچ  خبر،  خُدایس  چھےٚ  بہر  حال  اَمِچ  خبر۔  اللہ  تعالیٰ  سٕنزِ  پٕرٛژٕھہ  گارِ  نِشہِ  بچُن  چُھنہٕ  تِہِندِ  خٲطرٕ  کُنہِ  پٲٹھۍ  تہِ  ممکن۔﴾"
  },
  {
    "verse_id": 4,
    "translation": "تہٕ  یُس  شخصس  غلام  آسہِ  نہٕ،  سُہ  تھٲوِن  دۅن  ریٚتن  ہیٚتھٕے  روزٕہ۔  اَمہِ  برونٛہہ  زِ  دۅشوے  لاگن  اکھ  أکِس  اتھہٕ۔  ﴿یعنی  دۅن  ریٚتن  درمیان  گژِھہ  نہٕ  کانٛہہ  دۅہ  پُھٹُن﴾  تہٕ  یَس  نہٕ  امیُک  تہِ  طاقت  آسہِ،  سُہ  کِھیٲوِن  شیٹھن  مِسکینن  کھیٚن۔  ﴿یعنی  دۅن  وقتن  ہُند  یڈ  بٔرِتھ  کھیٚن  گژِھہ  دِنہٕ  یُن،  سُہ  ٲسِتن  رٔنِتھ  یا  ٲسِتن  خۅراک  چِہ  شکلہٕ  منٛز،  شیٹھ  60  نفر  یِیہِ  تن  اَکی  دۅہ  کھیاونہٕ  یا  یِیہِ  تن  اکھ  نفر  شیٹھن  دۅہن  کھیاونہٕ﴾۔  یِہ  حُکم  چُھ  امہِ  موجوب  دِنہٕ  یِوان  زِ  توٚہۍ  أنِو  خُدایس  تہٕ  تٔمۍ  سٕندِس  رسولس  صلی  اللہ  علیہ و سلمس  پیٚٹھ  ایمان۔  ﴿یتھ  جایِہ  چُھ  ایمان  اننہٕ  نِشہِ  مُراد  پٔزِس  تہٕ  مُخلص  مومن  سُند  ہیوٗ  رٔوِیِہ  اختیار  کرُن﴾۔  یِم  چِھ  اللہ  تعالیٰ  سٕندۍ  مُقرر  کرنہٕ  آمٕتۍ  حَد،  تہٕ  کٲفرن  خٲطرٕ  چُھ  دگ  تُلہٕ وُن  عذاب۔"
  },
  {
    "verse_id": 5,
    "translation": "یِم  لُکھ  اللہ  تعالیٰ  سٕنز  تہٕ  رسول  اللہ  صلی  اللہ  علیہ و سلمن  ہٕنز  مخالفت  چِھ  کران،  تِم  یِن  تِتھے  پٲٹھۍ  ذلیل  و  خوار  کرنہٕ  یِتھہٕ  پٲٹھۍ  یِمن  بروٗنٹھِم  لُکھ  چِھ  آمٕتۍ  ذلیل  و  خوار  کرنہٕ۔  اَسہِ  چِھ  صاف  صاف  آیات  نٲزِل  کٔرمٕتۍ،  تہٕ  کٲفرن  خٲطرٕ  چُھ  ذِلّتُک  عذاب۔"
  },
  {
    "verse_id": 6,
    "translation": "تمہِ  دۅہ  چُھ  یِہ  ﴿ذِلّتُک  عذاب  سپدن  وول﴾  ییٚلہِ  اللہ  تعالیٰ  یِمن  سارِنٕے  نوِ  سرٕ  زندہ  کٔرِتھ  تُلہِ،  تہٕ  یِمن  وَنہِ  زِ  یِم  کیا  کینژھاہ  کٔرِتھ  چِھ  آمٕتۍ۔  تِمن  چُھ  مٔشِتھ  گوٚمُت  مگر  خُداین  چُھ  یُہُند  سورُے  کوٚرمُت  کرٛوومُت  گٔنزٕرۍ  گٔنزٕرۍ  محفوظ  کٔرِتھ  تھوومُت،  تہٕ  اللہ  تعالیٰ  چُھ  أکِس  أکِس  چیزس  پیٚٹھ  شٲہِد۔"
  },
  {
    "verse_id": 7,
    "translation": "کیا  تۅہیِہ  چَھو  نا  خبر،  زمین  تہٕ  آسمانن  ہٕندِ  پرٛتھ  چیزُک  علم  چُھ  خُدایس؟  ﴿ییٚتہِ  پیٚٹھہٕ  چھےٚ  آیت  10  ہَس  تام  مُسلسل  مُنافقن  ہٕندِس  تَتھ  طرزِ  عملس  پیٚٹھ  گرفت  کرنہٕ  آمٕژ  یُس  تِمو  تَمہِ  وقتہٕ  مُسلم  معاشرس  منٛز  اختیار  اوس  کوٚرمُت۔  تِم  ٲسۍ  بظٲہر  مُسلمانن  ہٕندِس  جماعتس  منٛز  شٲمِل،  مگر  أندٕرۍ  أندٕرۍ  اوس  تِمو  اہلِ  ایمانن  نِشہِ  الگ  پنُن  اکھ  دوٚر  بنوومُت۔  مُسلمان  ییٚلہِ  تہِ  تِمن  وُچھان  ٲسۍ،  تِم  ٲسۍ  وُچھان  زِ  تِم  چِھ  کلہٕ  تہٕ  کلہٕ  رَلٲوِتھ  کنہٕ  پھِسراے  کران۔  یِمنٕے  ژۅین  منٛز  ٲسۍ  تِم  مُسلمانن  منٛز  پھاٹوَن  واد  تُلنہٕ  تہٕ  فتنہٕ  برپا  کرنہٕ  خٲطرٕ  تہٕ  خوف  پٔھہلاونہٕ  خٲطرٕ  رنگہٕ  رنگہٕ  منصوبہٕ  بناوان  تہٕ  نَوِ  نَوِ  افواہ  ٲسۍ  تُھران﴾  زانٛہہ  چُھنہٕ  سپدان  زِ  تریٚن  نفرن  درمیان  سپدِ  کانٛہہ  کنہٕ  شیٚچھ،  تہٕ  تِمن  درمیان  آسہِ  نہٕ  ژوٗرِم  اللہ  تعالیٰ،  یا  پانژن  نفرن  منٛز  سپدِ  شیٚچھ  تہٕ  تِمن  منٛز  آسہِ  نہٕ  شیٚیم  اللہ  تعالیٰ۔  خُفیہ  کتھ  کرن  وٲلۍ  ٲسِتن  امہِ  کھۅتہٕ  کم  زیادٕہ،  یتھ  جایِہ  تہِ  تِم  آسن،  اللہ  تعالیٰ  چُھ  تِمن  سٍتۍ  آسان،  پتہٕ  وَنہِ  سُہ  قیامت  کہ  دۅہ  تِمن  زِ  تِمو  کیا  کینژھاہ  چُھ  کوٚرمُت۔  خُدایس  چُھ  پرٛتھ  چیزُک  علم۔"
  },
  {
    "verse_id": 8,
    "translation": "کیا  تۅہیِہ  وُچھوٗکھ  نا  تِم  لُکھ  یِمن  کنہٕ  شیٚچھہِ  کرنہٕ  نِشہِ  ٹھاکھ  اوس  آمُت  کرنہٕ۔  امہِ  پتہٕ  تہِ  تِم  سۅے  حرکت  کران  ییٚمہِ  نِشہِ  تِمن  ٹھاکھ  اوس  آمُت  کرنہٕ؟  یِم  لُکھ  چِھ  ژوٗرِ  ژورِ  پانہٕ  وٲنۍ  گناہ  تہٕ  زیادتی  تہٕ  رسول  صلی  اللہ  علیہ و سلمن  ہنزِ  نافرمٲنی  ہٕنزٕ  کتھہٕ  کران،  تہٕ  ییٚلہِ  تۅہیِہ  نِش  واتان  چِھ،  تیٚلہِ  چِھو  تۅہیِہ  تمہِ  طریقہٕ  سلام  کران  یِتھہٕ  پٲٹھۍ  خُداین  تۅہیِہ  پیٚٹھ  سلام  چَھنہٕ  کٔرمٕژ۔  ﴿یِہ  اوس  یہوٗدیٚن  تہٕ  مُنافقن  ہُند  مشترکہٕ  رٔویِہ۔  واریاہن  روایتن  منٛز  چھےٚ  یِہ  کتھ  آمٕژ  زِ  کینہہ  یہوٗدۍ  آے  نبی  صلی  اللہ  علیہ و سلمن  ہٕندِس  خدمتس  منٛز  تِمو  ووٚن،  السّامُ  عَلَیکَ  یَا  اَبا  القَاسِم ،  یعنی  السّلامُ  عَلَیکَ  ہُک  تَلفّظ  کوٚرُکھ  تمہِ  اندازٕہ  زِ  بوٗزن  وٲلِس  ٲس  سلام  باسان،  مگر  تِمو  اوس  دراصل  سَام  ووٚنمُت  ییٚمیُک  معنی  موت  چُھ۔  تہٕ  پننیٚن  دِلن  منٛز  چِھ  ونان  زِ  سانیٚن  یِمن  کتھن  پیٚٹھ  کیازِ  چُھنہٕ  اللہ  تعالیٰ  اسہِ  عذاب  دِوان؟  تِہِندِ  خٲطرٕ  چُھ  جہنمٕے  سیٚٹھاہ۔  تمہِ  کُے  بنَن  تِم  زالُن۔  سیٚٹھہٕے  بُرٕ  انجام  چُھ  تِہُند۔"
  },
  {
    "verse_id": 9,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  توٚہۍ  پانہٕ  وٲنۍ  سِرٕ  کتھ  کٔرِو،  تیٚلہِ  مَہ  کٔرِو  گناہ  تہٕ  زیادتی  تہٕ  رسول  اللہ  صلی  اللہ  علیہ و سلمن  سٕنزِ  نافرمٲنی  ہٕنزٕ  کتھہٕ۔  بلکہِ  کٔرِو  نیکی  تہٕ  تقویٰ  چِہ  کتھہٕ،  تہٕ  تس  خُدایس  روٗزِو  کھۅژان  ییٚمۍ  سٕندِس  خدمتس  منٛز  تۅہیِہ  حشرس  منٛز  پیش  چُھو  سپدُن۔"
  },
  {
    "verse_id": 10,
    "translation": "کنہٕ  پھِسراے  چھےٚ  اکھ  شیطٲنی  کٲم،  تہٕ  سۅ  چھےٚ  امہِ  موجوب  یِوان  کرنہٕ  زِ  ایمان  اَنن  وٲلۍ  گٔژھۍ  تمہِ  سٍتۍ  غمگین  سپدٕنۍ  حالانکہ  اللہ  تعالیٰ  سٕندِ  اِذنہٕ  ورٲے  ہیٚکہِ  نہٕ  سۅ  تِمن  رَژھ  تہِ  نقصان  واتنٲوِتھ،  تہٕ  مومنن  پزِ  اللہ  تعالیٰ  سٕے  پیٚٹھ  بھروسہٕ  تھاوُن۔"
  },
  {
    "verse_id": 11,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  تۅہیِہ  وننہٕ  یِیَو  پننٚین  مجلِسَن  منٛز  کٔرِو  کُشادگی  پٲدٕ  تیٚلہِ  ٲسِو  جاے  کران  کُشادٕہ۔  اللہ  تعالیٰ  بخشَو  تۅہیِہ  کُشادگی۔  ﴿اللہ  تعالیٰ  تہٕ  رسول  اللہ  صلی  اللہ  علیہ و سلمو  یِم  آداب  اہلِ  اسلام  ہیٚچِھنٲوِمٕتۍ  چِھ  تِمو  منٛزٕ  چھےٚ  اکھ  کتھ  یِتہِ  زِ  ییٚلہِ  کُنہِ  مجلِسہِ  منٛز  گۅڈ  پیٚٹھٕے  کینہہ  لُکھ  بِہِتھ  آسن  تہٕ  پتہٕ  یِن  بیٚیہِ  کینہہ  لُکھ،  تیٚلہِ  گژِھہ  یِہ  تہذیب  گۅڈٕنیٚتھ  بیٖٹھۍ  مٕتیٚن  لُکن  منٛز  آسُن  زِ  تِم  گژھن  پانے  نویٚن  یِنہٕ  والیٚن  جاے  تراوٕنۍ  تہٕ  حتی  الامکان  گژھن  پنُن  پان  اورٕ  یور  ؤٹِتھ  تِہندِ  خٲطرٕ  کُشادگی  پٲدٕ  کرٕنۍ،  تہٕ  تیوٗت  تہذیب  تہٕ  شٲیستگی  گژھہ  پتہٕ  یِنہٕ  والیٚن  منٛز  آسٕنۍ  زِ  تِم  گژھن  نہٕ  زبردستی  یِمن  منٛز  اَژٕنۍ  تہٕ  کانٛہہ  شخص  گژِھہ  نہٕ  کٲنٛسہِ  زبردستی  تھوٚد  تُلِتھ  تٔمۍ  سٕنزِ  جایِہ  بِہُن﴾۔  تہٕ  ییٚلہِ  تۅہیِہ  وَننہٕ  یِیہِ  ؤتھِو  تیٚلہِ  گژِھہ  وۅتُھن  ﴿یعنی  ییٚلہِ  مجلس  برخاست  کرنہٕ  خٲطر  وَننہٕ  یِیہِ  تیٚلہِ  گژِھہ  وۅتُھن،  تٔتِی  گژِھہ  نہٕ  لٲرِتھ  روزُن﴾  تۅہیہ،  منٛز  یِم  لُکھ  ایمان  تھاون  وٲلۍ  چِھ  تہٕ  یِمن  علم  چُھ  بخشنہٕ  آمُت،  اللہ  تعالیٰ  کرِ  تِمن  بُلند  درجہِ  عطا،  تہٕ  یِکینژھاہ  توٚہۍ  کران  چِھو  خُدایس  چھےٚ  تمِچ  خبر۔"
  },
  {
    "verse_id": 12,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  توٚہۍ  رسول  اللہ  صلی  اللہ  علیہ و سلمن  سٍتۍ  خلوَکھ  کتھ  کٔرِو،  تیٚلہِ  دِیِو  کتھ  کرنہٕ  برونٛہہ  کینہہ  صدقہٕ۔  ﴿حضرت  عبد  اللہ  بن  عباس  رضی  اللہ  عنہ  چِھ  امہ،  حُکمُک  وجہ  بیان  کران  زِ  لُکو  ٲسۍ  واریاہ  زیادٕہ  تہٕ  بِلا  ضرورت  خلوَکھ  مُلاقاتَو  خٲطرٕ  درخواست  لٲگِمٕتۍ  کرٕنۍ۔﴾  یِہ  چُھ  تُہندِ  خٲطرٕ  بہتر  تہٕ  پٲکیزٕہ  تر۔  البتہ  اگر  تۅہیِہ  صدقہٕ  دِنہٕ  خٲطرٕ  کِہِنۍ  اوسنہٕ،  تیٚلہِ  چُھ  اللہ  تعالیٰ  بخشن  وول  تہٕ  رحم  کرن  وول۔"
  },
  {
    "verse_id": 13,
    "translation": "کیا  توٚہۍ  کھوٚژِوٕ  اَتھ  کتھہِ  زِ  خلوَکھ  کتھ  باتھ  کرنہٕ  برونٛہہ  پیٚنَو  تۅہیِہ  صدقات  دِنۍ؟  اچھا،  اگر  توٚہۍ  یِہ  کٔرِو  نہٕ۔  تہٕ  خُداین  کوٚرنَو  امہِ  نِشہِ  تۅہیِہ  معاف۔  تیٚلہِ  روٗزِو  نماز  کران  قٲیِم،  زکواۃ  روٗزِو  دِوان،  بیٚیہ،  روٗزِو  اللہ  تعالیٰ  سٕنز  تہٕ  تٔمۍ  سٕندِس  رسولؐ  سٕنز  اطاعت  کران۔  توٚہۍ  یِکینژھاہ  کران  چِھو  اللہ  تعالیٰ  چُھ  تمہِ  نِشہِ  باخبر۔  ﴿یِہ  دوٚیم  حُکم  سپُد  پیٚٹھہٕ  کنہِ  کہ  حُکمہٕ  پتے  کینہہ  کال  گٔژِھتھ  نٲزِل  تہٕ  أمۍ  کوٚر  صدقُک  وجوب  منسوح۔  اتھ  کتھہِ  منٛز  چُھ  اختلاف  زِ  صدقُک  یِہ  حُکم  کٍتِس  کالس  روٗد۔  قتادَہ  چِھ  ونان  زِ  اکہِ  دۅہ  کھۅتہٕ  تہِ  کم  کالس  روٗد  تہٕ  پتہٕ  آو  منسوح  کرنہٕ۔  مُقاتِل  بن  حیّان  چِھ  ونان  زِ  یِہ  حکم  روٗد  دَہَن  دۅہن۔﴾"
  },
  {
    "verse_id": 14,
    "translation": "کیا  تۅہیِہ  وُچُھو  کھہٕ  تِم  لُکھ  یِمو  دوست  چُھ  بنوومُت  تِیُتھ  اکھ  دوٚر  یَس  پیٚٹھ  خداین  غضب  چُھ  کوٚرمُت؟  تِم  نَہ  چِھ  تُہٕندۍ  تہٕ  نَہ  چِھ  تِہندۍ،  تہٕ  تِم  چِھ  زٲنِتھ  مٲنِتھ  اَپزِ  کتھہِ  پیٚٹھ  قسم  کھیٚوان۔"
  },
  {
    "verse_id": 15,
    "translation": "خُداین  چُھ  تِہندِ  خٲطرٕ  سخت  عذاب  تیار  تھوومُت،  سیٚٹھاہ  بُرٕ  کرتوٗت  چِھ،  یِم  تِم  کران  چِھ۔"
  },
  {
    "verse_id": 16,
    "translation": "تِمو  چِھ  پنٕنۍ  قسم  بنٲوِمٕتۍ  سِپر،  یتھ  منٛز  باگ  تھٲوِتھ  تِم  لُکن  چِھ  اللہ  تعالیٰ  سٕنزِ  وَتہِ  نِشہِ  رُکاوان۔  اتھ  پیٚٹھ  چُھ  تِہنٛدِ  خٲطرٕ  ذِلّتُک  عذاب۔"
  },
  {
    "verse_id": 17,
    "translation": "خُدایس  نِشہِ  بچاونہٕ  خٲطرٕ  نہ  یِن  تِہِندۍ  مال  بکار  تہٕ  نَہ  تِہِندۍ  اولاد۔  تِم  چِھ  جہنمٕکۍ  یار،  أتھۍ  منٛز  روزن  تِم  ہمیشہ۔"
  },
  {
    "verse_id": 18,
    "translation": "ییٚمہِ  دۅہ  اللہ  تعالیٰ  تِمن  سارِنٕے  تُلہِ،  تس  برونٛٹھہٕ  کنہِ  تہِ  کھیٚن  تِم  تِتھے  پٲٹھۍ  قسم  یِتھہٕ  پٲٹھۍ  تۅہیِہ  برونٛہہ  کنہِ  چِھ  کھیٚوان،  تہٕ  تِمن  باسہِ  یِہ  ز  اَمہِ  سٍتۍ  یِیہِ  یِمن  کانٛہہ  فٲیدہ۔  وارٕ  زٲنِو،  تِم  چِھ  سارِوے  کھۅتہٕ  ؤسِتھ  اپزِیٲرۍ۔"
  },
  {
    "verse_id": 19,
    "translation": "شیطان  چُھ  تِمن  پیٚٹھ  مُسلّط  سپُدمُت۔  تہٕ  تٔمۍ  چھےٚ  اللہ  تعالیٰ  سٕنز  یاد  تِہندِ  دِلہٕ  منٛزٕ  مٔشرٲومٕژ۔  تِم  چِھ  شیطان  سٕنز  پارٹی  ہٕندۍ  لُکھ۔  خبردار  روٗزِو،  شیطان  سٕنزِ  پارٹی  ہٕندی  لُکھ  چِھ  خسارس  منٛز  روزن  وٲلۍ۔"
  },
  {
    "verse_id": 20,
    "translation": "پٔز  پٲٹھی  چِھ  ذلیل  ترین  مخلوقو  منٛزٕ  تِم  یِم  اللہ  تعالیٰ  تہٕ  تٔمۍ  سٕندِس  رسولؐ  سُند  مقابلہٕ  چِھ  کران،"
  },
  {
    "verse_id": 21,
    "translation": "خُداین  چُھ  لیٚوکھمُت  زِ  بٕہ  تہٕ  میون  رسولٕے  صلی  اللہ  علیہ و سلم  روٗزَو  غٲلب  سپدِتھ۔  پٔزۍ  پٲٹھۍ  چُھ  اللہ  تعالیٰ  زبردست  تہٕ  زور  آور۔"
  },
  {
    "verse_id": 22,
    "translation": "تۅہۍ  وُچِھو  نہٕ  یِہ  زانٛہہ  زِ  یِم  لُکھ  خُدایس  تہٕ  ٲخرتس  پیٚٹھ  ایمان  چِھ  تھاوان،  تِم  آسن  تِمن  سٍتۍ  محبت  کران  یِمو  خُدایس  تہٕ  تٔمۍ  سٕندِس  رسولؐ  سٕنز  مُخالفت  چھےٚ  کٔرمٕژ،  خواہ  تِم  تِہندۍ  مٲلۍ  ٲسِتن،  یا  ٲستن  تِہِندۍ  نیٚچوۍ،  یا  ٲستن  تِہِندۍ  بٲے،  نَتہٕ  ٲسِتن  تِہندِ  خاندانٕکۍ  لُکھ۔  یِم  چِھ  تِم  لُکھ  یِہندیٚن  دِلن  منٛز  خُداین  چُھ  ایمان  کوٚرمُت  ثبت،  تہٕ  پننہِ  طرفہٕ  چُھنَکھ  اکھ  رُوح  عطا  کٔرِتھ  طاقت  بخُشمُت۔  سُہ  کرِ  تِمن  تِتھیٚن  جنّتن  منٛز  دٲخل  یِمن  بٔنۍ  کِنۍ  کۅلہٕ  آسن  پکان۔  یِمن  منٛز  روزن  تِم  ہمیشہ۔  خداے  سپُد  تِمن  رٲضی  تہٕ  تِم  سپٕدۍ  خُدایس۔  تِم  چِھ  اللہ  تعالیٰ  سٕنزِ  پارٹی  ہٕندۍ  لُکھ۔  خبردار،  اللہ  تعالیٰ  سٕنزِ  پارٹی  ہٕندی  لُکھ  چِھ  فلاح  لبن  وٲلۍ۔"
  }
]