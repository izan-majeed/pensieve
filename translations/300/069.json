[
  {
    "verse_id": 1,
    "translation": "پٔزۍ پٲٹھۍ  سپدن  وول!  ﴿دراصل  چُھ  لفظ  اَلحَاقّہ  وَرتاونہٕ  آمُت،  امہِ  نِشہِ  چُھ  مطلب  سُہ  واقعہ  یتھ  لازماً  چُھ  پیش  یُن۔  مطلب  چُھ  یِہ  زِ  توٚہۍ  لُکھ  کٔرِ تَو  اَتھ  کوتاہ  تہِ  انکار  سُہ  یِیہِ  لازماً  پیش،  تُہُنٛدِ  انکار  سٍتۍ  ہیٚکہِ  نہٕ  تمِیُک  یُن  رُکِتھ  کینہہ﴾۔"
  },
  {
    "verse_id": 2,
    "translation": "کیا  چُھ  سُہ  پٔزۍ  پٲٹھۍ  سپدن  وول؟"
  },
  {
    "verse_id": 3,
    "translation": "تہٕ  توٚہۍ  کیا  زٲنِو  زِ  کیا  چُھ  سُہ  پٔزۍ  پٲٹھۍ  سپدن  وول؟"
  },
  {
    "verse_id": 4,
    "translation": "ثمودن  تہٕ  عادن  زٲنۍ  اَپٕز  سۅ  حملہ  کرن  واجِنۍ  آفت۔  ﴿قیامت  کِس  واقعس  پٔزۍ پٲٹھۍ  سپدن  وول  وَننہٕ  پتہٕ  چُھ  وۅنۍ  اَمہِ  خٲطرٕ  یِہ  بیاکھ  لفظ  امہِ چِہ  ہولناکی  ہُند  تصوّر  دِنہٕ  خٲطرٕ  وَرتاونہٕ  آمُت۔﴾"
  },
  {
    "verse_id": 5,
    "translation": "ثمود  آے  پتہٕ  اکہِ  سخت  حٲدِثہٕ  سٍتۍ  ہلاک  کرنہٕ۔"
  },
  {
    "verse_id": 6,
    "translation": "تہٕ  عاد  آے  اکہِ  سیٚٹھاہ  شدید  طوفٲنی  واوٕ  سٍتۍ  تباہ  کرنہٕ۔"
  },
  {
    "verse_id": 7,
    "translation": "خُداین  تھوو  سُہ  تِمن  پیٚٹھ  لگاتار  ستن  رٲژن  تہٕ  ٲٹھن  دۅہن  مسلّط۔  ﴿اگر  توٚہۍ  تتہِ  ٲسِہِو  تیٚلہِ﴾  وُچِھ ہِو  زِ  تِم  چِھ  تَتہِ  تِتھہٕ  پٲٹھۍ  بدحال  پیٚتھ،  زنتہٕ  تِم  کھٔزٕر  کُلیٚن  ہٕنٛدۍ  کھۅکھٕرۍ  گۅڈ  ٲسۍ۔"
  },
  {
    "verse_id": 8,
    "translation": "کیا  وۅنۍ  چُھوٕہ  تۅہیِہ  تِمو  منٛزٕ  کانٛہہ  پتھ  کُن  بچومُت  باسان؟"
  },
  {
    "verse_id": 9,
    "translation": "تہٕ  اَمی  عظیم  خطاہُک  اَتُر  کوٚر  فرعونن  تہٕ  تس  برونٹھمیو  لُکو،  بیٚیہِ  دُبہٕ  گژھن  واجِنیو  بٔستِیَو۔  ﴿مُراد  چھےٚ  قوم  لوٗط  چِہ  بستی  یِمہٕ  دُبہٕ  آیِہ  پِھرنہٕ﴾"
  },
  {
    "verse_id": 10,
    "translation": "یِمو  سارِوٕے  مٲنۍ  نہٕ  پننِس  ربّ  سٕندِس  رسول  سٕنز  کتھ،  پتہٕ  رٔٹۍ  تٔمۍ  تِم  سیٚٹھاہ  سختی  سان۔"
  },
  {
    "verse_id": 11,
    "translation": "ییٚلہِ  آبہٕ  طوفان  حدٕ  نِشہِ  ڈوٚل۔  ﴿اشارٕہ  چُھ  نوحؑ  سٕنٛدِس  طوفانس  کُن﴾  پتہٕ  کٔرِو  اَسہِ  توٚہۍ  ناوِ  منٛز  سوار۔  ﴿اگرچہِ  ناوِ  منز  ٲسۍ  تِم  لُکھ  سوار  کرنہٕ  آمٕتۍ  یِم  ساسہٕ  بٔدۍ  ؤری  برونٛہہ  گُزریمٕتۍ  ٲسۍ،  مگر  چونکہ  پٔتِم  سورُے  انسٲنی  نسل  چُھ  تِمنٕے  لُکن  ہُنٛد  اولاد  یِم  تمہِ  ساعتہٕ  طوفان  نِشہِ  بچاونہٕ  ٲسۍ  آمٕتۍ،  اَمہِ  موجوب  چُھ  فرماونہٕ  یِوان  زِ  اَسہِ  کرناوِو  توٚہۍ  ناوِ  منٛز  سوار﴾"
  },
  {
    "verse_id": 12,
    "translation": "تاکہ  یِہ  واقعہ  بناوون  تُہنٛدِ  خٲطرٕ  اکھ  سبق  آموز  یادگار،  تہٕ  یاد  تھاوَن  وٲلۍ  کَن  تھاوَن  اَمِچ  یاد  محفوظ۔"
  },
  {
    "verse_id": 13,
    "translation": "پتہٕ  ییٚلہِ  اکہِ  لٹہِ  صُورس  یِیہِ  پھۅکھ  دِنہٕ۔"
  },
  {
    "verse_id": 14,
    "translation": "تہٕ  زمین  تہٕ  پہاڑ  یِن  تھوٚد  تُلِتھ  أکۍسٕے  دَبس  منٛز  ریزٕہ  ریزٕہ  کرنہٕ۔"
  },
  {
    "verse_id": 15,
    "translation": "تَمہِ  دۅہ  یِیہِ  سُہ  سپدن  وول  واقعہ  پیش۔"
  },
  {
    "verse_id": 16,
    "translation": "تَمہِ  دۅہ  پَھٹہِ  آسمان  تہٕ  اَمیُک  گنڈ  گژِھہ  ڈیوٚل۔"
  },
  {
    "verse_id": 17,
    "translation": "فرشتہٕ  آسن  اَتھ  أندۍ  پٔکۍ،  تہٕ  ٲٹھۍ  فرشتہٕ  آسن  تُہنٛدِس  ربّ  سُنٛد  فرش  پانس  پیٚٹھ  کُن  رٔٹِتھ۔  ﴿یِہ  چُھ  آیت  متشابہات  منٛزٕ  ییٚمِکۍ  معنے  مُتعین  کرٕنۍ  مُشکل  چِھ۔  أسۍ  نَہ  ہیٚکَو  یِہ  زٲنِتھ  زِ  عرش  کیا  چیز  چُھ،  تہٕ  نَہ  ہیٚکو  یی  سمجھتھ  زِ  قیامت کہ  دۅہ  کیا  آسہِ  ٲٹھن  فرشتن  ہٕنٛدِ  آسمان  تُلنٕچ  کیفیت۔  مگر  یِہ  کتھ  چَھنہٕ  بہرحال  قٲبلِ  تصّور  زِ  اللہ  تعالیٰ  آسہِ  عرشس  پیٚٹھ  بِہِتھ  تہٕ  ٲٹھۍ  فرشتہٕ  آسن  تس  عرش  ہیٚتھ  رٔٹِتھ۔  آیتس  منٛز  تہِ  چُھنہٕ  یِہ  وَننہٕ  آمُت  زِ  تمہِ  ساعتہٕ  آسہِ  اللہ  تعالیٰ  عرشس  پیٚٹھ  بِہِتھ،  تہٕ  بٲری  تعالیٰ  سٕنٛد  ذاتُک  یُس  تصوّر  اَسہِ  قرآنِ  مجیدس  منٛز  چُھ  دِنہٕ  آمُت،  سُتہِ  چُھ  یِہ  خیال  کرنس  منٛز  ٹھوٚر  زِ  سۅ  جسم  و  جہت  تہٕ  مقام  نِشہِ  مُنزّہ  ہستی  آسہِ  کُنہِ  جایِہ  قرار  کٔرِتھ  تہٕ  کانٛہہ  مخلوق  آسہِ  تس  اَتھن  کیٚتھ  رٔٹِتھ۔  امہِ  موجوب  چھےٚ  اَتھ  تٔچھ  تٔچھ  معنی  متعین  کرنٕچ  کوشش  کرٕنۍ  پنُن  پان  گُمرٲہی  ہٕنٛدِس  خطرس  منٛز  تراوُن۔﴾"
  },
  {
    "verse_id": 18,
    "translation": "سُہ  دۅہ  آسہِ  ییٚلہِ  توٚہۍ  لُکھ  پیش  یِیِو  کرنہٕ،  تُہُنٛد  کانٛہہ  راز  تہِ  روزِ  نہٕ  ژوٗرِ۔"
  },
  {
    "verse_id": 19,
    "translation": "تَمہِ  ساعتہٕ  ییٚمۍ  سُند  نامۂ  اعمال  تس  دٔچھنِس  اَتھس  منٛز  دِنہٕ  یِیِہ،  سُہ  وَنہٕ،  رٔٹِو  وُچِھو  پٔرِو  میون  نامۂ  اعمال۔"
  },
  {
    "verse_id": 20,
    "translation": "بہٕ  اوسُس  زٲنِتھ  زِ  مےٚ  چُھ  ضروٗر  پنُن  حساب  میلن  وول۔  ﴿یعنی  سُہ  وَنہِ  پننہِ  خۅش  قسمتی  ہٕنٛدِ  وجہ  کِنۍ  زِ  سُہ  اوس  نہٕ  دُنیا  تہٕ  ٲخرت  نِشہِ  غٲفل  بلکہ  روٗد  یِہ  زٲنِتھ  زندگی  بسر  کران  زِ  اکہِ  دۅہ  چُھ  تس  پننِس  ربّس  نِشہِ  حٲضر  سپدِتھ  حساب  دِیُن۔﴾"
  },
  {
    "verse_id": 21,
    "translation": "لہٰذا  آسہِ  سُہ  دل  پسند  عٲشس  منٛز۔"
  },
  {
    "verse_id": 22,
    "translation": "عالی  مقام  جنّتس  منٛز۔"
  },
  {
    "verse_id": 23,
    "translation": "ییٚمِکۍ  میوٕہ  گُرن  آسن  آویزان۔"
  },
  {
    "verse_id": 24,
    "translation": "﴿یِتھیٚن  لُکن  یِیہِ  وَننہٕ﴾  مزٕہ  سان  کھیٚیِو  تہٕ  چیٚیو  پننیٚن  تِمن  عملن  ہٕندِ  بدلہٕ  یِمہٕ  تۅہیِہ  گُزریمتیٚن  دۅہن  منٛز  چَھو  کرِمژٕ۔"
  },
  {
    "verse_id": 25,
    "translation": "تہٕ  ییٚمہِ  سُند  نامۂ  اعمال  تٔمۍ  سٕندِس  کھوورِس  اَتھس  منٛز  دِنہٕ  یِیِہ،  سُہ  وَنہِ،  کاش  آسہِ ہے  نہٕ  مےٚ  اعمال  نامَے  دِنہٕ  آمُت۔"
  },
  {
    "verse_id": 26,
    "translation": "تہٕ  مےٚ  لگہِ  ہے  نہٕ  پَے  میون  حساب  کیا  چُھ۔  ﴿یتھ  آیتس  ہیٚکہِ  بیاکھ  مطلب  یِیہِ  ٲسِتھ  زِ  مےٚ  اوس  نہٕ  زانٛہہ  یِہ  زونمتُے  زِ  حساب  کیا  بلاے  چُھ  آسان۔  مےٚ  آو  نہٕ  یِہ  خیال  تہِ  زانٛہہ  زِ  مےٚ  چُھ  اکہِ  دۅہ  حساب  تہِ  دِیُن  تہٕ  میون  سورُے  کوٚرمُت  کرٛوومُت  یِیہِ  مےٚ  برونٛہہ  کنہِ  تھاونہٕ۔﴾"
  },
  {
    "verse_id": 27,
    "translation": "کاش  میون  سُے  موت  ﴿یُس  دُنیاہس  منٛز  اوسُم  آمُت﴾  آسہِ  ہے  فٲصلہٕ  کرن  وول۔"
  },
  {
    "verse_id": 28,
    "translation": "اَز  آو  نہٕ  میون  مال  مےٚ  رَژھ  تہِ  بکار۔"
  },
  {
    "verse_id": 29,
    "translation": "میون  سورُے  اقتدار  گوٚو  ختم۔  ﴿یعنی  دُنیاہس  منٛز  یتھ  طاقت  کِس  بل  بوتس  پیٚٹھ  مےٚ  غروٗر  اوس  سُہ  چُھم  ییٚتہِ  ختم  گوٚمُت۔  وۅنۍ  چُھنہٕ  ییٚتہِ  مےٚ  کانٛہہ  لشکر۔  کانٛہہ  چُھنہٕ  میون  حکم  مانن  وول،  بٕہ  چُھس  أکِس  بےبس  تہٕ  لاچار  بندٕہ  سٕندِ  حیثیتہٕ  کھڑا  یُس  پننہِ  دفاع  خٲطرٕ  وۅنۍ  کِہِنۍ  ہیٚکہِ  نہٕ  کٔرِتھ۔﴾"
  },
  {
    "verse_id": 30,
    "translation": "﴿حُکم  سپدِ﴾  رٔٹیوٗن  یِہ  تہٕ  أمۍ  سٕنزِ  گردنہِ  منٛز  ترٲوِو  طوق،"
  },
  {
    "verse_id": 31,
    "translation": "پتہٕ  چھٔکیوٗن  جہنمس  منٛز،"
  },
  {
    "verse_id": 32,
    "translation": "پتہٕ  گٔنڈِیوٗن  یِہ  ستتھ  پاوٕ  زیچھہِ  ہانکلہِ،"
  },
  {
    "verse_id": 33,
    "translation": "نَہ  اوس  یِہ  اللہ  بزرگ  و  برترس  پیٚٹھ  ایمان  اَنان،"
  },
  {
    "verse_id": 34,
    "translation": "تہٕ  نہ  اوس  مسکین  کھیٚن  کھیاونہٕ  خٲطرٕ  ترغیب  دِوان۔  ﴿یعنی  خۅد  کھیٚیاوِہے  کٲنٛسہِ  غریبس  کھیٚن  سۅ  ٲس  نہٕ  کتھےٕ،  یِہ  وَنُن  تہِ  اوس  نہٕ  پسند  کران  زِ  اللہ  تعالیٰ  سٕندیٚن  بۅچھہِ  ہیتیٚن  دِیِو  کھیٚن۔﴾"
  },
  {
    "verse_id": 35,
    "translation": "لہٰذا،  نَہ  چُھ  اَز  أمۍ سُند  کانٛہہ  غم  خوار  یار  ییٚتہِ،"
  },
  {
    "verse_id": 36,
    "translation": "تہٕ  نَہ  چُھ  زخمن  ہٕنٛدِ  پاکھہٕ  ورٲے  أمۍ  سٕنٛدِ  خٲطرٕ  کانٛہہ  غذا،"
  },
  {
    "verse_id": 37,
    "translation": "یُس  خطارَو  ورٲے  کٕہٕنۍ  چُھنہٕ  کھیٚوان۔"
  },
  {
    "verse_id": 38,
    "translation": "لہٰذا،  نَہ،  بٕہ  چُھس  قسم  ہاوان  تِمن  چیزن  ہُنٛد  تہِ  یِم  توٚہۍ  وُچھان  چِھو،"
  },
  {
    "verse_id": 39,
    "translation": "تہٕ  تُہِند  تہِ  یِم  نہٕ  توٚہۍ  وُچھان  چھوٗکھ،"
  },
  {
    "verse_id": 40,
    "translation": "یِہ  چُھ  أکِس  رسولِ  کریم  سُند  قَول۔"
  },
  {
    "verse_id": 41,
    "translation": "کٲنٛسہِ  شٲعرٕ  سُند  قَول  چُھنہٕ،  توٚہۍ  لُکھ  چِھو  کمٕے  ایمان  اَنان۔"
  },
  {
    "verse_id": 42,
    "translation": "تہٕ  نَہ  چُھ  یِہ  کٲنٛسہِ  کاہن  سُند  قَول،  توٚہۍ  لُکھ  چِھو  کمٕے  پہن  غور  کران۔"
  },
  {
    "verse_id": 43,
    "translation": "یِہ  چُھ  ربّ  العالمین  سٕنٛدِ  طرفہٕ  نٲزِل  گوٚمُت۔"
  },
  {
    "verse_id": 44,
    "translation": "اگر  أمۍ  ﴿نبی  صلی  اللہ  علیہ و سلمن﴾  خۅد  آسہِ ہے  کانٛہہ  کتھ  پانہٕ  بنٲوِتھ  اَسہِ  کُن  منسوب  کٔرمٕژ،"
  },
  {
    "verse_id": 45,
    "translation": "تیٚلہِ  کرہَو  أسۍ  أمۍ  سٕندِس  دٔچِھنِس  اَتھس  تھپھ،"
  },
  {
    "verse_id": 46,
    "translation": "تہٕ  ژٹہوس  شہہ  رگ،"
  },
  {
    "verse_id": 47,
    "translation": "پتہٕ  آسہِ  ہے  نہٕ  تۅہیِہ  منٛزٕ  کانٛہہ  ﴿اَسہِ﴾  اَمہِ  کامہِ  نِشہِ  رُکاون  وول۔  ﴿دراصل  چُھ  مقصد  یِہ  وَنُن  زِ  نبی  صلی  اللہ  علیہ و سلمن  چُھنہٕ  پننہِ  طرفہٕ  وَحی  منٛز  کمی  بیشی  کرنُک  اختیار  کینہہ،  تہٕ  ہرگاہ  تِم  یِہ  کرن  تیٚلہِ  دِمَو  أسۍ  تِمن  سخت  سزا،  مگر  یِہ  کتھ  چھےٚ  اَمہِ  اندازٕہ  آمٕژ  بیان  کرنہٕ  ییٚمہِ  سٍتۍ  یِہ  تصویر  أچھن  برونٛہہ  کُن  چھےٚ  یِوان  زِ  أکِس  بادشاہ  سُند  مُقرر  کرنہٕ  آمُت  افسر  اگر  تٔمۍ  سٕندِ  ناوٕہ  کانٛہہ  جعل  سٲزی  کرِ،  بادشاہ  کرِ  اَتھس  تھپھ  کٔرِتھ  تٔمۍ  سُند  سر  قلم۔  کینٛژھو  لُکو  چُھ  اَمہِ  آیت  نِشہِ  یِہ  غلط  استدلال  کوٚرمُت  زِ  یُس  شخص  تہِ  نبوّتُک  دعویٰ  کَرِ  اگر  تٔمۍ  سٕنز  رگِ  دل  یا  رگِ  گردن  اللہ  تعالیٰ  سٕندِ  طرفہٕ  فوراً  یِیِہنہٕ  ژٹنہٕ،  تیٚلہِ  چُھ  یِہ  تٔمۍ  سٕندِ  نبی  آسنُک  ثبوت۔  حالانکہ  یتھ  آیتس  منٛز  یۅسہٕ  کتھ  فرماونہٕ  چھےٚ  آمٕژ  سۅ  چھےٚ  پٔزِس  نبی  سٕندِس  بارس  منٛز۔  نبوّت  کیٚن  اَپزیٚن  دعویٰ  کرن  والیٚن  ہٕندِس  بارس  منٛز  چَھنہٕ۔  اَپٔزۍ  نبی  چِھنہٕ  صرف  نبوّت  کُے  یوت  بلکہ  چِھ  خُدٲیی  ہٕندۍ  تہِ  دعویٰ  کران  تہٕ  زمینس  پیٚٹھ  چِھ  واریاہس  کالس  عٲش  کران  پھیران۔  یِہ  چُھنہٕ  تِہِندِ  صداقتُک  ثبوت  کیںہہ۔"
  },
  {
    "verse_id": 48,
    "translation": "درحقیقت  چھےٚ  یِہ  پرہیزگار  لُکن  خٲطرٕ  اکھ  نصیحت۔"
  },
  {
    "verse_id": 49,
    "translation": "تہٕ  أسۍ  چِھ  زانان  زِ  تۅہیِہ  منٛز  چِھ  کینہہ  لُکھ  بُتھۍ  پھِرۍ۔"
  },
  {
    "verse_id": 50,
    "translation": "یِتھیٚن  کٲفرن  خٲطرٕ  چُھ  یِہ  پٔز  پٲٹھۍ  حسرت۔"
  },
  {
    "verse_id": 51,
    "translation": "تہٕ  یِہ  چُھ  بالکل  یقینی  حق۔"
  },
  {
    "verse_id": 52,
    "translation": "لہٰذا،  اے  نبیؐ  پننِس  عظیم  ربّ  سٕندِ  ناوٕچ  کٔرِو  تسبیح۔"
  }
]