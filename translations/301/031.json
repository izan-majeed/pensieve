[
  {
    "verse_id": 1,
    "translation": "یِم  چھِ  حروف  مقطعات،  یِمن  ہُنٛد  معنہِ  زانہِ  پانہٕ  خداے۔"
  },
  {
    "verse_id": 2,
    "translation": "یِم  آیات  چھِ  محکم  تہٕ  مضبوط  کتابہِ  ہٕندۍ۔"
  },
  {
    "verse_id": 3,
    "translation": "یۅسہٕ  کتاب  بٔڈ  ہدایت  تہٕ  بٔڈ  رحمت  چھےٚ  نیکو  کارن  ہٕندِ  خٲطرٕ۔"
  },
  {
    "verse_id": 4,
    "translation": "تِم  نیکو  کار  گٔے  تِمے  یِم  نٮ۪ماز  قٲیم  تھاوان  چھِ،  بیٚیہِ  یِم  زکوٰۃہ  ادا  کران  چھِ،  بیٚیہِ  یِم  ٲخرتُک  پوٗرٕ  یقین  تھاوان  چھِ۔"
  },
  {
    "verse_id": 5,
    "translation": "تِمے  چھِ  ننِس  پروردگار سٕنزِ  سیٚزِ  وَتہِ  پٮ۪ٹھ  بیٚیہِ  چھِ  تِمے  کامیاب  تہٕ  رستہٕ  گار۔"
  },
  {
    "verse_id": 6,
    "translation": "بیٚیہِ  چھِ  لوٗکو  اندرٕہ  بعض  لوٗکھ  تَمہِ  قسمٕکۍ  یِم  عملی  چھِ  ہیوان  قرآن  شریف  نِشہِ  اعراض  کٔرِتھ  واہیات  تہٕ  فضول  قصہٕ  یُتھ  لوٗکن  تِم  ڈالن  فضول  کتھٕ  ؤنۍ  ؤنۍ  خداے  سٕنزِ  وتہِ  نِشہِ  نادٲنی  سٍتۍ،  بٚیہِ  زانہِ  تتھ  اَکھ  ٹھٹھاہ،  یِمے  لوٗکھ  گٔے  تِم  یِہٕندِ  خٲطرٕ  خوار  کروُن  عذاب  چھُ۔  "
  },
  {
    "verse_id": 7,
    "translation": "بیٚیہِ  ییٚلہِ  پرنہٕ  یِوان  چھِ  تٔمِس  پٮ۪ٹھ  سٲنۍ  آیات،  تھَر  پھِرِتھ  چھُ  ژلان  تکبرٕ  سان  زَن  نہٕ  بوٗزنُے۔  زَن  تِہٕندیٚن  کنن  دۅن  زَر  اوس۔  پس  خبر  دِیِو  تس  کُڑرِ  عذابٕچ۔  ییٚمہِ  آیہ  کریمُک  شانہِ  نزول  چھُ  کہ  اَکھ  شخصاہ  اوس  کٲفرن  ہٕندیٚو  زٕٹھیٚو  اندرٕہ  یَس  نصر  بن  حارث  ناو  اوس۔  سُہ  اوس  گژہان  مُلک  فارسس  کُن  تجارت  خٲطرٕ۔  تَتہِ  اوس  تتہِ  کیٚن  پادشاہن  ہٕںدۍ  قصہٕ  تہٕ  تاریخ  موٚلۍ  ہیٚوان۔  توپتہٕ  اوس  قریشن  اندر  بِہِتھ  ونان  کہ  محمد  صلی  اللہ  علیہ  و سلم  چھِ  تۅہیہِ  ونان  عاد  و  ثمودن  ہُند  قصہٕ،  ؤلِو  بہٕ  بوزناوَو  رُستم،  اِسفندیار،  بیٚیہِ  عجمی  پادشاہن  ہٕندۍ  قصہٕ۔  بعض  لوٗکھ  ٲسۍ  دلچسپی  سان  تِم  قصہٕ  بوزان،  بیٚیہِ  ٲس  أمۍ  موٚلۍ  ہیٚژمٕژ  اَکھ  گیٚوَن  واجِنۍ  کنیزاہ۔  توپتہٕ  ییٚلہِ  وُچھان  اوس  کٲنسہِ  شخصس  اسلامس  کُن  مٲیل  سپدان،  أتی  اوس  أمِس  کنیزِہ  تس  نِشہِ  سوزان،  تس  کنیزِ  اوس  ونان  زِ  کھیاوُن  چاوُن  یہِ  شخص  بیٚیہِ  بوزناوُن  پَنُں  گیٚوُن۔  توپتہٕ  اوس  تس  شخصس  ونان،  وُچھان  چھُکھہٕ  حال۔  ژٕہ  وَنتہٕ  یتھ  چھا  لطف  کِنہٕ  تتھ  یَتھ  کُن  محمد  صلی  اللہ  علیہ  و سلم  لوٗکن  ناد  دِوان  چھُ۔  تِم  چھِ  ونان  نٮ۪ماز  پٔرِو،  روزٕہ  دار  روٗزِو،  زُوژٔٹِو  دینس  پتھ۔  چنانچہ  اَتھ  پٮ۪ٹھ  سپٕدۍ  یِم  آیات  کریمہٕ  نٲزل۔  یِمن  آیات  کریمن  منٛز  چھُ  اللہ  تعالیٰ  ذکر  کران  تِمن  شقین  ہٕنز  حالت  یِم  پننہِ  جہالت  و  شقاوتہٕ  مۅکھہٕ  قرآن  کریم  نِشہِ  اعراض  کٔرِتھ  نَژُن  گیٚوُن  لہو  ولعب،  تماشہِ  وُچھُن  یا  بیٚیہِ  واہیات  و  خرافات  بوزنس  منٛز  مستغرق  ٲسۍ،  تِم  چھِ  کوشش  کران  کہ  بیٚیَن  لوٗکن  تہِ  ڈالہن  یِمنٕے  کامین  سٍتۍ  مشغول  کٔرِتھ  خداے  سٕندِ  دین  نِشہِ۔  دین  چن  کتھن  پٮ۪ٹھ  چھِ  ٹھٹھہٕ  مذاق  کران۔  حضرت  حسن  بصری  چھِ  فرماوان  لہو  الحدیثس  متعلق  کہ  یُس  چیز  ژےٚ  ڈٲلی  خداے  سٕندِ  عبادت  نِشہِ  مثلاً  قصہ  وَنُن  یا  بوزُن،  ٹھٹھہٕ  مسخری  کرٕنۍ،  گیٚوُن  تہٕ  باجہِ  بوزُن،  یہِ  سورُے  گوٚو  داخل  لہو الحدیثس  منٛز۔  شانِ  نزول  ییٚمہِ  آیہ  کریمُک  اگر  چہ  خاص  چھُ  مگر  حکم  چھُ  عام  یُس  لہو  و  لعب  یا  یۅسہٕ  کٲم  دینِ  اسلام  نِشہِ  یا  احکامِ  اسلامو  نِشہِ  پتھ  رٹنُک  بٲعث  سپدِ  چھٛ  حرام۔  "
  },
  {
    "verse_id": 8,
    "translation": "بے  شک  یِمَو  لوٗکو  ایمان  اوٚن  تہٕ  رٕژٕ  عملہٕ  کریکھ،  تِہِندِ  خٲطرٕ  چھِ  نعمژن  ہٕندۍ  جنت۔"
  },
  {
    "verse_id": 9,
    "translation": "تِمنٕے  منٛز  روزن  ہمیشہ،  یہِ  چھُ  خداے  سُنٛد  پوٚز  وعدٕہ۔  سُہ  چھُ  غٲلب  تہٕ  حکمت  وول۔"
  },
  {
    "verse_id": 10,
    "translation": "تمی  پروردگارن  کوٚر  پٲدٕہ  آسمان  تھَمو  ورٲے،  یُس  تۅہیہِ  تہِ  وُچھان  چھُو،  بیٚیہِ  تھٲوۍ  تٔمۍ  زمینس  پٮ۪ٹھ  بٔڈۍ  بٔڈۍ  کۅہ  لنگر  ہی  یُتھ  نہٕ  سۅ  زمین  تۅہیہِ  لوٗکن  ہیتھ  بۅن  کُن  نَمہِ،  وۅتل  بُجہِ  کرِ،  بیٚیہِ  ترٲوِن  چھٔکرِتھ  اَتھ  زمینس  منٛز  پرتھ  قسمٕکۍ  جانور،  بیٚیہِ  کوٚر  اَسہِ  نٲزل  آسمان  کہ  طرفہٕ  روٗد،  توپتہٕ  کھٲرۍ  اَسہِ  تَمہِ  زمین  منٛزٕ  پرتھ  قسمٕکۍ  نباتات  جورٕہ  جورٕہ،  رٕتۍ  رٕتۍ  چیز۔"
  },
  {
    "verse_id": 11,
    "translation": "توٚہۍ  فرمٲوِیوٗکھ  اے  لوٗکو،  یہِ  گٔیہِ  خداے  سٕنز پیدٲیش،  پس  ہٲوِتو  توٚہۍ  مےٚ  خدایس  ورٲے  یِم  معبودانِ  بٲطل  توٚہۍ  مقرر  کران  چھوٗکھ  تِمَو  کیا  کوٚر  پٲدٕہ  تا  اینکہ  بوزنہٕ  یِیہِ  ہا  تِہِنز  کیازِ  گژِھہ  پرستش  کرٕنۍ،  بلکہ  چھِ  ظٲلم  نَنہِ  گمرٲہی  منٛز  مبتلا۔"
  },
  {
    "verse_id": 12,
    "translation": "بیٚیہِ  کوٚر  اَسہِ  عطا  لقمان  علیہ  السلامس  گاٹہٕ  جار،  سُہ  گوٚو  علم  و  عمل،  توپتہٕ  فرمووُس  اَسہِ  کہ  شُکر  دَپھ  خدایس  تِہٕنزن  نعمژن  پٮ۪ٹھ  خصوصاً  حکمتس  پٮ۪ٹھ  یۅسہٕ  بٔڈ  نعمت  چھےٚ  کیازِ  یُس  خداے  سٕنز  شکرگُزٲری  چھُ  کران  تس  چھُ  تَمُیک  فٲیدٕہ  پننِس  پانس  یعنی  نعمتس  اندر  زیادتی  سپدٕنۍ  یُس  کفرانِ  نعمت  چھُ  کران  سُہ  چھُ  پننُے  نقصان  کران۔  پس  بے  شک  اللہ  تعالیٰ  چھُ  بے  نیاز،  سُہ  چھُنہٕ  محتاج  کٲنسہِ  ہٕنزِ  شکرگزٲری  کُن۔  سُہ  چھُ  حمد  دَپنہٕ  آمُت،  چونکہ  لقمان  علیہ  السلامس  آیہِ  حکمت  عطا  کرنہٕ،  پس  سَپُد  ثٲبت  کہ  تِم  چھِ  حکیم  و  دانا،  یِتھِس  حکیم  سٕنز  تعلیم  چھےٚ  قٲبل  عمل،  لہٰذا  کٔرِو  بیان  تِہٕنزو  تعلیماتو  اندرٕہ  کینٛہہ۔  "
  },
  {
    "verse_id": 13,
    "translation": "بیٚیہِ  ییٚلہِ  لقمان  علیہ  السلامن  پننِس  نیچوِس  وعظ  و  نصیحت  کران  دوٚپ  گوٚبراہ  کتھ  چھےٚ  یٔہے  کہ  شریک  ٹھٔہرٲوِ  زینہٕ  معبودِ  برحقس  کُنہِ  قسمہٕ،  پٔزِپٲٹھۍ  تس  شریک  ٹھٔہراوُن  چھُ  بوٚڈ  ظلم۔"
  },
  {
    "verse_id": 14,
    "translation": "بیٚیہِ  کوٚر  اَسہِ  تٲکیدی  حکم  انسانس  مٲلِس  ماجہِ  ہٕندِ  حقہٕ  کہ  پرتھ  حالس  اندر  گژِھہ  تِہُنٛد  ادب  تہٕ  رعایت  ملحوظ  تھاوُن۔  کیازِ  تِمَو  چھُ  أمِس  بچہِ  سٕندِ  خٲطرٕ  واریاہ  مشقت  تہٕ  تکلیف  تُلِمٕتۍ  خصوصاً  ماجہ  چنانچہ  تُل  یہِ  انسان  تٔمۍ  سٕنزِ  ماجہِ  پننہِ  یٔڈ  منٛز،  ضعفس  پٮ۪ٹھ  ضعفس  تہٕ  تکلیفس  پٮ۪ٹھ  تکلیف  برداشت  کٔرِتھ  نَون  ریٚتن۔  اَکھ  اوسُس  یٔڈ  منٛز  تُلنُک  تکلیف۔  توپتہٕ  پرٛسنُک  تکلیف،  دۅد  چاونُک،  تُلنُک  تراونُک  تکلیف۔  راتس  دۅہس  پَنُن  آرام  تہٕ  آسٲیش  راوران،  أمِس  للہٕ  وان  تہٕ  سُلہٕ  وان،  توپتہٕ  چھُ  أمِس  بچہ  سٕندِ  دۅد  ژٹنُک  مدت  دۅن  ؤرِین  تام،  یِمن  دۅن  ؤرِین  تہِ  چھےٚ  یہِ  موج  أمِس  بچس  مشفقانہٕ  خدمت  کران  یَتھ  مٲلۍ  سُند  تہِ  چھُ  آسان  اشتراکِ  عمل۔  موج  چھَس  کۅچھہِ  منٛز  تراوان  تہٕ  مول  چھُس  تُلان،  مول  چھُس  تراوان  تہٕ  موج  چھَس  تُلان،  یِم  دۅشوے  چھِس  لۅلہٕ  متہٕ  لاے  کران۔  اَمی  مۅکھہٕ  کوٚر  اَسہِ  پننین  حقوقن  سٍتۍ  مٲلِس  ماجہِ  ہُندحق  اداکرنُک  حکم  أمِس  انسانس  پٮ۪ٹھ،  مےٚ  فرموو  أمِس  انسانس  کہ  کر  ژٕہ  شکرگُزٲری،  اَکھ  میٲنۍ  بیٚیہِ  کٔرۍ  زِ  شکرگزٲری  پننِس  مٲلِس  ماجہِ  ہٕنز۔  اللہ  تعالیٰ  سٕنز  شکر  گُزٲری  گٔیہِ  عبادت  و  اطاعت  سٍتۍ،  مٲلِس  ماجہِ  ہٕنز  شکرگُزٲری  گٔیہِ  خدمت  سٍتۍ  بیٚیہِ  تِہِندۍ  حقوق  ادا  کرنہٕ  سٍتۍ،  پتولاکہ  چھُو  مےے  نِشہِ  واتُن،  تَمہِ  ساعتہٕ  یُتھ  وووٕ  مُت  آسیتھ  تِیُتھ  لۅنکھ  باوجود  اینکہ  مٲلِس  ماجہِ  ہُنٛد  حق  چھُ  سٮ۪ٹھاہ  بوٚڈ  مگر  توحیدُک  مسلہ  چھُو  تِیُتھ  عظیم  الشان  کہ"
  },
  {
    "verse_id": 15,
    "translation": "ہرگاہ  تِم  دۅشوے  یا  تِمَو  اندرٕہ  اَکھ  مجبور  کرنے  مےٚ  شریک  ٹھٔہراونس  پٮ۪ٹھ  سُہ  چیز  ییٚمِچ  نہٕ  ثےٚ  خبرٕے  آسی  سۅ  کتھ  مٲنۍ  زینہٕ  ژٕہ  کینٛہہ  ہرگز،  یہِ  کتھ  چھےٚ  ضروری  کہ  دنیاکین  ضروریاتن  اندر  روٗزۍزِ  ژٕ  تِمن  سٍتۍ  رٕتہِ  طریقہٕ۔  دین  کِس  معاملس  اندر  پکھ  ژٕہ  تس  شخصہٕ  سٕنزِ  وَتہِ  یُس  مےٚ  کُں  رجوع  کروُن  آسہِ  یعنی  میانین  احکامن  پٮ۪ٹھ  عمل  کروُن  آسہِ،  توپتہٕ  چھُو  تۅہیہِ  سارِنٕے  کامین  کُں  رجوع  کرُن،  بہٕ  کرو  تۅہیہِ  سارِنٕے  خبر  تِمن  سارِنٕے  کامین  ہٕنز  یِمہٕ  توٚہۍ  کران  ٲسِو۔  لہٰذا  مہ  کٔرِو  توٚہۍ  میٲنِس  کُنہِ  حکمس  خلاف  اَمہِ  پتہٕ  چھِ  بیان  کران،  بیٚیہِ  لقمان  حکمژ  یعنی  لقمان  صٲبن  فرموو  پننِس  فرزندس۔"
  },
  {
    "verse_id": 16,
    "translation": "اے  میانہِ  فرندٕہ  اللہ  تعالیٰ  سُنٛد  علم  تہٕ  قدرت  چھُ  تیوٗت  کہ  اگر  کٲنسہِ  ہٕنز  عمل  آسہِ  آسٕرۍ  دانس  برابر  مقدارٕہ  کِنۍ،  سۅے  آسہِ  کُنہِ  بٔڑِس  پلس  منٛز  کھٔٹِتھ  تھاونہٕ  آمٕژ  نَتہٕ  آسہِ  آسمانن  اندر  لوٗکن  نِشہِ  دوٗر  کُنہِ  جایہِ،  یا  آسہِ  زمینس  منٛز  تل  پاتال  یوٚت  نہٕ  کانٛہہ  وٲتِتھ  ہیٚکہِ  مگر  خداے  سُنٛڈ  شان  چھُ  کہ  یِمَو  سارِوٕے  پوٗشیدٕہ  جایو  منٛزٕ  کٔڑِتھ  اَنہِ  سُہ  قیامت  کہ  دۅہ  حساب  کہ  وقتہٕ۔  اَمی  اندرٕہ  چھُ  سپدان  تٔمۍ  سُنٛد  کمالِ  قدرت  ثٲبت۔  بے  شک  اللہ  تعالیٰ  چھُ  سٮ۪ٹھاہ  بوٚڈ  باریک  بین  سارِچی  خبر  تھاون  وول،  تس  چھےٚ  پوٗرٕ  خبر  کُس  چیز  کتہِ  نس  چھُ۔"
  },
  {
    "verse_id": 17,
    "translation": "عملن  متعلق  فرمٲونس  یہِ  نصیحت  کہ  اے  میانہِ  فرزندٕہ  نٮ۪ماز  تھاوبرپا،  نٮ۪ماز  چھےٚ  اعلیٰ  درجِچ  عمل  بیٚیہِ  آس  رٕژن  کامین  ہُنٛد  اَمر  کران  بیٚین  لوٗکن  تہٕ  بیٚیہِ  آس  یچھ  کامیو  نِشہِ  لوٗکن  منع  کران،  اَتھ  منٛز  یُس  تکلیفاہ  تہٕ  مصیبتاہ  وٲتی،  پرتھ  مصیبتس  پٮ۪ٹھ  آس  صبر  کران،  پٔزِپٲٹھۍ  یہِ  صبر  کرُن  چھُ  ہمت  چو  کامیو  اندرٕہ۔"
  },
  {
    "verse_id": 18,
    "translation": "اخلاق  و  عاداتن  اندر  فرمووتس،  بیٚیہِ  مہ  آس  لوٗکن  نِشہِ  بُتھ  پَنُں  پھِران  تکبر  سببہٕ،  بیٚیہِ  مہ  آس  زمینہِ  پٮ۪ٹھ  پکان  ڈالہٕ  ماران  تمہِ  غرورو  تکبرسان  کیازِ،  بے  شک  اللہ  تعالیٰ  چھُنہٕ  پسند  کران  کٲنسہِ  مغرورس  یُس  تھیکان  آسہِ۔"
  },
  {
    "verse_id": 19,
    "translation": "بیٚیہِ  آس  میانہٕ  روی  کران  پننِس  پکنس  اندر  تہٕ  مہ  آس  دور  تُلِتھ  پکان،  تہِ  چھُ  اَکھ  وقارس  خلاف  بیٚیہِ  چھِ  تتھ  اندر  دب  لگنُک  خطرٕہ،  نہ  مہ  آس  توٗلۍ  توٗلۍ  پکان،  یہِ  چھےٚ  متکبرن  ہٕںز  چال،  بیٚیہِ  کر  پست  آواز  پنٕنۍ،  کریکھ  مہ  آس  لگان۔  پٔزِپٲٹھۍ  آوازِ  اندر  چھےٚ  یچھ  آواز  خرٕہ  سٕنز  آواز،  یتھ  اندر  نہٕ  کانٛہہ  فٲیدٕہ  چھُ،  لہٰذا  انسان  ٲسِتھ  مہ  بن  خَر۔  حضرت  عکرمہ  تہٕ  حضرت  لیث  چھِ  فرماوان  کہ  لقمان  علیہ  السلام  ٲسۍ  نبی  مگر  حکیم  ترمذی  چھِ  نوادرس  منٛز  مرفوع  اَکھ  حدیث  شریفاہ  پیش  کران  کہ  لقمان  علیہ  السلامس  آے  یہِ  خلافت  پیش  کرنہٕ  داوٗد  علیہ  السلامس  برونٹھ  مگر  تِمَو  دوٚپ  ہرگاہ  حکم  چھُم  تیٚلہِ  چھُٕ  منظور  بسر و چشم،  ہرگاہ  میانہِمرضی  موجب  چھُ  تیٚلہِ  چھُس  بہٕ  معٲفی  منگان  چنانچہ  پتہٕ  آیہِ  سۅ  خلافت  عطا  کرنہٕ۔  چنانچہ  یہِ  روایت  چھےٚ  دُرمنثورس  اندر۔  اکثر  علماء  چھِ  فرماوان  کہ  حضرت  لقمان  چھِ  ٲسِمٕتۍ  حبشِکۍ  روزن  وٲلۍ۔  "
  },
  {
    "verse_id": 20,
    "translation": "کیا  تۅہیہِ  چھَو  نا  مشٲہدہ  سٍتۍ  تہٕ  دلیلو  سٍتۍ  یہِ  کتھ  معلوم  کہ  اللہ  تعالیٰ  ہن  چھِ  بواسطہ  یا  بلا  واسطہ  کامہِ  لٲگِمٕتۍ  مُسخر  تہٕ  رام  کٔرِمٕتۍ  تُہٕندِ  فٲیدٕہ  خٲطرٕ  تِم  سٲری  چیز  یِم  آسمانن  بٚییہِ  زمینن  منٛز  چھِ،  بیٚیہِ  کرین  پننہِ  نعمژٕہ  پوٗرٕ  تۅہیہِ  پٮ۪ٹھ،  ظٲہری  نَنہِ  نعمژٕہ  تہِ،  تِمہٕ  نعمژٕہ  یِمہٕ  ظٲہری  حواسو  سٍتۍ  ژیننہٕ  یِوان  چھےٚ،  بٲطنی  تہٕ  پوٗشیدٕہ  نعمژٕہ  تہِ  یِمہٕ  نعمژٕہ  عقلہِ  سٍتۍ  ژیننہِ  یِوان  چھےٚ۔  باوجودآں  چھِ  لوٗکو  اندرٕہ  بعض  تِم  لوٗکھ  یِم  بحث  تہٕ  جِگڑٕہ  چھِ  لاگان  خداے  سٕندِس  کُن  آسنہٕ  کِس  معاملس  اندر  علمہٕ  ورٲے،  واقفیہ  ورٲے  تہٕ  کُنہِ  دلیلہِ  ورٲے،  بیٚیہِ  کُنہِ  روشن  کتابہِ  ہٕندِ  حوالہٕ  ورٲے۔"
  },
  {
    "verse_id": 21,
    "translation": "توپتہٕ  ییٚلہِ  وَننہِ  یِوان  چھُ  تِمن  پٲروی  کٔرِو  تتھ  حکمس  یُس  اللہ  تعالیٰ  ہن  نٲزل  کوٚر،  دپان  چھِ  نہ  بلکہ  کرو  أسۍ  پٲروی  تتھ  طریقس  پٮ۪ٹھ  یتھ  پٮ۪ٹھ  اَسہِ  پنٕنۍ  مٲلۍ  بُڈِ  بب  عمل  کران  وُچھ،  کیا  ہرگاہ  تِہِندین  مالیٚن  بُڈِ  ببن  شیطان  ناد  دِوان  اوس  تتھ  گمرٲہی  کُن  یۅسہٕ  نارکِس  عذابس  موجب  ٲس  توتہِ  کرن  نہٕ  تِم  تِہٕنز  پٲروی۔"
  },
  {
    "verse_id": 22,
    "translation": "بیٚیہِ  یُس  اَکھاہ  پَزِیُک  اتباع  کٔرِتھ  پُشراوِ  پَنُن  پان  معبودِ  برحقس  یَتھ  حالس  منٛز  کہ  سُہ  آسہِ  رٕژٕ  کامہِ  کروُن،  ادٕہ  تٔمۍ  کٔرتھپھ  محکم  رَزِہ۔  تٔمۍ  کٔر  زورٕہ  تھپھ  مضبوط  ہانکلہِ،  پتو  لاکہ  چھےٚ  سارے  کامہِ  تہٕ  سارِنٕے  کامین  ہُنٛد  انجام  خداے  سٕے  نِشہِ  واتن  وول۔"
  },
  {
    "verse_id": 23,
    "translation": "بیٚیہِ  ییٚمۍ  شخصن  باوجود  این  وضاحت  کفر  تہٕ  انکارٕے  کوٚر،  تِہُنٛڈ  کفر  تہٕ  انکار  محض  کٔرِن  تۅہیہِ  غمگین  تہٕ  آزُردٕہ،  اَسی  نِشہِ  چھُ  واتُن  رجوع  کرُن  تِمن  سارِنٕے۔  أسۍ  کروکھ  تِم  خبردار  تِمَووسارِوٕے  کامیو  سٍتۍ  یِمہٕ  تِم  دنیاہس  منٛز  کران  ٲسۍ۔  بے  شک  اللہ  تعالیٰ  چھُ  پوٗرٕ  زانان  تِمہٕ  سارے  کتھہٕ  یِمہٕ  دِلن  منٛز  کھٔٹِتھ  تہٕ  پوٗشیدٕہ  چھےٚ،  باقی  کامین  ہٕنز  چھَنہٕ  کتھٕے۔"
  },
  {
    "verse_id": 24,
    "translation": "تمتع  تُلناووکھ  أسۍ  تِم  دنیاہس  منٛز  کم  کینٛہہ  کالاہ،  توپتہٕ  واتناووکھ  أسۍ  تِم  جبراً  سخت  عذابس  اندر  ییٚمہِ  منٛزٕ  نہٕ  تِم  نیٖرِتھٕے  ہیٚکن۔  یتھ  توحیدس  کُن  أسۍ  تِمن  ناد  دِوان  چھِ  تَمہِ  چن  ابتدٲیی  بعض  کتھن  چھِ  تِم  تسلیم  کران  چنانچہ۔"
  },
  {
    "verse_id": 25,
    "translation": "ہرگاہ  توٚہۍ  یارسول  اللہ  تِمن  پٕرٛژٕھو  آسامن  تہٕ  زمین  کٔمۍ  کوٚر  پٲدٕہ،  ضرور  وَنن  کہ  اللہ  تعالیٰ  ہن  کوٚر  پٲدٕہ۔  توٚہۍ  دٔپِو  حمد  بوٚوِن  خدایس  کہ  یہِ  کتھ  چھَو  تۅہیہِ  فکرِ  تران،  یۅسہٕ  کتھ  زیادٕہ  ضروری  ٲس  سۅ  سپٕز  تِہِندی  اقرارٕ  سٍتۍ  ثٲبت،  دوٚیِم  کتھ  یۅسہٕ  اَتھ  سٍتۍ  لٲزم  ٲس  کہ  یُس  چیز  مخلوق  تہِ  پٲدٕہ  کرنہٕ  آمُت  آسہِ  سُہ  ہیٚکیا  مربوٗد  ٲسِتھ۔  یہِ  چھُو  نہٕ  تگان  زانُن  بیٚیہِ  چھُو  نہٕ  تران  فکرِ۔  مگر  تِمو  اندرٕہ  چھِ  اکثر  لوٗکھ  یِمن  یِیٖژہن  تہِ  زانٕنۍ  تگان  چھےٚ،  خداے  سُند  شان  چھُ  کہ"
  },
  {
    "verse_id": 26,
    "translation": "خداے  سُنٛد  چھُ  تہِ  سورُے  یہِ  آسمانن  تہٕ  زمینن  منٛز  چھُ۔  بے  شک  اللہ  تعالیٰ  چھُ  بذاتِ  خود  تہِ  بے  نیاز،  سارِنٕے  تعریفن  سزاوار،  سُے  چھُ  سزاوارِ  الوہیت،  تٔمۍ  سٕنزٕ  خوٗبیہِ  تہٕ  تعریف  چھِ  تِتھۍ  کہ۔"
  },
  {
    "verse_id": 27,
    "translation": "بیٚیہِ  ہرگاہ  تِمن  سارِنٕے  کُلین  یِم  تمام  روے  زمینس  پٮ۪ٹھ  چھِ  تِمن  یِن  بناونہٕ  قلمن  سُمبۍ  حصہٕ  توپتہٕ  آسہِ  سمندر  میٖل  لیکھنہٕ  خٲطرٕ  سیٲہی،  اَکہِ  سمندر  پتہٕ  ستوَے  سمندر،  تِموٕے  قلمَو  سٍتۍ  تہٕ  تَمہِ  میٖلہِ  سٍتۍ  یِن  لیکھنہٕ  اللہ  تعالیٰ  سٕندۍ  کلمات  یعنی  تِمہٕ  کتھہٕ  یِمَو  سٍتۍ  تِہِندۍ  کمالات  یِن  پھِرنہٕ،  یِم  سٲری  قلم  تہٕ  یہِ  سٲرٕے  میٖل  گژِھہ  ختم  مگر  تِمہٕ  کتھہٕ  گژھن  نہٕ  ختم  یِمَو  سٍتۍ  تِم  کمالات  یِن  بیان  کرنہٕ۔  بے  ش  اللہ  تعالیٰ  چھُ  غٲلب  سٮ۪ٹھاہ  حکمت  وول۔  سُہ  چھُ  قدرتس  اندر  تہِ  کٲمل،  عِلمس  اندر  تہِ  کٲمل۔  تِہٕنزٕے  قدرت  گٔیہِ  کہ  سارِنٕے  کرِ  بیٚیہِ  پٲدٕہ  یَتھ  نافہم  لوٗکھ  دشوار  زانان  چھِ  حالانکہ۔"
  },
  {
    "verse_id": 28,
    "translation": "اے  لوٗکو  تۅہیہِ  سارِنٕے  ہُنٛد  گۅڈٕہ  پٲدٕ  کرُن  بیٚیہِ  مٔرِتھ  دوبارہ  زندٕہ  کرُن  چھُنہٕ  خدایس  نِشہِ  مگر  تِیُتھُے  یُتھ  أکِس  شخصہٕ  سُنٛد  ہیوٗ  پٲدٕہ  کرُن  چھُ۔  بے  شک  اللہ  تعالیٰ  چھُ  سورُے  بوزوُن،  سورُے  وُچھوُن۔  سُہ  دِیہِ  مرنہٕ  پتہٕ  بیٚیہِ  زندٕہ  گژھنہٕ  کین  منکرن  ضرور  سزا۔"
  },
  {
    "verse_id": 29,
    "translation": "کیا  وُچھان  چھُکھنا  ژٕہ  اے  وُچھوُنہِ،  کِیُتھ  قدرتہٕ  وول  چھُ  سُہ۔  سُے  چھُ  رٲژ  ہٕندِس  أکِس  حصس  دۅہ  کِس  حصس  منٛز  واتناوان  بیٚیہِ  دۅہ  کِس  حصس  رٲژ  ہٕندِس  حصس  منٛز  واتناوان،  بیٚیہِ  تھٲو  تٔمی  آفتاب  تہٕ  زوٗن  کامہِ  لٲگِتھ،  یِمَو  دۅیو  اندرٕہ  چھُ  پرتھ  اکھاہ  پکان  تتھ  وقتس  تانۍ  یُس  تِہِندِ  خٲطرٕ  مقرر کرنہٕ  آمُت  چھُ،  یعنی  قیامتس  تانۍ،  بیٚیہِ  چھُوونا  تۅہیہِ  معلوم  کہ  اللہ  تعالیٰ  چھُ  تہِ  سورُے  زانان  یہِ  توٚہۍ  کران  چھِو۔  تۅہیہِ  چھا  گمانہٕ  زِ  تُہٕنزٕ  شرکہٕ  چہ  کامہِ  کیا  آسن  تس  نِشہِ  پوٗشیدٕہ۔  سُہ  کیا  دِیہِ  نہٕ  تۅہیہِ  اَتھ  پٮ۪ٹھ  سزا۔"
  },
  {
    "verse_id": 30,
    "translation": "یِمہٕ  کتھہٕ  یعنی  آسمان  پٲدٕہ  کرُن،  دۅہ  تہٕ  رات  اَکھ  أکِس  منٛز  واتناوُن،  آفاتب  تہٕ  زوٗن  کامہِ  لاگُن  چھُ  خاص  اللہ  تعالیٰ  سٕے  ییٚمہِ  مۅکھھٕ  کہ  اللہ  تعالیٰ  ہٕے  چھُ  پننہِ  ہستی  تہٕ  وجودس  منٛز  کٲمل،  سُے  چھُ  واجب  الوجود۔  لوٗکھ  یِمن  چیزن  ہٕںز  پرستش  کران  چھِ  تس  ورٲے  تِم  چھِ  بٲطل۔  بیٚیہِ  چھُ  اللہ  تعالیٰ  ہٕے  عالی  شان،  تھوٚد  تہٕ  بوٚڈ،  تِہِندِس  بجرس  تہٕ  تھزرس  واتہِ  نہٕ  کانٛہہ۔"
  },
  {
    "verse_id": 31,
    "translation": "کیا  اے  مخٲطب  ژےٚ  چھے  نا  توحیدِچ  یہِ  دلیل  معلوم  کہ  بے  شک  جہازٕہ  تہٕ  ناوٕہ  چھےٚ  پکان  دریاون  اندر  خداے  سٕندی  فضلہٕ  سٍتۍ  یُتھ  سُہ  تۅہیہِ  ہاوِ  پننہِ  قدرتٕکۍ  نشانہٕ،  پٔزِپٲٹھۍ  اَتھ  منٛز  چھِ  قدرتٕکۍ  بٔڈۍ  نشانہٕ  صبر  تہٕ  شکر  کروُنۍ  سٕندِ  خٲطرٕ  یعنی  باایمانن  ہٕندِ  خٲطرٕ،  تِمے  چھِ  موجن ﴿لہرن﴾ ہٕندِ  وۅتھنہٕ  کہ  وقتہٕ  صبرکران،  جہازٕہ  یا  ناو  بوٚٹھ  لگنہٕ  وقتہٕ  شکر  دپان۔"
  },
  {
    "verse_id": 32,
    "translation": "توپتہٕ  ییٚلہِ  تِمن  کٲفرن  سمندرُک  موج  تھوٚد  کھٔسِتھ  سایہِ  بانن  ہٕندۍ  پٲٹھۍ  وَلنہٕ  یِوان  چھُ،  تَمہِ  ساعتہٕ  چھِ  منگان  خدایس  بندگی  خٲلص  تِہِندی  خٲطرٕ  امانت  تہٕ  اعتقادٕہ،  تَمہِ  پتہٕ  ییٚلہِ  اللہ  تعالیٰ  تِمن  نجات  دِتھ  بٔٹھِس  تل  واتناوان  چھُ،  تِمو  منٛزٕہ  چھِ  بعض  درمیان  حالتس  پٮ۪ٹھ  روٗزِتھ  خداے  سُنٛد  یاد  کران  یعنی  شرک  ترٲوِتھ  توحید  اختیار  کران  مگر  بعض  چھِ  بالکل  سانین  آیاتن  مٔشرٲوِتھ  سانین  قدرت  کیٚن  نشانن  انکار  کران  مگر  تِمے  لوٗکھ  یِم  غدار  تہٕ  کفرانِ  نعمت  کروُنۍ  چھِ۔"
  },
  {
    "verse_id": 33,
    "translation": "اے  لوٗکو  کھوٚژِو  پروردگارس  پننِس،  پتھ  روٗزِو  تِہٕنزٕ  نافرمٲنی  نِشہِ،  بیٚیہِ  شرک  و  کفرٕ  نِشہِ،  بیٚیہِ  کھۅٚژِو  تتھ  دۅہس  ییٚمہِ  دۅہ  نہٕ  کانٛہہ  مولاہ  جواب  ہیٚکہِ  دِتھ۔  عذاب  پتھ  ہیٚکہِ  رٔٹِتھ  پننِس  نیٚچوِس  نِشہِ،  نہ  ہیٚکہِ  کانٛہہ  نیچواہ  پتھ  رٔٹِتھ  پننِس  مٲلِس  نِشہِ  کُنہِ  قسمُک  عذاب،  یہِ  دۅہ  چھُ  ضرور  یِوُن  کیازِ  اللہ  تعالیٰ  ہن  چھُ  اَمُیک  وعدٕھ  کوٚرمُت۔  پٔزِپٲٹھۍ  اللہ  تعالیٰ  سُند  وعدٕہ  چھُ  حق  تہٕ  پوٚز  ثوابس  تہٕ  عذابس  متعلق۔  پس  یُتھنہٕ  دوکھہٕ  دِیہِ  تۅہیہِ  دنیاہٕچ  زندگی  یتھ  سٍتۍ  مشغول  روٗزِتھ  سپدِو  غٲفل  تَمہِ  دۅہ  نِشہِ،  بیٚیہِ  یُتھنہٕ  خداے  سٕند  طرفہٕ  تۅہیہِ  شیطان  فریب  باز  تہٕ  دوکھہٕ  باز۔"
  },
  {
    "verse_id": 34,
    "translation": "بے  شک  اللہ  تعالیٰ  سٕے  چھےٚ  قیامتٕچ  خبر  کہ  سۅ  کر  سَپدِ  واقع،  بیٚیہِ  چھُ  سُے  روٗد  تراوان،  بیٚیہِ  چھےٚ  تس  خبراسباب  و  آلاتن  ہٕندِ  واسطہ  ورٲے  کیا  چھُ  زنانن  ہٕندین  شکمن  اندر،  کوٗر  چھا  کِنہٕ  نیچُو،  بیٚیہِ  چھَنہٕ  کٲنسہِ  خبر  کٲنسہِ  شخصس،  پگاہ  کۅسہٕ  کٲم  کرٕہ  بہٕ،  بیٚیہِ  چھَنہٕ  خبر  کٲنسہِ  شخصس  کتھ  جایہِ  منٛز  مَرِ  کمہِ  وقتہٕ۔  بے  شک  اللہ  تعالیٰ  چھُ  سورُے  زانہٕ  وُن،  تس  چھےٚ  سارٕے  چیزن  ہٕنز  پوٗرٕ  خبر۔"
  }
]