[
  {
    "verse_id": 1,
    "translation": "﴿اے  نبیؐ﴾  پننِس  برتر  رب  سٕنز  تسبیح  کٔرِو۔"
  },
  {
    "verse_id": 2,
    "translation": "ییٚمۍ  پٲدٕ  کوٚر  تہٕ  تناسُب  کوٚرُن  قٲیِم،  ﴿یعنی  زمین  پیٚٹھہٕ  آسمانس  تام  کوٚرُن  کائناتُک  پرٛتھ  کانٛہہ  چیز  پٲدٕ،  تہٕ  یُس  چیز  تہِ  پٲدٕ  کوٚرُن،  سُہ  بنووُن  بالکل  سیوٚد  تہٕ  دُرست  شکلہِ  اندر،  تمیُک  توازُن  تہٕ  تناسُب  کوٚرُن  ٹھیک  پٲٹھۍ  قٲیِم،  یِہ  کوٚرُن  تتھ  صورتس  پیٚٹھ  پٲدٕ  زِ  اِمہِ  چیزٕ  خٲطرٕ  ہیٚکہِ ہے  نہٕ  اَمہِ  کھۅتہٕ  بہتر  صورتُک  تصورُے  کرنہٕ  یِتھ﴾"
  },
  {
    "verse_id": 3,
    "translation": "ییٚمۍ  تقدیر  بنوو  ﴿یعنی  پرٛتھ  کانٛہہ  چیز  پٲدٕ  کرنہٕ  برونٛہہ  آو  یِہ  طے  کرنہٕ  زِ  أمِس  کیا  کٲم  چھےٚ  دُنیاہس  اندر  کرٕنۍ  تہٕ  اَمہِ  کامہِ  ہٕنٛدِ  باپت  کیا  مقدار  گژھیٚس  آسُن،  صفات  کیا  گژھنس  آسٕنۍ،  مقام  کتھ  جایِہ  گژھیٚس  آسُن،  أمۍ  سٕنٛدِ  بقاء،  قیام  تہٕ  کرنہٕ  کرٛاونہٕ  خٲطرٕ  کم  واقع  تہٕ  ذرائع  یِن  فراہم  کرنہٕ،  کمہِ  ساعتہٕ  یِیہِ  وجوٗدس،  کوٚت  تام  کرِ  پننہِ  حصٕچ  کٲم،  کمہِ  ساعتہٕ  تہٕ  کِتھہٕ  پٲٹھۍ  سپدِ  ختم۔  امہِ  پوٗرٕ  سکیمہِ  ہُنٛد  کُنُے  ناو  چُھ   تقدیر﴾  تہٕ  پتہٕ  ہٲوٕن  وَتھ  ﴿یعنی  کانٛہہ  چیز  تہِ  آو  نہٕ  محض  پٲدٕ  کٔرِتھ  یلہٕ  ترٛاونہٕ،  بلکہ  یُس  تہِ  چیز  ییٚمہِ  کامہِ  خٲطرٕ  پٲدٕ  کرنہٕ  آو،  تَتھ  آو  تَمہِ  کامہِ  ہٕنٛدِ  انجام  دِنُک  طریقہٕ  وَننہٕ﴾"
  },
  {
    "verse_id": 4,
    "translation": "ییٚمۍ  کُلۍ  کٔٹۍ  وۅپدٲوۍ۔"
  },
  {
    "verse_id": 5,
    "translation": "تہٕ  پتہٕ  کٔرِن  تِم  سیاہ  ژھۅٹس  اندر  تبدیل۔"
  },
  {
    "verse_id": 6,
    "translation": "أسۍ  پرناوَو  توٚہۍ،  پتہٕ  گژِھہ  نہٕ  تۅہیِہ  زانٛہہ  مٔشِتھ۔  ﴿ابتدٲیی  زمانس  اندر  ییٚلہِ  وَحی  نٲزِل  گژھنُک  سلسلہٕ  وُنہِ  شروعٕے  سپُدمُت  اوس،  کُنہِ  کُنہِ  ساعتہٕ  اوس  یِہ  سپدان  زِ  جبریلؑ  ٲسۍ  نہٕ  وُنہِ  وَحی  بوزنٲوِتھ  فارغ  آسان  گٔمٕتۍ  زِ  حضورؐ  ٲسۍ  مشرپھ کہ  اندیشہِ  ابتدٲیی  حصہٕ  دۅہراونہِ  لگان۔  أتھۍ  بنیادس  پیٚٹھ  دِیُت  اللہ  تعالیٰ ہن  حضور  صلی  اللہ  علیہ و سلمس  یِہ  اطمینان  زِ  وَحی  نٲزِل  سپدنہٕ  وقتہٕ  روٗزِو  توٚہۍ  خاموشی  سان  بوزان۔  سٲنۍ  کٲم  چھےٚ  توٚہۍ  پرناوٕنۍ  تہٕ  سُہ  گژھیٚو  ہمیشہ  تۅہیِہ  یاد۔﴾"
  },
  {
    "verse_id": 7,
    "translation": "تَمہِ  ورٲے  یِہ  اللہ  تعالیٰ  ییٚژِھہ  ﴿یعنی  پوٗرٕ  قرآنُک  اکھ  اکھ  لفظ  تُہٕنٛدِس  یاداشتس  منٛز  محفوظ  سپدُن  چُھنہٕ  تۅہیِہ  پننہِ  طاقتُک  کمال  کینہہ  بلکہ  چُھ  اللہ  تعالیٰ  سٕنٛدِ  فضلُک  تہٕ  تٔمۍ  سٕنٛدِ  توفیقُک  نتیجہِ۔  نتہٕ  ہرگاہ  اللہ  تعالیٰ  ییٚژِھہ  سُہ  ہیٚکہِ  اَتھ  مٔشراونٲوِتھ  تہِ﴾  سُہ  چُھ  ظٲہرس  تہِ  زانان  تہٕ  یِہ  کینٛژھاہ  پوٗشیدٕہ  چُھ  تَتھ  تہِ  چُھ  زانان۔"
  },
  {
    "verse_id": 8,
    "translation": "بیٚیہِ  چِھ  أسۍ  تۅہیِہ  آسان  طریقٕچ  سہولیت  دِوان۔"
  },
  {
    "verse_id": 9,
    "translation": "لہٰذا  کٔرِو  توٚہۍ  نصیحت  ہرگاہ  نصیحت  فٲیدٕہ  مند  آسہِ،  ﴿یعنی  ٲسۍ  چِھنہٕ  تبلیغِ  دین کِس  معاملس  منٛز  توٚہۍ  کُنہِ  مشکلس  منٛز  ترٛاوٕنۍ  یَژھان  زِ  توٚہۍ  بوزنٲوِیوٗکھ  تِم  یِم  زٔرۍ  چِھ  تہٕ  نابیناہن  ہٲوِو  وَتھ،  بلکہ  چِھ  أسۍ  اکھ  سہل  وَتھ  تُہٕنٛدِ  خٲطرٕ  میسّر  تھاوان،  تہٕ  سۅ  چھےٚ  یِہ  زِ  نصیحت  کٔرِو  تَتھ  جایِہ  ییٚتہِ  تۅہیِہ  باسہِ  زِ  کانٛہہ  چُھ  اَمہِ  نِشہِ  فٲیدٕہ  تُلنہٕ  خٲطرٕ  تیار،  تِمن  لُکن  پتہٕ  پتہٕ  پکنٕچ  چھَنہٕ  کانٛہہ  ضرورت  یِمن  ہٕنٛدِس  بارس  منٛز  تُہُنٛد  تجربہٕ  آسہِ  وَنان  زِ  تِم  چِھنہٕ  نصیحت  قبول  کرٕنۍ  یَژھان۔﴾"
  },
  {
    "verse_id": 10,
    "translation": "یُس  شخص  کھۅژان  چُھ  سُہ  کرِ  نصیحت  قبول۔"
  },
  {
    "verse_id": 11,
    "translation": "تہٕ  اَمہِ  نِشہِ  روزِ  پَتھ  سُہ  انتہٲیی  بدبخت،"
  },
  {
    "verse_id": 12,
    "translation": "یُس  بٔڈِس  نارس  اندر  گژِھہ۔"
  },
  {
    "verse_id": 13,
    "translation": "پتہٕ  نہ  مَرِ  تتھ  اندر  تہٕ  نہ  روزِ  زندٕہ۔"
  },
  {
    "verse_id": 14,
    "translation": "کامیٲبی  لٔب  تٔمۍ  ییٚمۍ  پٲکیزگی  اختیار  کٔر۔"
  },
  {
    "verse_id": 15,
    "translation": "تہٕ  پننِس  رب  سُنٛد  ناو  ہیوٚتُن  تہٕ  پتہٕ  پٔرٕن  نماز۔"
  },
  {
    "verse_id": 16,
    "translation": "مگر  توٚہۍ  چِھو  دُنیا چِہ  زندگی  ترجیح  دِوان۔"
  },
  {
    "verse_id": 17,
    "translation": "حالانکہ  ٲخرت  چُھ  بہتر  تہٕ  بیٚیہِ  چُھ  باقی  روزن  وول۔"
  },
  {
    "verse_id": 18,
    "translation": "یٔہے  کتھ  ٲس  بروٗنٹھمیٚن  سوزنہٕ  آمتیٚن  صحیفن  اندر  تہِ  وَننہٕ  آمٕژ۔"
  },
  {
    "verse_id": 19,
    "translation": "ابراہیمؑ  تہٕ  موسیؑ  سٕنٛدیٚن  صحیفن  اندر۔"
  }
]