[
  {
    "verse_id": 1,
    "translation": "ن،  قلمُک  بیٚیہِ  تمہِ  چیزُک  قسم  ییٚمہِ  سٍتۍ  لیٚکھن  وٲلۍ  لیکھان  چِھ،  ﴿امام  تفسیر  مجاہد  چِھ  فرماوان  زِ  قلم  چُھ  مُراد  سُہ  قلم  ییٚمہِ  سٍتۍ  ذکر  یعنی  قرآن  اوس  لیکھنہٕ  یِوان۔  اَمہِ  نِشہِ  چُھ  پٲنۍ  پانے  یِہ  نتیجہِ  نیران  زِ  سُہ  چیز  یُس  لیٚکھنہٕ  اوس  یِوان  تمہِ  نِشہِ  چُھ  مُراد  قرآن  مجید﴾"
  },
  {
    "verse_id": 2,
    "translation": "پننہِ  ربّ  سٕنٛدِ  فضل  سٍتۍ  چِھو  نہٕ  توٚہۍ  مجنون۔  ﴿یتھ  جایِہ  چُھ  خطاب  بظاہر  رسول  اللہ  صلی  اللہ  علیہ و سلمن  کُن  مگر  اصلی  مقصد  چُھ  کُفّارِ  مکن  تِہندِ  تمہِ  بہتانُک  جواب  دِیُن  زِ  تِم  ٲسۍ  حضور  صلی  اللہ  علیہ و سلمن  مجنون  وَنان۔  مطلب  چُھ  یِہ  زِ  یِہ  قرآن  یُس  وَحی  ہٕندیو  کٲتِبو  ہٕندیو  اَتھو  لیٚکھنہٕ  چُھ  یِوان  چُھ  بجاے  خۅد  تِہندِ  اَمہِ  بہتان  کہ  تردیدٕ  خٲطرٕ  کٲفی۔﴾"
  },
  {
    "verse_id": 3,
    "translation": "تہٕ  یقیناً  چُھ  تُہندِ  خٲطرٕ  تِیُتھ  اجر  ییٚمُک  سِلسلہ  زانٛہہ  چُھنہٕ  ختم  سپدن  وول۔  ﴿یعنی  تُہندِ  خٲطرٕ  چُھ  اَتھ  کتھہِ  پیٚٹھ  بے حساب  تہٕ  لازوال  اجر  زِ  یِمہٕ  کوٗششہِ  توٚہۍ  صلی  اللہ  علیہ و سلم  اللہ  تعالیٰ  سٕنٛدیٚن  خلقن  ہٕنٛدِ  ہدایت  خٲطرٕ  کران  چِھو،  تمہِ  کِس  جوابس  منٛز  چَھو  تۅہیِہ  تِژٕھہ  تِژٕھہ  تکلیف  دِنہٕ  واجِنہِ  کتھہٕ  پیٚوان  بوزنہِ  مگر  توتہِ  چِھو  توٚہۍ  پنُن  یِہ  فرض  انجام  دِوان  پکان۔﴾"
  },
  {
    "verse_id": 4,
    "translation": "تہٕ  بے  شک  چِھو  توٚہۍ  اخلاق  کِس  تھدِس  مرتبس  پیٚٹھ۔  ﴿یعنی  قرآن  علاوٕہ  چِھ  تُہٕندۍ  بلند  اخلاق  تہِ  اَمہِ  کتھہِ  ہٕندۍ  ٹاکارٕہ  ثبوت  زِ  کُفّار  یۅسہٕ  دیوانگی  ہٕنٛز  تہمت  حضور  صلی  اللہ  علیہ و سلمن  پیٚٹھ  لاگان  ٲسۍ  سۅ  چھےٚ  سراسر  اَپٕز،  تِکیازِ  اخلاقُک  تھزر  تہٕ  دیوانگی  دۅشوے  ہیٚکن  نہٕ  أکۍ  سٕے  جایِہ  جمع  سپدِتھ۔﴾"
  },
  {
    "verse_id": 5,
    "translation": "عنقریب  وُچِھو  توٚہۍ  تہِ  تہٕ  تِم  تہِ  وُچھن  زِ،"
  },
  {
    "verse_id": 6,
    "translation": "تۅہیِہ  منٛز  کُس  چُھ  جنونس  مبتلا۔"
  },
  {
    "verse_id": 7,
    "translation": "تُہُند  ربّ  چُھ  تِمن  لُکن  تہِ  وارٕ  پٲٹھۍ  زانان  یِم  تٔمۍ  سٕنزِ  وَتہِ  نِشہِ  ڈٔلِتھ  چِھ،  تہٕ  سُے  چُھ  تِمن  تہِ  زانان  یِم  سیٚزِ  وَتہِ  پیٚٹھ  چِھ۔"
  },
  {
    "verse_id": 8,
    "translation": "لہٰذا،  مَہ  یِیِو  توٚہۍ  یِمن  بُتھۍ  پھِریٚن  ہٕندِس  دَباوس  منٛز  ہرگز۔"
  },
  {
    "verse_id": 9,
    "translation": "یِم  چِھ  یژھان  زِ  توٚہۍ  گٔژِھو  نرمی  کرٕنۍ  تیٚلہِ  کرہن  یِم  تہِ  نرمی۔  ﴿یعنی  توٚہۍ  ترٲوِو  اسلام  کِس  تبلیغس  منٛز  ڈیٚجر  تیٚلہِ  کرن  یِم  تہِ  تُہندِس  مخالفتس  منٛز  ہنا  نَرمی،  یا  گٔژِھو  توٚہۍ  تِہنزن  گُمرٲہِیَن  ہٕنٛز  رعایت  کٔرِتھ  پننِس  دینس  منٛز  ہنا  ترمیم  کرنس  پیٚٹھ  آمادٕہ،  تیٚلہِ  کرن  تِم  تۅہیِہ  سٍتۍ  مصالحت۔﴾"
  },
  {
    "verse_id": 10,
    "translation": "ہرگز  مَہ  دٔبِو  تس  شخصس  نِشہِ  یُس  سیٚٹھاہ  زیادٕہ  قسم  کھیٚنہٕ  وول  بے  وُقعت  انسان  چُھ۔"
  },
  {
    "verse_id": 11,
    "translation": "طعنہٕ  چُھ  دِوان،  چُغلہِ  کھیٚوان  چُھ  پھیران۔"
  },
  {
    "verse_id": 12,
    "translation": "نیکی  نِشہِ  چُھ  رُکاوان،  ظُلمس  تہٕ  زیادتی  منٛز  چُھ  حدٕ  نیرن  وول،  سخت  بد  اعمال  چُھ۔"
  },
  {
    "verse_id": 13,
    "translation": "ستم  گر  چُھ  تہٕ  یِمو  سارِوٕے  عیبو  سان  چُھ  بداصل۔"
  },
  {
    "verse_id": 14,
    "translation": "اَتھ  بِنا ہس  پیٚٹھ  زِ  تس  چُھ  واریاہ  مال  تہٕ  اولاد۔  ﴿یتھ  ہیٚکہِ  پیٹِھمِس  کلام  کِس  سلسلس  سٍتۍ  تہِ  تعلق  ٲسِتھ  تہٕ  اَمہِ  پتہٕ  کِس  تہِ۔  گۅڈنِکِس  صوٗرتس  منٛز  ہیٚکیس  یِہ  مطلب  ٲسِتھ  زِ  یِتھِس  نفرٕ  سُند  دباو  مَہ  کٔرِو  اَتھ  بِناہس  پیٚٹھ  قبول  زِ  تس  چُھ  سیٚٹھاہ  مال  تہٕ  اولاد۔  دوٚیِمِس  صوٗرتس  منٛز  چُھس  معنی  زِ  سیٚٹھاہ  مال  تہٕ  اولاد  آسنہٕ  موجوب  چُھ  یِہ  مغرور  گوٚمُت۔﴾"
  },
  {
    "verse_id": 15,
    "translation": "ییٚلہِ  سٲنۍ  آیات  چِھ  تس  بوزناونہٕ  یِوان  تیٚلہِ  چُھ  ونان  زِ  یِم  چِھ  بروٗنٹھمہِ  وقتٕکۍ  افسانہٕ۔"
  },
  {
    "verse_id": 16,
    "translation": "عنقریب  لگاوَو  أسۍ  أمۍ  سٕنٛزِ  ہسۍ  نستہِ  پیٚٹھ  داغ۔  ﴿چونکہ  سُہ  چُھ  پننِس  پانس  تھزِ  نستہِ  وول  سمجھان  امہِ  موجوب  چُھ  تٔمۍ  سٕنٛزِ  نستہِ  ہسۍ  نَس  وَننہٕ  آمُت۔  تہٕ  نستہِ  پیٚٹھ  داغ  لگاونہٕ  نِشہِ  چُھ  مُراد  تذلیل۔  یعنی  أسۍ  کرون  سُہ  دُنیاہس  تہٕ  ٲخرتس  منٛز  تِیُتھ  ذلیل  و  خوار  زِ  اَندس  تام  روزِ  یِہ  عیب  تس  پتے۔﴾"
  },
  {
    "verse_id": 17,
    "translation": "اَسہِ  چِھ  یِم  ﴿اہلِ  مکّہ﴾  تِتھے  پٲٹھۍ  آزمٲیشہِ  منٛز  ترٲوِمٕتۍ  یِتھہٕ  پٲٹھۍ  اکہِ  باغٕکۍ  مٲلِک  ٲسۍ  اسہِ  آزمایشہِ  منٛز  ترٲوِمٕتۍ،  ییٚلہِ  تِمو  قسم  کھیٚوو  زِ  پگاہ  صُبحٲے  والَو  أسۍ  پننِس  باغس  ضرور  میوٕہ۔"
  },
  {
    "verse_id": 18,
    "translation": "تہٕ  تِم  ٲسۍ  نہٕ  کانٛہہ  استثناء  ﴿ان  شاء  اللہ﴾  کران۔  ﴿یعنی  تِمن  اوس  پننِس  طاقتس  تہٕ  اختیارس  پیٚٹھ  تِیُتھ  بھروسہٕ  زِ  قسم  کھیٚتھ  ووٚنُکھ  بے  تکلف  زِ  أسۍ  والَو  پگاہ  ضروٗر  پننِس  باغس  میوٕہ  تہٕ  یِہ  وننٕچ  ضرورت  ٲس  نہٕ  تِمن  باسان  زِ  اگر  خُداین  یوٚژھ  تیٚلہِ  سپدِ  یِہ  کٲم۔﴾"
  },
  {
    "verse_id": 19,
    "translation": "رٲتھۍ  کِیُت  ٲسۍ  تِم  شۅنگِتھ  زِ  تُہندِس  ربّ  سٕندِ  طرفہٕ  پھیٖر  تتھ  باغس  اکھ  بلاے،"
  },
  {
    "verse_id": 20,
    "translation": "تہٕ  تتھ  سپُد  سُہ  حال  زنتہٕ  لوٗنمُت  فصل  اوس۔"
  },
  {
    "verse_id": 21,
    "translation": "صُبحٲے  چِھ  تِم  اکھ  أکِس  آلَو  کران  زِ،"
  },
  {
    "verse_id": 22,
    "translation": "اگر  میوٕہ  چُھو  والُن  تیٚلہِ  نیرِو  سُلہِ  سُلہِ  پننِس  زمینس  کُن۔"
  },
  {
    "verse_id": 23,
    "translation": "چنانچہِ  درٚاے  تِم  تہٕ  پانہٕ  وٲنۍ  ٲسۍ  ژوٗرِ  ژوٗرِ  وَنان،"
  },
  {
    "verse_id": 24,
    "translation": "زِ  یِنہٕ  اَز  کانٛہہ  مسکین  تُہندِس  باغس  نکھہٕ  یِیِہ۔"
  },
  {
    "verse_id": 25,
    "translation": "تِم  درٛاے  کینہہ  نَہ  دِنُک  فٲصلہٕ  کٔرِتھ  جلدی  جلدی  سُلی  تِتھہٕ  پٲٹھۍ  تور  زَنتہٕ  تِم  ﴿میوٕہ  والنس  پیٚٹھ﴾  قدرت  چِھ  تھاوان۔"
  },
  {
    "verse_id": 26,
    "translation": "مگر  ییٚلہِ  باغ  وُچُھکھ،  تِم  لٔگۍ  وَننہِ   اَسہِ  چھےٚ  وَتھ  گٔمٕژ  مٔشِتھ۔"
  },
  {
    "verse_id": 27,
    "translation": "نَہ،  بلکہ  چِھ  أسۍ  محروم  روٗدِمٕتۍ۔"
  },
  {
    "verse_id": 28,
    "translation": "تِمو  منٛزٕ  یُس  سارِوٕے  کھۅتہٕ  بہتر  شخص  اوس  تٔمۍ  ووٚن،  مےٚ  اوس مَونا  تۅہیِہ  ووٚنمُت  زِ  توٚہۍ  کیازِ  چِھونہٕ  تسبیح  کران؟  ﴿یعنی  اللہ  تعالیٰ  کیازِ  چھوٗن  نہٕ  یاد  کران؟  تِکیازِ  یِہ  کتھ  چَھو  مٔشِتھ  گٔمٕژِ  زِ  پیٚٹھہٕ  کنہِ  چُھ  پاک  پروردگار  موجود۔﴾"
  },
  {
    "verse_id": 29,
    "translation": "تِمو  دِژ  کریٚکھ  پاک  چُھ  سون  ربّ،  پزی  ٲسۍ  أسۍ  گناہ  گار۔"
  },
  {
    "verse_id": 30,
    "translation": "پتہٕ  لٲج  تِمو  اکھ  أکِس  ملامت  کرٕنۍ۔"
  },
  {
    "verse_id": 31,
    "translation": "پوٚتُس  ووٚن  تِمو  افسوس  سٲنِس  حالس  پیٚٹھ،  بے  شک  ٲسۍ  أسۍ  بُتھۍ  پھِرۍ  گٔمٕتۍ۔"
  },
  {
    "verse_id": 32,
    "translation": "دوٗر  چُھنہٕ  زِ  سون  ربّ  دِیِہ  اَسہِ  اَمہِ  کھۅتہٕ  بہتر  باغ۔  أسۍ  چِھ  پننِس  ربّس  کُن  رجوع  کران۔"
  },
  {
    "verse_id": 33,
    "translation": "یُتھ  چُھ  آسان  عذاب،  تہٕ  ٲخرتُک  عذاب  چُھ  اَمہِ  کھۅتہٕ  تہِ  بوٚڈ،  کاش  زانہَن  یِم  لُکھ  اَتھ۔"
  },
  {
    "verse_id": 34,
    "translation": "پٔزۍ  پٲٹھۍ  چِھ  خُدا  ترس  لُکن  خٲطرٕ  تِہندِس  ربّس  نِشہِ  نعمتن  ہٕنٛدۍ  جنّت۔  ﴿مکٕکۍ  بٔڈۍ  بٔڈۍ  سردار  ٲسۍ  مُسلمانن  ونان  زِ  یِمہٕ  نعمت  اَسہِ  دُنیاہس  منٛز  میلان  چھےٚ،  یِہ  چھےٚ  علامت  اَمہِ  کتھہِ  ہٕنٛز  زِ  أسۍ  چِھ  خُدایس  نِشہِ  مقبول،  تہٕ  یتھ  بدحٲلی  منٛز  توٚہۍ  چِھو  مبتلا،  یِہ  چھےٚ  اَمہِ  کتھِ  ہٕنٛز  دٔلیل  زِ  تۅہیِہ  پیٚٹھ  چُھ  اللہ  تعالیٰ  سُند  غضب۔  لہٰذا  اگر  کانٛہہ  ٲخرت  اوس  تہِ،  یِتھہٕ  پٲٹھۍ  زَن  توٚہۍ  وَنان  چِھو،  أسۍ  کرَو  تَتہِ  تہِ  عیش،  عذاب  آسیو  تۅہیِہ،  نہ  کہ  اَسہِ۔  امِیُک  جواب  چُھ  یِمن  آیاتن  منٛز  دِنہٕ  آمُت۔﴾"
  },
  {
    "verse_id": 35,
    "translation": "أسۍ  کروٕہ  فرمان  بردارن  ہُند  حال  مُجرمن  ہُند  ہیوٗ۔"
  },
  {
    "verse_id": 36,
    "translation": "تۅہیِہ  لُکن  کیا  چُھو  گوٚمُت،  توٚہۍ  کِتھۍ  حُکم  چِھو  لگاوان۔"
  },
  {
    "verse_id": 37,
    "translation": "کیا  تۅہیِہ  نِشہِ  چھا  کانٛہہ  کتاب؟  ﴿یعنی  اللہ  تعالیٰ  سٕنز  سوزنہٕ  آمٕژ  کانٛہہ  کتاب﴾  یتھ  منٛز  توٚہۍ  یِہ  پران  چِھو  زِ،"
  },
  {
    "verse_id": 38,
    "translation": "تُہندِ  خٲطرٕ  چُھ  تَتہِ  ضروٗرتی  کینٛژھاہ  یِکینٛژھاہ  توٚہۍ  پننہِ  خٲطرٕ  چِھو  پسند  کران؟"
  },
  {
    "verse_id": 39,
    "translation": "کِنہٕ  تُہندِ  خٲطرٕ  چِھ  قیامت  کِس  دۅہس  تام  اسہِ  پیٚٹھ  کینہہ  عہد  و  پیمان  ثٲبت  زِ  تۅہیِہ  میلیو  تی  کینٛژھاہ،  ییٚمیُک  توٚہۍ  حکم  لگٲوِو؟"
  },
  {
    "verse_id": 40,
    "translation": "یِمن  پٔرٛژِھو  تۅہیِہ  منٛز  کُس  چُھ  اَمیُک  ضٲمِن؟"
  },
  {
    "verse_id": 41,
    "translation": "کِنہٕ  یِہندۍ  کینہہ  ٹھٔہراونہٕ  آمٕتۍ  شریک  چِھ؟  ﴿یِمو  اَمیُک  ذِمہٕ  آسہِ  روٚٹمُت﴾  اگر  یِہ  کتھ  چھےٚ  تیٚلہِ  أنِن  پننیٚن  شریکن  اگر  یِم  پٔزِیٲرۍ  چِھ۔"
  },
  {
    "verse_id": 42,
    "translation": "ییٚمہِ  دۅہ  سخت  وقت  واتہِ،  تہٕ  لُکھ  یِن  سجدٕہ  کرنہٕ  خٲطرٕ  بُلاونہٕ،  یِم  لُکھ  ہیٚکن  نہٕ  سجدٕہ  کٔرِتھ۔"
  },
  {
    "verse_id": 43,
    "translation": "یِہنٛزٕ  نظرٕ  آسن  بۅن  کُن،  یِمن  پیٚٹھ  آسہِ  ذِلّت  وَسان۔  ییٚلہِ  یِم  صحیح  و  سالم  ٲسۍ  تمہِ  ساعتہٕ  ٲسۍ  یِم  سجدٕہ  خٲطرٕ  بُلاونہٕ  یِوان  ﴿تہٕ  یِم  ٲسۍ  انکار  کران﴾۔"
  },
  {
    "verse_id": 44,
    "translation": "لہٰذا،  اے  نبیؐ،  توٚہۍ  ترٲوِو  اَتھ  کلامس  انکار  کرن  والیٚن  ہُند  معاملہٕ  مےٚ  پیٚٹھ۔  أسۍ  نِموکھ  یِم  تمہِ  طریقہٕ  درجہ  پتہٕ  درجہ  تبٲہی  کُن  زِ  یِمن  لگہِ  نہٕ  خبر  تہِ۔"
  },
  {
    "verse_id": 45,
    "translation": "بہٕ  چُھس  یِہٕنز  رَز  ڈیٚج  ترٛاوان،  میٲنۍ  چال  چھےٚ  بٔڑِ  زبردست۔"
  },
  {
    "verse_id": 46,
    "translation": "کیا  توٚہۍ  چِھوا  یِمن  نِشہِ  کانٛہہ  اجر  طلب  کران  زِ،  یِم  آسن  اَتھ  چیٚٹہِ  ہٕندِس  بارس  تل  دٔبِتھ  گژھان؟"
  },
  {
    "verse_id": 47,
    "translation": "کیا  یِمن  نِشہِ  چَھا  غیبُک  علم  ییٚمہِ  سٍتۍ  یِم  لیٚکھان  آسن؟"
  },
  {
    "verse_id": 48,
    "translation": "اچھا،  کٔرِو  پننِس  ربّ  سُنٛد  فٲصلہٕ  صٲدِر  سپدنس  تام  صبر۔  تہٕ  گاڈِ  وٲلۍ  ﴿یونسؑ﴾  سٕنٛدۍ  پٲٹھۍ  یِنہٕ  بٔنِو،  ﴿یعنی  یونس  علیہ  السلامن  ہٕنٛدۍ  پٲٹھۍ  ہے  زیٚو  نہٕ  بےصبری  کٲم،  یِم  پننہِ  بےصبری  ہٕنٛدِ  وجہ  کِنۍ  گاڈِ  ہٕنٛدِس  شکمس  منٛز  واتناونہٕ  ٲسۍ  آمٕتۍ﴾  ییٚلہِ  تٔمۍ  ناد  اوس  لویمُت  تہٕ  سُہ  اوس  غمہٕ  ہوٚت۔"
  },
  {
    "verse_id": 49,
    "translation": "اگر  تٔمۍ  سٕنٛدِس  ربّ  سٕنٛز  مہربٲنی  تس  شٲملِ  حال  سپدِ  ہے  نہٕ،  تیٚلہِ  یِیہِ  ہے  سُہ  ہموار  مٲدانس  منٛز  چھکنہٕ  تہٕ  سُہ  آسِ  ہے  ملامت  زدٕہ  ﴿ابتر  حالتس  منٛز﴾۔"
  },
  {
    "verse_id": 50,
    "translation": "ٲخر  کار  کوٚر  سُہ  تٔمۍ  سٕنٛدۍ  ربّن  برگُزیدٕہ،  تہٕ  سُہ  کوٚرُن  صالح  بندن  منٛز  شٲمِل۔"
  },
  {
    "verse_id": 51,
    "translation": "ییٚلہِ  یِم  کٲفر  نصیحتُک  کلام  ﴿قرآن﴾  چِھ  بوزان،  تیٚلہِ  چِھو  تۅہیِہ  تِمو  نظرو  وُچھان  زِ  زَنتہٕ  تُہٕنٛدۍ  قدم  موٗلے  کڑن،  بیٚیہِ  چِھ  ونان  زِ  یِہ  چُھ  ضرور  دیوانہٕ۔"
  },
  {
    "verse_id": 52,
    "translation": "حالانکہ  سارِنٕے  دُنیا  والیٚن  خٲطرٕ  چُھ  یِہ  اکھ  نصیحت۔"
  }
]