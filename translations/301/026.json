[
  {
    "verse_id": 1,
    "translation": "یِم  چھِ  حروف  مقطعات  یِمن  ہُنٛد  معنی  زانہِ  پانہٕ  خدا۔"
  },
  {
    "verse_id": 2,
    "translation": "یِم  مضامین  یِم  تۅہیہِ  پٮ۪ٹھ  نٲزل  سپدان  چھِ،  یِم  چھِ  آیات  تَمہِ  کتابہِ  ہٕندۍ  یۅسہٕ  سورُے  نٔنہِ  راوٕوُنۍ  چھےٚ،  پوٚز  کیا  چھُ،  اَپُز  کیا  چھُ۔  تِم  لوٗکھ  یِم  پژھ  چھِنہٕ  کران،  مَتہٕ  کٔرِتن،  توٚہۍ  کیازِ  چھِو  یوٗت  غمگین  گژھان۔"
  },
  {
    "verse_id": 3,
    "translation": "شاید  توٚہۍ  ما  ترٲوِیوٗن  ۂرِتھ  پَنُن  پان  ییٚمہِ  غمہٕ  سٍتۍ  کہ  کونہٕ  چھِ  ایمان  انان  یتھ  قرآن  مجیدس،  توٚہۍ  مَہ  حض  کھیٚیِو  اَمُیک  غم۔"
  },
  {
    "verse_id": 4,
    "translation": "ہرگاہ  أسۍ  یژھو  تِم  کروکھ  جبراً  مسلمان،  یِتھہٕ  پٲٹھۍ  کہ  أسۍ  سوزو  تِمن  پٮ۪ٹھ  آسمان  کہ  طرفہٕ  اَکھ  نشاناہ  ییٚمہِ  سٍتۍ  تِمن  اختیارٕے  سلب  سَپدِ۔  تِہٕنزٕ  گردنہٕ  نَمن  بۅن  کُن،  چارٕہ  لگیکھ  نہٕ  کینٛہہ  تہِ  ایمان  اَننہٕ  ورٲے،  مگر  أسۍ  کرو  نہٕ  تہِ،  کیازِ  تہِ  کرنہٕ  سٍتۍ  چھُنہٕ  آزمٲیش  تہٕ  امتحان  باقی  روزان  مگر  تِمن  ہٕنز  حالت  چھےٚ  کہ۔"
  },
  {
    "verse_id": 5,
    "translation": "چھَنہٕ  واتان  تِمن  نِشہِ  حضرت  رحمان  سٕندِ  طرفہٕ  کانٛہہ  نصیحتاہ  و  وعظاہ  نوٚو  تہٕ  تازٕہ  مگر  تِم  چھِ  تَمہِ  نِشہِ  بُتھ  پھِران۔"
  },
  {
    "verse_id": 6,
    "translation": "چنانچہ  یوٚت  پٮ۪ٹھ  وٲژ  نوبت  کہ  یِمَو  ووٚن  کہ  قرآن  مجید  چھُ  اَپُز  یُس  اعراضُک  ہیریُم  درجہ  چھُ۔  اَتھ  کُن  نظر  کٔرِتھ  ووٚنُکھ  یہِ  چھُ  اَپُز،  اَمہِ  علاوٕہ  کٔرِکھ  اَتھ  قرآن  مجیدس  ٹھٹھہٕ۔  وۅنۍ  واتہِ  تِمن  نِشہِ  خبر  تَمہِ  حقیقتٕچ  یتھ  یِم  ٹھٹھہٕ  کران  ٲسۍ  ییٚلہِ  عذابس  گرفتار  گژھن۔"
  },
  {
    "verse_id": 7,
    "translation": "کیا  یِمَو  وُچھنا  یتھ  زمینس  کُن  کہ  کٲتیاہ  رٕتین  رٕتین  کُٰین  ہٕندۍ  قسم  کھٲرۍ  اَسہِ  اَمہِ  زمینہٕ  منٛزٕ۔"
  },
  {
    "verse_id": 8,
    "translation": "بے  شک  چھِ  اتھ  منٛز  سانہِ  قدرتٕکۍ  نشانہٕ،  مگر  یِمَو  اندرٕہ  چھِ  اکثر  یِم  نہٕ  پژٕھے  کران  چھِ۔"
  },
  {
    "verse_id": 9,
    "translation": "پٔزِپٲٹھۍ  تُہُند  پروردگار  چھُ  سٮ۪ٹھاہ  غٲلب  سٮ۪ٹھاہ  رحمت  وول۔"
  },
  {
    "verse_id": 10,
    "translation": "یِمن  لوٗکن  فرمٲوِو  تَمہِ  وقتُک  قصہٕ  یُتھ  تِم  عبرت  رَٹن  ییٚلہِ  آلو  دُیت  تُہٕندۍ  پروردگارن  موسیٰ  کلیم  اللہ  ہس  کہ  تبلیغ  کرنہِ  گٔژِھو  نافرمان  قومس۔"
  },
  {
    "verse_id": 11,
    "translation": "یعنی  فرعون  سٕندِس  قومس،  کیا  کھۅژان  چھِنا  تِم  سٲنِس  قہرس  تہٕ  غضبس،  کیا  پتھ  روزن  نا  تِم  سانہِ  نافرمٲنی  نِشہِ۔"
  },
  {
    "verse_id": 12,
    "translation": "حضرت  موسیٰ  ہن  دوٚپ  خدایا  بہٕ  چھُس  گژھنہٕ  خٲطرٕ  تیار  مگر  بییم  چھُم  تِم  ما  زانن  مےٚ  اَپزِیور۔"
  },
  {
    "verse_id": 13,
    "translation": "ییٚمہِ  سٍتۍ  سپدِ  تنگ  دل  میون،  مےٚ  پھورِ  نہٕ  زیٚوِ  کِہِنۍ،  پس  سوزکھنا  ژٕہ  وحی  میٲنِس  برادر  ہارونس۔  سُتہِ  کرہن  پیغمبر،  توپتہٕ  پکہِ  ہا  سُتہِ  مےٚ  سٍتۍ،  ہرگاہ  تِم  اَپزِیور  زانہن  سُہ  کرِہا  مےٚ  تصدیق۔"
  },
  {
    "verse_id": 14,
    "translation": "بیٚیہِ  چھُ  مےٚ  بیاکھ  عرض  کہ  مےٚ  پٮ۪ٹھ  چھُ  تِہُند  اَکھ  جُرماہ،  مےٚ  چھُ  خطرٕ  گژھان  تَمہِ  مۅکھٕ  ما  مارن  تِم  مےٚ۔"
  },
  {
    "verse_id": 15,
    "translation": "اللہ  تعالیٰ  ہن  فرمووُس  تہِ  بنہِ  نہٕ  ہرگز،  ژےٚ  ہیٚکی  نہٕ  اَتھہٕ  لٲگِتھ  کانٛہہ،  اَسہِ  کٔر  عطا  ہارون  علیہ  السلامس  پیغمبری۔  پس  گٔژِھو  توٚہۍ  دۅشوے  میٲنۍ  آیات  ہیتھ،  أسۍ  تہِ  چھِ  نصرت  و  امداد  کرنہٕ  خٲطرٕ  تۅہیہِ  سٍتۍ  بوزان  تِہُند  گفتگو۔"
  },
  {
    "verse_id": 16,
    "translation": "پس  وٲتِو  توٚہۍ  دۅشوے  فرعونس  نِشہِ،  توپتہٕ  دٔپیوٗس  أسۍ  دۅشوے  چھِ  ژےٚ  کُن  پیغمبر  پروردگارٕ  عالمین  سٕندِ  طرفہٕ  دعوتِ  توحیدس  سٍتۍ  یہِ  حکم  ہیتھ  آمٕتۍ  کہ۔"
  },
  {
    "verse_id": 17,
    "translation": "آزاد  کرُکھ  ژٕہ  بنی  اسرٲیل  ظلمہٕ  نِشہِ  بٚیہِ  دِ  ژٕہ  تِمن  اصلی  وطن  شامس  کُن  اَسہِ  سٍتۍ  گژھنہٕ۔  تِم  دۅشوے  گٔے  فرعونس  نِشہِ،  تس  واتنووُکھ  یہِ  پیغام۔  فرعونن  بوزٕہ  یِمہٕ  سارے  کتھہٕ،  توپتہٕ  ووٚتھ  موسیٰ  علیہ  السلامس  کُن،اوہ  ہو،  توٚہۍ  چھِو  حض  آمٕتۍ۔"
  },
  {
    "verse_id": 18,
    "translation": "فرعونن  دوُپُس،  ژٕہ  ما  چھُکھ  سُے  یَس  اَسہِ  زیٚوُنہِ  پانہٕ  پٮ۪ٹھہٕ  پرورش  کٔرمٕژ  چھےٚ،  بیٚیہِ  روٗدُکھ  ژٕہ  اَسہِ  نِشہِ  پننہِ  عمرِ  ہٕندین  واریاہن  ؤرِین۔"
  },
  {
    "verse_id": 19,
    "translation": "بیٚیہِ  کوٚرُتھ  ژےٚ  سُہ  جرم  یُس  ژےٚ  کوٚرُتھ ﴿یعنی  اَکھ  قبطی،  سانہِ  قومُک  اَکھ  شخص  مورتھن﴾ بیٚیہِ  چھُکھ  ژٕہ  توپتہٕ  تہِ  کفرانِ  نعمت  کروُنیو  اندرٕہ،  سٲنۍ  احسانات  چھی  نہٕ  یادٕے،  بیٚیہِ  چھُکھ  اَز  آمُت  مےٚ  پَنُن  تٲبع  بناونہٕ  خٲطرٕ۔"
  },
  {
    "verse_id": 20,
    "translation": "موسیٰ  علیہ  السلامن  دوٚپنس  واقعی  مےٚ  کٔر  سۅ  حرکت،  مےٚ  گٔیہِ  سۅ  غلطی،  عمداً  کوٚر  نہٕ  مےٚ  سُہ  شخص  قتل  بلکہ  کریوو  مےٚ  تس  تِہٕنزِ  غلطی  پٮ۪ٹھ  تنبیہ  مگر  سُہ  موٗد  تَمی  سٍتۍ،  قصداً  مور  نہٕ  مےٚ  سُہ۔"
  },
  {
    "verse_id": 21,
    "translation": "توپتہٕ  ییٚلہِ  بہٕ  تۅہیہِ  کھوٚژُس  بہٕ  ژوٚلُس  تۅہیہِ  نِشہِ۔  پس  کٔر  مےٚ  عطا  پنٕنۍ  پروردگارن  عقل،  علم  تہٕ  دٲنشمندی،  بیٚیہِ  کوٚرنس  بہٕ  پیغمبرو  اندرٕہ۔"
  },
  {
    "verse_id": 22,
    "translation": "کیا  یہِ  کانٛہہ  نعمتھاہ  ییٚمُیک  ژٕہ  مےٚ  پٮ۪ٹھ  احسان  چھُکھ  تھاوان  کہ  میون  قوم  بنی  اسرٲییل  بنووتھن  ژےٚ  پَنُں  غلام۔  تِم  تھٲوِتھکھ  ژےٚ  بٔڈِس  ذلتس  تہٕ  ظلمس  اندر،  تِہٕندیٚن  لۅکٹین  اوسُکھ  ماران،  تمی  مۅکھہٕ  ترووہس  بہٕ  صندوقس  منٛز  دریاوس  اندر۔  ژےٚ  بروٗنٹھۍ  کِنۍ  ییٚلہِ  بہٕ  پوٚکُس  ژےٚ  کھولتھس  بہٕ،  توپتہٕ  کٔرتھم  پرورش۔  اَمہِ  پرورشہِ  ہُنٛس  اصلی  وجہ  چھُ  چون  ظلم۔  اَمہِ  پرورشہِ  ہُنٛد  کیا  چھُکھ  ژٕہ  مےٚ  پٮ۪ٹھ  احسان  تھاوان،  بلکہ  پزِہی  ژےٚ  پننین  ناشٲیستہ  حرکاتن  تہٕ  یچھ  کامین  پٮ۪ٹھ  نٲدم  تہٕ  پشیمان  سپدُن،  چھَیہِ  خبر  کٲتیاہ  لۅکٕٹۍ  مٲرِتھکھ  ژےٚ،  کوتاہ  خونِ  ناحق  کوٚرُتھ  ژےٚ۔"
  },
  {
    "verse_id": 23,
    "translation": "کتھ  ڈٲلِتھ  ووٚن  فرعونن،  سُہ  ربّ  العالمین  کُس  گوٚو  ییٚمۍ  سٕندِ  طرفہٕ  توٚہۍ  سوزنہٕ  آمٕتۍ  چھِو؟"
  },
  {
    "verse_id": 24,
    "translation": "موسیٰ  علیہ  السلامن  دوٚپُس،  سُہ  گوٚو  آسمانن  تہٕ  زمینن  بیٚیہِ  تَمہِ  سارِکُے  پروردگار  یہِ  تِمن  منٛزباگ  چھُ،  ہرگاہ  تۅہیہِ  یقین  کرُن  چھُو  تیٚلہِ  چھُو  یہِ  کٲفی  پتہٕ  ربّ  العالمین  سُنٛد۔"
  },
  {
    "verse_id": 25,
    "translation": "فرعون  لوٚگ  وَننہِ  تِمن  لوٗکن  یِم  تس  أندۍ  پٔکۍ  ٲسۍ  بِہِتھ،  چھِوٕہ  بوزان  یہِ  شخص  کیا  چھُ  میانہِ  سوالُک  جواب  ونان،  میون  سوال  چھُ  کیا  تانۍ،  جواب  چھُ  کیا  تانۍ۔"
  },
  {
    "verse_id": 26,
    "translation": "موسیٰ  علیہ  السلامن  دوٚپُس،  سُہ  چھُ  تُہُند  تہٕ  بیٚیہِ  تُہٕندین  مالیٚن  بُڈِ  ببن  ہُنٛدپروردگار۔"
  },
  {
    "verse_id": 27,
    "translation": "فرعون  لوٚگ  دَپنہِ  پننین  حٲشیہِ  نشینن  کُن  طعنہٕ  دِوان  کہ  یہِ  پیغمبر  یُس  تۅہیہِ  کُن  سوزنہٕ  چھُ  آمُت،  یہِ  چھُ  پٔزِپٲٹھۍ  موٚت  تہٕ  دیوانہٕ۔"
  },
  {
    "verse_id": 28,
    "translation": "موسیٰ  علیہ  السلامن  دوٚپُس،  سُہ  چھُ  مشرق  و  مغربُک  بیٚیہِ  تَمہِ  سارِکُے  یہِ  تتھ  درمیان  چھُ  پروردگار۔  ہرگاہ  توہیہِ  عقل  چھَے،  تمی  عقلہِ  سٍتۍ  مٲنِو  یہِ  کتھ۔"
  },
  {
    "verse_id": 29,
    "translation": "فرعون  ووٚتھ  موسیٰ  علیہ  السلامس  کُن،  ہرگاہ  ژٕہ  مےٚ  ورٲے  بیاکھ  معبوداہ  ٹھٔہراوٕہن  تیٚلہِ  سوزتھ  بہٕ  ژٕہ  قٲد  خانس  اندر،  تٔمۍ  سُنٛد  قٲد  خانہٕ  اوس  سٮ۪ٹھاہ  مشکل،  زمینس  منٛز  اوس  اَکھ  سرٛون  چہاہ،  تتھ  منٛز  ٲسۍ  دِوان  بٔرِتھ  قٍدِس،  تَتہِ  اوس  سُہ  مٔرِتھ  کھارنہٕ  یِوان۔"
  },
  {
    "verse_id": 30,
    "translation": "موسیٰ  علیہ  السلامن  دوٚپُس،  ہرگاہ  بہٕ  پننِس  نبوتس  پٮ۪ٹھ  نٔنۍ  دلیل  پیش  کرٕہ،  توتہِ  تھاوکھہٕ  ژٕہ  مےٚ  قٲد  خانس  منٛز۔"
  },
  {
    "verse_id": 31,
    "translation": "فرعونن  دوٚپُکھ  ہرگاہ  توٚہۍ  پوٚز  وَوہٕ  وُنیو  اندرٕہ  چھِو،  کٔرِو  تیٚلہِ  دلیل  پیش۔"
  },
  {
    "verse_id": 32,
    "translation": "أتی  ترٲوٕکھ  پنٕنۍ  لورِہن  پتھر،  یکدم  سَپُد  تتھ  وارٕ  کارٕ  بوٚڈ  اژدہا۔"
  },
  {
    "verse_id": 33,
    "translation": "بیٚیہِ  کوٚڈُکھ  نالہٕ  منٛزٕہ  پَنُن  اَتھہٕ،  أتی  آو  سُہ  بوزنہٕ  سارِنٕے  وُچھہِ  وُنین  نَپہٕ  نَپہٕ  کروُن،  لوٗکھ  تھارے  تہٕ  ژٔلۍ۔"
  },
  {
    "verse_id": 34,
    "translation": "فرعون  لوٚگ  وَننہِ  پننین  حٲشیہ  جانشینن،  اہلِ  دربارن،  بے  شک  یہِ  چھُ  ضرور  سٮ۪ٹھاہ  مٲہر  سٲحر۔"
  },
  {
    "verse_id": 35,
    "translation": "أمۍ  سُنٛد  اِرادٕہ  چھُ  کہ  تۅہیہِ  کڑیٚو  پننہِ  وطنہٕ  منٛزٕ،  پس  کیا  چھُ  تُہُند  مشورہ۔"
  },
  {
    "verse_id": 36,
    "translation": "تِمَو  دوٚپہس،  مہلت  دِ  ژٕہ  أمِس  یعنی  موسیٰ  علیہ  السلامس  بیٚیہِ  أمۍ  سٕندِس  بٲیِس۔  یِہِندس  مارنس  یا  قٲد  کرنس  منٛزمَہ  کر  ژٕہ  جلدی۔  ژٕ  سوزُن  پننین  مملکت  کین  مختلف  شہرن  کُن  اَکھ  جماعتھاہ  یِم  سٲحرن  تہٕ  جادو  گرن  سۅمبرن  تہٕ  جمع  کرن۔"
  },
  {
    "verse_id": 37,
    "translation": "تِم  واتنٲوِن  ژےٚ  ن،شہِ  سٲری  مملکتٕکۍ  سٲحر  تہٕ  جادو  گر۔"
  },
  {
    "verse_id": 38,
    "translation": "توپتہٕ  آے  سۅمبرنہٕ  سٲری  جادو  گر  تَمہِ  دۅہ  کِس  وقتس  پٮ۪ٹھ  یُس  مقرر  اوس  کرنہٕ  آمُت،  سُہ  گوٚو  کاجُک  وقت،  10  محرم  روزِ  عاشورہ  یُس  تِمن  یوم  الزینتہ،  عید  ہُنٛد  دۅہ  اوس۔"
  },
  {
    "verse_id": 39,
    "translation": "بیٚیہِ  آو  وَننہٕ  مصرٕکین  لوٗکن  فرعون  سٕندِ  طرفہٕ،  کیا  توٚہۍ  تہِ  سَپدِوا  جمع  اَتھ  مجمس  سٍتۍ۔"
  },
  {
    "verse_id": 40,
    "translation": "یُتھ  أسۍ  فٲصلہٕ  کٔرِتھ  جادوگرن  ہٕنزپٲروی  کرو،  ہرگاہ  تِمے  غٲلب  سپٕدۍ۔"
  },
  {
    "verse_id": 41,
    "translation": "ادٕہ  ییٚلہِ  سٲحر  آے  تِم  لٔگۍ  وَننہِ  فرعونس۔  کیا  اَسہِ  میلیا  ضرور  موٚزوٗرۍ  تہٕ  انعام  ہرگاہ  أسۍ  غٲلب  سپدو۔"
  },
  {
    "verse_id": 42,
    "translation": "فرعونن  دوٚپُکھ  اَکھ  موٚزٗوٗرۍ،  بیٚیہِ  سپدِو  توٚہۍ  میانیو  مُقربو  اندرٕہ۔"
  },
  {
    "verse_id": 43,
    "translation": "حضرت  موسیٰ  ہن  دوٚپ  تِمن  سٲحرن،  ترٲوِو  کیا  چھُو  تۅہیہِ  تراوُن۔"
  },
  {
    "verse_id": 44,
    "translation": "توپتہٕ  تراوِ  تِمَو  پننہِ  رَزٕہ  تہٕ  پننہِ  لورِ،  یِمہٕ  جادِ  کہ  اثرٕ  سٍتۍ  سرُپھ  ہی  معلوم  سپدان  آسہٕ،  بیٚیہِ  لٔگۍ  دپنہِ  فرعون  سٕندِ  اقبالُک  چھُم  قسم  کہ  أسی  چھِ  زورس  منٛز،  فتح  آسہِ  سٲنی۔"
  },
  {
    "verse_id": 45,
    "translation": "توپتہٕ  تروو  موسیٰ  علیہ  السلامن  پَنُن  عصا  بہ  حکمِ  خدا،  أتی  ہیوٚت  تٔمۍ  تراوان  تراوٲنی  نینگلاوُن  تہِ  سورُے  یہِ  تِمَو  تیار  کوٚرمُت  اوس۔"
  },
  {
    "verse_id": 46,
    "translation": "یہِ  وُچھِتھ  پیے  جادوگر  ؤسِتھ  سجدٕہ  کِس  حالس  اندر۔"
  },
  {
    "verse_id": 47,
    "translation": "دَپنہِ  لٔگۍ  اَسہِ  کٔر  پژھ  ربُّ  العالمینس۔  فرعونن  دوٚپُک  یہِ  چھُوٕہ  توٚہۍ  میونُے  ونان،تِمَو  دوٚپُس۔"
  },
  {
    "verse_id": 48,
    "translation": "حضرت  موسیٰ  تہٕ  حضرت  ہارون  سٕندِس  پروردگارس۔"
  },
  {
    "verse_id": 49,
    "translation": "فرعونن  دوٚپُکھ  تۅہیہِ  چھَوٕہ  پژھ  کٔرمٕژ  حضرت  موسیٰ  ہس  میانہِ  حکم  دِنہٕ  برونٹھُے،  پٔزِپٲٹھۍ  یہِ  چھُ  تُہُنٛد  بوٚڈ  سٲحر،  ییٚمۍ  توٚہۍ  تہِ  ہیٚچھنٲوِ  متۍ  چھِنَو  سِحر۔  وۅنۍ  سپدِ  تۅہیہِ  معلوم  تۅہیہِ  کیا  بنیو۔  بہٕ  ژَٹہِ  تُہٕندۍ  اَتھہٕ  تہٕ  کھۅر  پھِرِتھ  یعنی  دٔچھُں  اَتھہٕ  تہٕ  کھوفُر  کھۅر،  بیٚیہِ  دِمَو  توٚہۍ  سٲری  پھَہہِ۔"
  },
  {
    "verse_id": 50,
    "translation": "تِمَو  سٲحرو  دوٚپُس،  اَسہِ  چھُنہٕ  تتھ  اندر  کانٛہہ  نقصان  تہٕ  ضریٚر۔  أسۍ  چھِ  بے  شک  پننِس  پروردگارس  نِشہِ  واتہٕ  وُنۍ۔"
  },
  {
    "verse_id": 51,
    "translation": "أسۍ  چھِ  یقیناً  امید  تھاوان  کہ  اَسہِ  کرِ  مغفرت  پروردگار  سون  سانین  سارِنٕے  گناہن،  کیازِ  أسۍ  چھِ  گۅڈنِکی  پژھ  کروُنۍ  تَس  معبودِ  برحقس  فرعون  سٕندِ  جماعتہٕ  منٛزٕ۔"
  },
  {
    "verse_id": 52,
    "translation": "توپتہٕ  سوٗز  اَسہِ  حکم  موسیٰ  علیہ  السلامس  کہ  نِیٖرِو  رات  کِیُت  میٲنۍ  بندہ  ہیٚتھ  یعنی  بنی  اسرٲییل،  پٔزِپٲٹھۍ  تۅہیہِ  یِیہِ  پتہٕ  دورنہٕ۔"
  },
  {
    "verse_id": 53,
    "translation": "توپتہٕ  سوٗز  فرعونن  گامن  تہٕ  شہرن  کِنۍ  اَکھ  جماعتھاہ  لوٗکھ  سۅمبرنہٕ  خٲطرٕ  تہٕ  تِمے  فوجس  منٛز  بھرتی  کرنہٕ  خٲطرٕ،  دپان  اوسُکھ۔"
  },
  {
    "verse_id": 54,
    "translation": "یہِ  موسیٰ  علیہ  السلام  سٕنز  جماعت  چھےٚ  سانین  لوٗکن  نسبت  سٮ۪ٹھاہ  کم  جماعتھاہ،"
  },
  {
    "verse_id": 55,
    "translation": "تِمے  چھِ  اَسہِ  تنگ  کران  ژکھ  کھاران۔"
  },
  {
    "verse_id": 56,
    "translation": "بیٚیہِ  چھِ  أسۍ  سٲری  سِلح  سامانہٕ  پٲرِتھ  اَکھ  فوجاہ،  اللہ  تعالیٰ  فرماوان۔"
  },
  {
    "verse_id": 57,
    "translation": "پس  کٔڑۍ  اَسہِ  تِم  یعنی  فرعون  تہٕ  تٔمۍ  سٕنز  لشکر  کَمَو  کَمو  باغو  تہٕ  ناگ  رادَو  منٛزٕ۔"
  },
  {
    "verse_id": 58,
    "translation": "بیٚیہِ  کَمَو  کمو  خزانو  منٛزٕ،  بیٚیہِ  نفس  نفس  لَریٚو  جایَو  اندرٕ۔"
  },
  {
    "verse_id": 59,
    "translation": "اَکھ  گوٚو  یہِ،  بیٚیہِ  بنٲوۍ  تِمن  لریٚن  جاین  تہٕ  باغن  ہٕندۍ  مٲلک  بنی  اسراییل۔"
  },
  {
    "verse_id": 60,
    "translation": "چنانچہ  فرعون  تہٕ  تٔمۍ  سٕنز  جماعت  تہٕ  لشکر  دورے  تِمن  پتہٕ،  توپتہٕ  وٲتۍ  تِمن  نِشہِ  آفتاب  کھسنہٕ  کہ  وقتہٕ۔"
  },
  {
    "verse_id": 61,
    "translation": "توپتہٕ  ییٚلہِ  دۅشوُنۍ  جمٲعثن  اَکھ  أکِس  پٮ۪ٹھ  نظر  پیٚیہِ،  دَپنہِ  لٔگۍ  موسیٰ  علیہ  السلام  سٕندۍ  لوٗکھ،  أسۍ  آے  تِہِندِس  اَتھس  اندر،وۅنۍ  کیا  بَنہِ۔"
  },
  {
    "verse_id": 62,
    "translation": "موسیٰ  علیہ  السلامن  دوٚپُکھ،  تہِ  بَنہِ  نہٕ  ہرگز  کُنہِ  صورتس  اندر،  اَسہِ  ہیٚکن  نہٕ  تِم  ہرگز  رٔٹِتھ،  پٔزِپٲٹھۍ  مےٚ  سٍتۍ  چھُ  میون  پروردگار،  سُہ  ہاوِ  مےٚ  اَمہِ  دریاوٕہ  أندرٕ  نیرنٕچ  وَتھ۔"
  },
  {
    "verse_id": 63,
    "translation": "پس  سوٗز  اَسہِ  حکم  موسیٰ  علیہ  السلامس  کہ  توٚہۍ  لٲیِو  لورِ  سٍتۍ  دریاوٕ  کِس  آبس  ژٔنڈ،  أتی  لٲے  تِمَو  ژٔنڈ  دریاوس۔  أتی  سَپٕدۍ  دریاوس  باہ  حصہٕ،  پرتھ  حصاہ  اوس  بوٚڈ  بوٚڈ  کۅہاہ  ہیوٗ۔"
  },
  {
    "verse_id": 64,
    "translation": "توپتہٕ  واتنٲو  اَسہِ  نکھہٕ  توٚت  تھٕے  بیاکھ  جماعت  یعنی  فرعون  تہٕ  تِہٕنز  لشکر۔"
  },
  {
    "verse_id": 65,
    "translation": "بیٚیہِ  دُیت  اَسہِ  نجات  موسیٰ  علیہ  السلامس  بیٚیہِ  یِم  تِمن  سٍتۍ  ٲسۍ  تِمن  سارِنٕے۔"
  },
  {
    "verse_id": 66,
    "translation": "توپتہٕ  پھاٹٕو  اَسہِ  دوٚیُم  جماعت  یعنی  فرعون  تہٕ  تِہٕنز  لشکر۔"
  },
  {
    "verse_id": 67,
    "translation": "پٔزِپٲٹھۍ  اَتھ  منٛز  چھُ  خداے  سٕندِ  قدرتُک  بوٚڈ  نشانہٕ  کِتھہٕ  پٲٹھۍ  گوٚو  غرق  فرعون  تہٕ  تِہٕنز  جماعت۔  ٲسۍ نہٕ  تِمَو  منزٕ  زیادٕہ  باایمان۔"
  },
  {
    "verse_id": 68,
    "translation": "بے  بشک  تُہُند  پروردگار  چھُ  سٮ۪ٹھاہ  رحمت  وول،  سٮ۪ٹھاہ  غٲلب۔  گرفتار  چھُنہٕ  کران  مگر  پنٕنۍ  دلیل  تہٕ  حُجت  پوٗرٕ  کٔرِتھ۔"
  },
  {
    "verse_id": 69,
    "translation": "بیٚیہِ  بوزنٲوِیوٗکھ  حض  یِم  کٲفر  حضرت  ابرہیم  سُند  قصہٕ۔"
  },
  {
    "verse_id": 70,
    "translation": "ییٚلہِ  تِمَو  دوٚپ  پننِس  مٲلِس  تہٕ  پننِس  قومس،  یہِ  کتھ  چھِو  توٚہۍ  پرستش  کران؟"
  },
  {
    "verse_id": 71,
    "translation": "تِمَو  دوٚپُس  أسۍ  چھِ  عبادت  کران  پۅتلین  ہٕنز،  توپتہٕ  چھِ  تِمنٕے  برونٹھہٕ  کنہِ  عبادتس  منٛز  دۅہ  گُزاران۔"
  },
  {
    "verse_id": 72,
    "translation": "ابراہیم  علیہ  السلامن  دوٚپُکھ،  کیا  یِم  چھا  تُہُند  بوزان  ییٚلہِ  توٚہۍ  تِمن  کینٛہہ  منگان  چھِو۔"
  },
  {
    "verse_id": 73,
    "translation": "کیا  بیٚیہِ  چھا  تِم  تۅہیہِ  پرستش  کرنس  پٮ۪ٹھ  انٛہہ  ضریٚر  واتناوان،  تِمَو  دوٚپُکھ  یہِ  کتھ  چھَنہٕ  کہ  یِم  کیا  چھِ  کینٛہہ  بوزان  یا  نفع  تہٕ  ضریٚر  واتناوان۔ "
  },
  {
    "verse_id": 74,
    "translation": "بلکہ  وُچھ  اَسہِ  پنٕنۍ  مٲلۍ  بُڈِ  بب  یِتھے  پٲٹھۍ  تِمن  پرستش  کران۔"
  },
  {
    "verse_id": 75,
    "translation": "ابراہیم  علیہ  السلامن  دوپُکھ  توٚہۍ  وُچِو  تِمن  ہٕںز  حالت  بغور  یِمن  توٚہۍ  پرستش  کران  چھِو،"
  },
  {
    "verse_id": 76,
    "translation": "بیٚیہِ  یِمن  ہٕنز  پرستش  تُہٕندۍ  مٲلۍ  بُڈِ  بب  کران  ٲسۍ،  تِم  ما  چھِ  کُنہِ  نفع  و  ضریٚرٕکۍ  اختیارٕ  وٲلۍ۔"
  },
  {
    "verse_id": 77,
    "translation": "بے  شک  یِم  معبودانِ  بٲطل  چھِ  میانہِ  حقہٕ  بٲعث  ضریٚر  تہٕ  نقصان  تُہٕندِ  حقہٕ  تہِ  چھِ  تِم  باعث  ضریٚر  تہٕ  نقصان،  غرض  تِہٕنز  عبادت  یُس  کرِ  تَسٕندِ  حقہٕ  چھِ  تِم  باعث  ضریٚر  مگر  نہٕ  عالمینن  ہُنٛد  پروردگار۔  سُہ  چھُ  پننین  عبادت  کروُنین  ہُنٛد  دوست،  تِہٕنز  عبادت  کرٕنۍ  چھےٚ  باعث  نفع  تہٕ  فٲیدٕہ۔"
  },
  {
    "verse_id": 78,
    "translation": "ییٚمۍ  بٕ  پٲدٕ  کوٚرُدس  بیٚیہِ  ییٚمۍ  سٲری  پٲدٕ  کٔرۍ،  سُے  چھُ  میانین  مصلحتن  کُن  وَتھ  ہاوان۔"
  },
  {
    "verse_id": 79,
    "translation": "بیٚیہِ  یُس  مےٚ  کھیاوان  تہٕ  چاوان  چھُ۔"
  },
  {
    "verse_id": 80,
    "translation": "بیٚیہِ  ییٚلہِ  بہٕ  بیمار  پیوان  چھُس،  سُے  چھُم  بلہٕ  راوان  تہٕ  شفا  دِوان۔"
  },
  {
    "verse_id": 81,
    "translation": "بیٚیہِ  یُس  مےٚ  اَکہِ  دۅہ  مارِ  تہٕ  پتہٕ  کریم  دوبارٕہ  بیٚیہِ  زندٕہ  قیامت  کہ  دۅہ۔"
  },
  {
    "verse_id": 82,
    "translation": "بیٚیہِ  چھےٚ  تٔمۍ  سٕنز  مےٚ  سٮ۪ٹھاہ  امید  کہ  سُہ  کرِ  مےٚ  مغفرت،  میانین  گناہن  قیامت  کہ  دۅہ۔  یِم  صفات  و  کمال  خداے  سٕندۍ  بیان  کران  کران  سَپُد  ابراہیم  علیہ  السلامس  حضورُک  مقام  حاصل،  توپتہٕ  ہیوٚتُکھ  مُناجات  کرُن۔"
  },
  {
    "verse_id": 83,
    "translation": "اے  میانہِ  پروردگارٕ  عطا  کرمےٚ  کمالِ  علم  بیٚیہِ  کمالِ  عمل،  بیٚیہِ  مِلناو  مےٚ  قُرب  کِنۍ  تِہِندیٚن  مقامن  اندر۔  نیکو  کار  بندن  سٍتۍ،  عٲلی  شان  انبیاہن  سٍتۍ۔"
  },
  {
    "verse_id": 84,
    "translation": "بیٚیہِ  تھاو  میون  ذکرِ  خیر  پتہٕ  یِوُنین  اندر  یُتھ  تِم  میٲنۍ  مُتابعت  کرن،  میانی  وَتہِ  پکن،  مےٚ  بنہِ  تَمہِ  سٍتۍ  زیادٕہ  ثواب۔"
  },
  {
    "verse_id": 85,
    "translation": "بیٚیہِ  کر  مےٚ  نعمت  کیٚن  جنتن  ہٕندیو  وٲرِثو  اندرٕہ۔"
  },
  {
    "verse_id": 86,
    "translation": "بیٚیہِ  کر  مغفرت  میٲنِس  مٲلِس  ایمانُک  توفیق  دِتھ،  تِکیازِ  سُہ  چھُ  بے  شک  گمراہو  اندرٕہ۔"
  },
  {
    "verse_id": 87,
    "translation": "بیٚیہِ  مَہ  مندچھاو  مےٚ  قیامت  کہ  دۅہ  ییٚمہِ  دۅہ  سٲری  یِن  بیٚیہِ  زندٕہ  کٔرِتھ  قبرو  منٛزٕ  تُلنہٕ،  تَمہِ  دۅہے  مول  میون  کٲفرن  سٍتۍ  وۅتھہِ،  جہنمس  سوزنہٕ  یِیہِ،  سۅ  چھےٚ  میانہِ  خٲطرٕ  سخت  بے  عزتی۔"
  },
  {
    "verse_id": 88,
    "translation": "ییٚمہِ  دۅہ  نہٕ  کانٛہہ  نفع  تہٕ  فٲیدٕہ  دِیہِ،  نہ  مال  تہٕ  نہ  شُرۍ  گَبر۔"
  },
  {
    "verse_id": 89,
    "translation": "مگر  فٲیدٕہ  بَنہِ  تس  یُس  ہیتھ  یِیہِ  اللہ  تعالیٰ  ہس  برونٹھ  کُن  اوٚر  دِلاہ،  یُس  دل  شرکہ  نِشہِ،  کفرٕ  نِشہِ،  نفاق  نِشہِ  تہٕ  خلاف  شرع  یچھ  عقٲیدو  نِشہِ  پاک  آسہِ۔"
  },
  {
    "verse_id": 90,
    "translation": "بیٚیہِ  ییٚمہِ  دۅہ  نکھہٕ  یِیہِ  اَننہِ  جنت  پرہیزگارن  نِشہِ۔"
  },
  {
    "verse_id": 91,
    "translation": "بیٚیہِ  ییٚمہِ  دۅہ  نیٚبر  کڑنہٕ  یِیہِ  جہنم  گمراہن  تہٕ  کٲفرن  ہٕندِ  خٲطرٕ۔"
  },
  {
    "verse_id": 92,
    "translation": "بیٚیہِ  یِیہِ  وَننہِ  تِمن  کتہِ  چھِو  تِم  معبوٗدانِ  بٲطل  یِمن  ہٕنز  توٚہۍ  پرستش  کران  ٲسِو  خدایس  ورٲے؟"
  },
  {
    "verse_id": 93,
    "translation": "کیا  تِم  ہیٚکنواہ  تۅہیہِ  اَز  کینٛہہ  مدد  کٔرِتھ  یا  تۅہیہِ  سٍتۍ  روٗزِتھ،  یا  پانس  ہیٚکنہٕ  کانٛہہ  فٲیدٕہ  واتنٲوِتھ،  پَنُں  پان  ہیٚکنہٕ  بچٲوِتھ۔"
  },
  {
    "verse_id": 94,
    "translation": "توپتہٕ  یِن  بُتھہِ  کِنۍ  تراونہٕ  تِم  معبوٗدانِ  بٲطل  تہٕ  تِم  گمارہ  لوٗکھ  تہِ  یِم  تِہٕنز  پرستش  کران  ٲسۍ  نارِ  جہنمس  اندر۔"
  },
  {
    "verse_id": 95,
    "translation": "بیٚیہِ  یِیہِ  تراونہٕ  جہنمس  اندر  ابلیس  سٕنز  سٲرٕے  لشکر۔"
  },
  {
    "verse_id": 96,
    "translation": "دَپن  تِم  کٲفر  ییٚلہِ  تِم  نارِ  جہنمس  اندر  پننین  معبوٗدانِ  بٲطلن  سٍتۍ  ٲسۍ  گفتگو  تہٕ  ہَرہَر  کران۔  "
  },
  {
    "verse_id": 97,
    "translation": "قسمِ  خدا  پٔزِپٲٹھۍ  ٲسۍ  أسۍ  نَنہِ  گمرٲہی  پٮ۪ٹھ۔"
  },
  {
    "verse_id": 98,
    "translation": "ییٚلہِ  اَسہِ  عبادتس  منٛز  پروردگارِعالمینس  سٍتۍ  تۅہیہِ  برابر  تھاوان  ٲسۍ۔"
  },
  {
    "verse_id": 99,
    "translation": "أسۍ  کٔرۍ  نہٕ  گمراہ  مگر  یِمَو  بڈیٚو  مُجرمو  یِم  اصلی  پٲٹھۍ  گمراہی  ہٕندۍ  بٲنی  ٲسۍ۔"
  },
  {
    "verse_id": 100,
    "translation": "وۅنۍ  چھُنہٕ  سانہِ  خٲطرٕ  کانٛہہ  شفاعت  کروُناہ  یُس  اَسہِ  مۅکلاوِہا،"
  },
  {
    "verse_id": 101,
    "translation": "بیٚیہِ  نہ  چھُ  اَسہِ  کانٛہہ  دِلی  دوستاہ  یُس  سون  غم  کھیٚیہِ  ہا،  شریکِ  غم  سَپدِہا۔"
  },
  {
    "verse_id": 102,
    "translation": "وۅنۍ  ہے  اَسہِ  بیٚیہِ  دُنیاہس  کُن  سوزٕہن،  أسۍ  بنہَو  باایمانو  اندرٕہ،  یوٚت  تانۍ  گوٚو  ختم  ابراہیم  علیہ  اسلام  سُند  تقریر،  اَمہِ  پتہٕ  چھُ  اللہ  تعالیٰ  فرماوان۔"
  },
  {
    "verse_id": 103,
    "translation": "پٔزِپٲٹھۍ  یتھ  قصس  منٛز  تہِ  چھُ  بوٚڈ  نشانہٕ  خداے  سٕندِ  قدرتُک،  بیٚیہِ  بوٚڈ  عبرت  حق  ژھانڈوُنین  خٲطرٕ،  بیٚیہِ  ٲسۍ  نہٕ  تِمَو  مکہٕ  کیو  کٲفرو  اندرٕہ  زیادٕہ  لوٗکھ  باایمان۔"
  },
  {
    "verse_id": 104,
    "translation": "بیٚیہِ  چھُ  یقیناً  تُہُند  پروردگار  سٮ۪ٹھاہ  زبردست  تہٕ  غٲلب۔  تِمن  ہیٚکہِ  ہا  سُہ  گرفتارِ  عذاب  کٔرِتھ،  سٮ۪ٹھاہ  رحمت  وول  تہِ  چھُ،  تَمی  چھُکھ  مہلت  دِوان۔"
  },
  {
    "verse_id": 105,
    "translation": "سٲری  پیغمبر  اَپٕزۍ  زٲنِتھ  کوٚر  انکار  نوح  علیہ  السلام  سٕندۍ  قومن  تہِ ﴿أکِس  پیغمبرس  انار  کرُن  گوٚو  سارِنٕے  پیغمبرن  انکار  کرُن﴾۔"
  },
  {
    "verse_id": 106,
    "translation": "ییٚلہِ  تِمن  ووٚن  بٲے  پنٕنۍ  نوح  علیہ  السلامن،  کیا  توٚہۍ  چھِو  نا  کھۅژان  خدایس؟"
  },
  {
    "verse_id": 107,
    "translation": "بے  شک  بہٕ  چھُس  تۅہیہِ  کُن  امانت  دار  پیغمبر۔  خداے  سُند  پیغام  چھُس  بہٕ  تۅہیہِ  واتناوان  پوٗرٕ  پوٗرٕ  کمی  زیادتی  ورٲے۔"
  },
  {
    "verse_id": 108,
    "translation": "پس  کھوٚژۍتو  خدایس  بیٚیہِ  مٲنِو  میون  حکم  یَتھ  منٛز  تُہُند  فٲیدٕہ  چھُ۔"
  },
  {
    "verse_id": 109,
    "translation": "بہٕ  چھُس  نہٕ  تۅہیہِ  منگان  تبلیغ  خٲطرٕ  کانٛہہ  موٚزوٗریاہ،  میٲنۍ  موٚزوٗرۍ  چھَنہٕ  کٲنسہِ  مَٹہِ  ربّ  العالمینس  ورٲے۔"
  },
  {
    "verse_id": 110,
    "translation": "بیٚیہِ  چھُسَو  ونان  کھوٚژِو  خدایس  بیٚیہِ  میٲنِو  میٲنۍ  کتھ۔"
  },
  {
    "verse_id": 111,
    "translation": "تِمَو  لوٗکو  دوٚپُس  کیا  أسۍ  کرویہِ  ژےٚ  پژھ،  حالانکہ  چٲنۍ  پیرو  چھِ  کمینہٕ  لوٗکھ،  شریفن  چھُ  عار  گژھان  تِمن  سٍتۍ  موافقت  کرنس  اندر۔"
  },
  {
    "verse_id": 112,
    "translation": "حضرت  نوحن  دوٚپُکھ  مےٚ  کیا  چھےٚ  خبر  تِمن  ہٕنز  کٲم  تہٕ  کاروبار  کیا  چھُ،  دینس  اندر  چھِ  شریف  تہٕ  کمین  برابر۔"
  },
  {
    "verse_id": 113,
    "translation": "تِمن  نِشہِ  حساب  ہیوٚن  چھےٚ  میٲنِس  پروردگار سٕنز  کٲم،  کیا  رُت  گژِھہ  ہا  ہرگاہ  تۅہیہِ  زانُن  تگہِ  ہا۔"
  },
  {
    "verse_id": 114,
    "translation": "بہٕ  ہیٚکہٕ  نہٕ  ہرگز  پانس  نِشہِ  دوٗر  کٔرِتھ  باایمان،  توٚہۍ  أنۍ  تو  یا  متہٕ  أنۍ  تو۔"
  },
  {
    "verse_id": 115,
    "translation": "بہٕ  چھُس  صاف  صاف  نٔنۍ  پٲٹھۍ  بیٖم  کروُن،  میون  فرضِ  منصبی  چھُ  پوٗرٕ  سپدان،  توٚہۍ  وُچھِو  پانہٕ  پَنُن  نفع  و  نقصان۔"
  },
  {
    "verse_id": 116,
    "translation": "تِمَو  دوٚپُس  اے  نوح  ہرگاہ  ژٕہ  پتھ  روزکھ  نہٕ  یِمَو  کتھو  نِشہِ  تیٚلہِ  یِکھ  ژٕہ  ضرور  سنگسار  کرنہٕ۔  توپتہٕ  ییٚلہِ  واریاہ  کال  گوٚو  یِمن  یِتھے  پٲٹھۍ  اصرار  کران  کفرو  انکارس  پٮ۪ٹھ۔"
  },
  {
    "verse_id": 117,
    "translation": "حضرت  نوحن  کوٚر  دعا  اے  میانہِ  پروردگارٕ  میون  قوم  چھُنہٕ  میون  کینٛہہ  تہِ  مانان۔"
  },
  {
    "verse_id": 118,
    "translation": "پس  کر  ژٕہ  مےٚ  منٛز  تہٕ  تِمن  منٛز  کانٛہہ  فٲصلاہ  یعنی  تِم  کرُکھ  عذابس  گرفتار۔  تَمہِ  عذاب  نِشہِ  دِہ  مےٚ  نجات  بیٚیہِ  تِمن  لوٗکن  یِم  مےٚ  سٍتۍ  چھِ  باایمانو  اندرٕہ۔"
  },
  {
    "verse_id": 119,
    "translation": "پس  کوٚر  اَسہِ  تِہِندِس  دعاہس  اِجابت۔  نجات  دُیت  اَسہِ  نوح  علیہ  السلامس  بیٚیہِ  تِمن  یِم  تِمن  سٍتۍ  ٲسۍ  تتھ  ناوِہ  اندر  یۅسہٕ  لوٗکو،  حیوانو،  تہٕ  جانورو  سٍتۍ  بٔرِتھ  ٲس۔"
  },
  {
    "verse_id": 120,
    "translation": "توپتہٕ  پھاٹِوۍ  اَسہِ  باقی  سٲری۔"
  },
  {
    "verse_id": 121,
    "translation": "بے  شک  یتھ  واقعس  منٛز  تہِ  چھُ  بوٚڈ  عبرت  باوجود  آں  ٲسۍ  نہٕ  تِمومکہٕ  کیو  کٲفرو  اندرٕہ  زیادٕہ  باایمان۔"
  },
  {
    "verse_id": 122,
    "translation": "بے  شک  چھُ  تُہُندُے  پروردگار  سٮ۪ٹھاہ  غٲلب،  سُہ  ہیٚکہِ  ہا  تِمن  گرفتار  کٔرِتھ  تہٕ  سزا  دِتھ  مگر  سُہ  چھُ  سٮ۪ٹھاہ  رحم  کروُن،  تمی  چھُ  سُہ  تِمن  مہلت  دِوان۔"
  },
  {
    "verse_id": 123,
    "translation": "قومِ  عادن  تہِ  کوٚر  انکار  سارِنٕے  پیغمبرن  تِم  اَپزیرۍ  زٲنِتھ۔"
  },
  {
    "verse_id": 124,
    "translation": "ییٚلہِ  تِمن  فرموو  بٲے  پنٕنۍ  ہوٗد  علیہ  السلامن،  کیا  توٚہۍ  چھِو  نا  کھۅژان  خدایس؟"
  },
  {
    "verse_id": 125,
    "translation": "پزِپٲٹھۍ  بہٕ  چھُس  تۅہیہِ  کُن  پیغمبراہ  امانت  دار۔"
  },
  {
    "verse_id": 126,
    "translation": "پس  کھۅٚژِو  توٚہۍ  خدایس  بیٚیہِ  کٔرِو  میٲنۍ  فرماں بردٲری۔"
  },
  {
    "verse_id": 127,
    "translation": "بہٕ  چھُسَو  نہٕ  منگان  تۅہیہِ  اَمہِ  خٲطرٕہ  کانٛہہ  موٚزوٗریاہ  یا  کانٛہہ  عِوضاہ۔  میٲنۍ  موٚزوٗرۍ  چھَنہٕ  کٲنسہِ  مَٹہِ  ربُّ  العالمینس  ورٲے۔"
  },
  {
    "verse_id": 128,
    "translation": "کیا  توٚہۍ  چھِوٕہ  پرتھ  تھَزِ  جایہِ  پٮ۪ٹھ  اَکھ  عمارتھاہ  تہٕ  یادگاراہ  بناوان،  یہِ  چھِو  اَکھ  بے  ہوٗدٕہ  کٲماہ  کران  ییٚمُیک  نہٕ  کانٛہہ  فیدٕہ  چھُ۔"
  },
  {
    "verse_id": 129,
    "translation": "بیٚیہِ  چھِو  بجہِ  بجہِ  لَرِہ  لَدان  حالانکہ  اَمہِ  کھۅتہٕ  کم  جاین  ہیٚکہِ  ہا  تۅہیہِ  آرام  حٲصل  سپدِتھ،  زَن  تۅہیہِ  ییٚتھۍ  دنیاہس  اندر  ہمیشہ  چھُو  روزُن۔"
  },
  {
    "verse_id": 130,
    "translation": "بیٚیہِ  ییٚلہِ  توٚہۍ  کٲنسہِ  پٮ۪ٹھ  اَتھہٕ  تراوان  چھِو  تیٚلہِ  چھوٗن  سُہ  رٹان  ظٲلمانہٕ  تہٕ  جٲبرانہٕ،  چونکہ  شرک  تہٕ  یچھ  اخلاق  چھِ  خدایس  ناپسند۔  یِمَو  چیزو  سٍتۍ  سَپدِوتوٚہۍ  عذابس  گرفتار۔"
  },
  {
    "verse_id": 131,
    "translation": "پس  کھوٗژِو  خدایس  بیٚیہِ  مٲنِو  میون،  کیازِ  بہٕ  چھُس  تُہُند  پیغمبر۔"
  },
  {
    "verse_id": 132,
    "translation": "بیٚیہِ  کھوژِو  تس  خدایس  ییٚمۍ  تۅہیہِ  مددکوٚرُو  تِمَو  چیزو  سٍتۍ  یِم  توٚہۍ  زانان  چھِو۔"
  },
  {
    "verse_id": 133,
    "translation": "مدد  کوٚرنَو  چارپاہَو سٍتۍ،  اَولادو  سٍتۍ،"
  },
  {
    "verse_id": 134,
    "translation": "بیٚیہِ  باغو  تہٕ  ناگہٕ  رادَو  سٍتۍ۔  نعمژ  عطا  کروُن  یُس  آسہِ  تِہٕنز  گژِھہ  فرماں بردٲری  کرٕنۍ،  تِہٕندیٚن  حکمن  گژِھہ  نہٕ  مخالفت  کرٕنۍ۔"
  },
  {
    "verse_id": 135,
    "translation": "مےٚ  چھُ  خوف  تہٕ  اندیشہِ  تُہٕندِ  حقہ  کہ  ہرگاہ  توٚہۍ  پتھ  روٗزِو  نہٕ  نافرمٲنیو  نِشہِ،  اللہ  تعالیٰ  کریٚو  تیٚلہِ  گرفتار  بڈِ  دۅہ  کِس  عذابس،  سُہ  گوٚو  قیامتُک  دۅہ۔"
  },
  {
    "verse_id": 136,
    "translation": "تِمَو  لوٗکو  دوٚپہس  جواب،  اَسہِ  نِشہِ  چھےٚ  دۅشوَے  کتھہٕ  برابر،  ژٕہ  وعظ  پرتہٕ  یا  مَتہٕ  پرتہٕ،  أسۍ  روزَو  نہٕ  پننیو  کامیو  نِشہِ  پتھ۔"
  },
  {
    "verse_id": 137,
    "translation": " یہِ  وعظ  و  نصیحت  کٔرِتھ  کھۅژناوُن،  یہِ  چھُنہٕ  مگر  بروٗنٹھِمین  لوٗکن  ہُنٛد  عادت۔  پرتھ  وقتس  منٛز  آے  لوٗکھ  نبوتُک  دعویٰ  دِتھ  یِمے  کتھہٕ  ونان۔  ژٕہ  چھُکھ  اَسہِ  عذابس  کھۅژناوان۔"
  },
  {
    "verse_id": 138,
    "translation": "اَسہِ  یِیہِ  نہٕ  ہرگز  عذاب  کرنہٕ  کینٛہہ  تہِ۔"
  },
  {
    "verse_id": 139,
    "translation": "پس  زون  تِمَو  سُہ  ہوٗد  علیہ  السلام  اَپزیور۔  اَدٕہ  گٲلۍ  اَسہِ  تِم  لوٗکھ  عذابِ  صرصرٕہ  سٍتۍ۔  بے  شک  اَتھ  معاملس  منٛز  چھُ  بوٚڈ  عبرت  کہ  احکام  الہٰین  منٛز  مخالفتُک  انجام  کیا  چھُ  آسان۔  باوجود آں  ٲسۍ  نہٕ  مکہٕ  کیو  کٲفرو  أندرٕہ  زیادٕہ  ایمان  اَنہٕ  وُنۍ۔  "
  },
  {
    "verse_id": 140,
    "translation": "بیٚیہِ  چھُ  پٔزِپٲٹھۍ  تُہُندُے  پروردگار  سٮ۪ٹھاہ  غٲلب،  سُہ  ہیٚکہِ  ہا  تِمن  عذابس  گرفتار  کٔرِتھ  مگر  سُہ  چھُ  سٮ۪ٹھاہ  رحم  کروُن،  تَمی  چھُکھ  مہلت  دِوان۔"
  },
  {
    "verse_id": 141,
    "translation": "قوم  ثمودن  تہِ  زٲنۍ  پیغمبر  اَپزِیٲرۍ۔"
  },
  {
    "verse_id": 142,
    "translation": "ییٚلہِ  تِمن  ووٚن  بٲے  پنٕنۍ  صالح  علیہ  السلامن،  کونہٕ  چھِو  کھۅژان  خدایس؟"
  },
  {
    "verse_id": 143,
    "translation": "پٔزِپٲٹھۍ  بہٕ  چھُس  تُہُند  امانت  دار  پیغمبر۔"
  },
  {
    "verse_id": 144,
    "translation": "پس  کھوژِو  خدایس  بیٚیہِ  مٲنِو  میون  وعظ  و  نصیحت۔  "
  },
  {
    "verse_id": 145,
    "translation": "بہٕ  چھُس  نہٕ  تۅہیہِ  منگان  وعظ  و  نصیحت  کرنس  پٮ۪ٹھ  کانٛہہ  موٚزوٗرِیاہ  تہٕ  عِوضاہ،  میٲنۍ  موٚزوٗرۍ  تہٕ  عِوض  چھُنہٕ  کٲنسہِ  پٮ۪ٹھ  مَٹہِ  ربّ  العالمینس  ورٲے۔"
  },
  {
    "verse_id": 146,
    "translation": "کیا  توٚہۍ  یِیِوٕہ  تراونہٕ  دنیاکیٚن  چیزن  اندر  بے  فکر۔"
  },
  {
    "verse_id": 147,
    "translation": "یعنی  باغن  تہٕ  ناگہٕ  رادن  منٛز۔"
  },
  {
    "verse_id": 148,
    "translation": "بیٚیہِ  زراعتس  تہٕ  کھٔزٕر  باغن  منٛز  یِمن  ہُند  میوٕہ  چھُ  لطیف۔"
  },
  {
    "verse_id": 149,
    "translation": "بیٚیہِ  چھِو  کھٔنۍ  کھٔنۍ  کۅہن  منٛز  توٚہۍ  گرٕہ  بناوان،  خۅش  پٲٹھۍ  تھیکان  تھیکان۔  تۅہیہِ  چھَو  خبر  یۅہے  حال  روزِ  ہمیشہِ۔"
  },
  {
    "verse_id": 150,
    "translation": "پس  کھوٚژِو  خدایس  بیٚیہِ  مٲنِو  میون۔"
  },
  {
    "verse_id": 151,
    "translation": "بیٚیہِ  مَہ  بوٗزِو  تِمن  لوٗن  ہٕنزٕ  کتھہٕ  یِم  نافرمٲنی  اندر  حدٕ  ڈٔلِمٕتۍ  چھِ۔"
  },
  {
    "verse_id": 152,
    "translation": "یِم  زمینس  پٮ۪ٹھ  تبٲہی  چھِ  کران،  کُنہِ  قسمہٕ  اصلاح  چھِنہٕ  کران۔"
  },
  {
    "verse_id": 153,
    "translation": "تِمَو  کٲفرو  دوٚپُس  اَسہِ  چھُ  تران  فکرِ  ژےٚ  چھُے  جود  کرنہٕ  آمُت  ییٚمہِ  سٍتۍ  عقلہِ  اندر  فتور  چھُے  آمُت،  پیغمبری  ہُنٛد  دعویٰ  چھُکھ  کران۔"
  },
  {
    "verse_id": 154,
    "translation": "ژٕہ  چھُکھ  نہٕ  مگر  اَسی  ہیوٗ  اَکھ  انساناہ،  انسان  چھا  پیغمبر  آسان۔  اَدٕہ  ہاو  تہٕ  اَسہِ  کانٛہہ  نِشاناہ،  چھُکھ  ہے  ژٕہ  پوٚز  وَنہٕ  وُنیو  اندرٕہ۔"
  },
  {
    "verse_id": 155,
    "translation": "صالح  علیہ  السلامن  دوٚپُکھ  یہِ  اونٹِنۍ  یۅسہِ  تُہٕنزِ  خوٲہشہِ  مطٲبق  میانہِ  دعا  سٍتۍ  اَکہِ  پلہٕ  منٛزٕ  پٲدٕہ  کٔر،  یہِ  چھُ  میٲنِس  پیغمبر  آسنس  پٮ۪ٹھ  بوٚڈ  نشانہٕ  تہٕ  دلیل،  أمۍ  سٕندیٚن  حقوقن  ہُنٛد  کٔرۍزیٚو  خیال،  أمۍ  سٕندِ  خٲطرٕ  چھُ  اَکھ  دۅہ  تریش  چیٚنچ  وٲرۍ،  بیٚیہِ  گٔیہِ  تُہٕندین  جانورن  ہٕندِ  تریش  چیٚنٕچ  وٲرۍ  بیٚیہِ  دۅہ۔"
  },
  {
    "verse_id": 156,
    "translation": "بیٚیہِ  گژِھہ  نہٕ  تُہُند  کُنہِ  قسمُک  تکلیف  واتناونہٕ  خٲطرٕ  تس  اَتھہٕ  تہِ  لاگُن،  ہرگاہ  تہِ  کوٚرُو  تۅہیہِ  تیٚلہِ  رَٹیو  تۅہیہِ  اَکہِ  بڈِ  دۅہُک  عذاب۔  تِمَو  نہ  کوٚر  تِہِندِ  رسالتُک  تصدیق  نہ  کوٚرُکھ  أمِس  ووٗنٹنہِ  ہُنٛد  کانٛہہ  رعایت۔"
  },
  {
    "verse_id": 157,
    "translation": "بلکہ  مٲر  تِمَو  سۅ  ووٗنٹِنۍ  ٹٕکہٕ  نٲر  ژٔٹِتھ،  توپتہٕ  سپٕدۍ  تِمن  آثارِ  عذاب  ظٲہر۔  تِم  وُچھِتھ  سپٕدۍ  تِم  نٲدم  تہٕ  پشیمان۔"
  },
  {
    "verse_id": 158,
    "translation": "تَمہِ  پتہٕ  رٔٹۍ  تِم  عذابن  ییٚمُیک  تِمن  وعدٕہ  تھاونہٕ  اوس  آمُت۔  پٔزِپٲٹھۍ  یتھ  واقعس  منٛز  تہِ  چھُ  بوٚڈ  عبرت،  باوجود  آں  اوٚن  نہٕ  ایمان  مکہ  کیو  اکثر  لوٗکو۔"
  },
  {
    "verse_id": 159,
    "translation": "پٔزِپٲٹھۍ  تُہُند  پروردگار  چھُ  سٮ۪ٹھاہ  غٲلب،  سُہ  ہے  ییٚژِھہ  ہا  تِمن  سارِنٕے  کرِہا  عذابس  گرفتار،  سُہ  چھُ  سٮ۪ٹھاہ  رحمت  وول  تَمہِ  سببہٕ  دِژٕن  تِمن  مہلت۔"
  },
  {
    "verse_id": 160,
    "translation": "قومِ  لوطن  تہِ  زٲنۍ  پیغمبر  اَپزِیٲرۍ۔"
  },
  {
    "verse_id": 161,
    "translation": "ییٚلہِ  تِمن  دوٚپ  پنٕنۍ  بٲے  لوط  علیہ  السلامن،  کیا  توٚہۍ  چھِو  نا  خدایس  کھۅژان؟"
  },
  {
    "verse_id": 162,
    "translation": "بے  شک  چھُس  بہٕ  تُہُند  امانت  دار  پیغمبر۔"
  },
  {
    "verse_id": 163,
    "translation": "پس  کھوٗژِو  توٚہۍ  خدایس  بیٚیہِ  کٔرِو  میٲنۍ  اطاعت  تہٕ  فرماں بردٲری،  میانیو  ہدایتو  موجوب  پٔکِو۔"
  },
  {
    "verse_id": 164,
    "translation": "بہٕ  چھُس  نہٕ  منگان  تۅہیہِ  اَمہِ  وعظ  و  نصیحت  خٲطرٕ  کانٛہہ  موٚزوٗرۍ۔  میٲنۍ  موٚزوٗرۍ  چھَنہٕ  مَٹہِ  کٲنسہِ  ربّ  العالمینس  ورٲے۔"
  },
  {
    "verse_id": 165,
    "translation": "کیا  توٚہۍ  چھِوٕہ  سٲری  دنیا  منٛزٕہ  مردَن  نکھہٕ  یِتھ  پنٕنۍ  شہوت  پوٗرٕ  کران؟"
  },
  {
    "verse_id": 166,
    "translation": "بیٚیہِ  چھوٗکھ  توٚہۍ  پننہِ  زنانہٕ  یِمہٕ  تُہٕندۍ  پروردگارن  تُہٕندِ  خٲطرٕ  پٲدٕہ  کرِمَژٕ  چھےٚ  نظرانداز  کران۔  توٚہۍ  چھِو  واقعی  حدٕ  انسٲنیت  نِشہِ  ڈلہٕ  وُنۍ۔"
  },
  {
    "verse_id": 167,
    "translation": "بیٚیہِ  لٔگِس  دَپنہِ  تِم  لوٗکھ،  اے  لوط،  ہرگاہ  نے  ژٕہ  پتھ  روزکھ  اَسہِ  نصیحت  کرنہٕ  نِشہِ  تیٚلہِ  یِکھ  ژٕہ  ضرور  ییٚمہِ  شہرٕ  منٛزٕ  کڈنہٕ۔"
  },
  {
    "verse_id": 168,
    "translation": "لوط  علیہ  السلامن  دوٚپُکھ،  بہٕ  چہُس  نہٕ  تُہٕنزِ  اَمہِ  دھمکی  سببہٕ  تۅہیہِ  نصیحت  کرنہٕ  نِشہِ  پتھ  روزوُن  کیازِ  بہٕ  چھُس  ضرور  تُہٕنزِ  ییٚمہِ  یچھ  کامہِ  ہُند  سخت  دشمن،  مےٚ  چھُ  خطرٕہ  باسان  خبر  کتھ  بلایہِ  گٔژِھو  توٚہۍ  گرفتار۔"
  },
  {
    "verse_id": 169,
    "translation": "اے  میانہِ  پروردگارٕ  مےٚ  تہِ  میانیٚن  خاص  متعلقینن  دٕ  نجات  تَمہِ  یچھ  کامہِ  ہٕندِ  سزا  نِشہِ  یۅسہٕ  یِم  کرن۔"
  },
  {
    "verse_id": 170,
    "translation": "  پس  دیُت  اَسہِ  نجات  لوط  پیغمبرس  بیٚیہِ  تِہٕندیٚن  خاص  متعلقن  سارِنٕے۔"
  },
  {
    "verse_id": 171,
    "translation": "أکِس  بُجہِ  زنانہِ  ورٲے  یۅسہِ  أتۍ  روٗز  روزن  ولیٚن  منٛز۔  یعنی  لوط  علیہ  السلام  سٕنز  آشیٚنۍ۔"
  },
  {
    "verse_id": 172,
    "translation": "توپتہٕ  گٲلۍ  اَسہِ  باقی  سٲری۔"
  },
  {
    "verse_id": 173,
    "translation": "بیٚیہِ  تراوِ  اَسہِ  تِمن  پٮ۪ٹھ  کنہِ  روٗدٕکۍ  پٲٹھۍ۔  پس  کوتاہ  یچھ  اوس  تِمن  لوٗکن  ہنٛد  روٗد  یِمن  گۅڈٕ  خداے  سٕندِ  عذابُک  بیٖم  کرنہٕ  آیوو۔"
  },
  {
    "verse_id": 174,
    "translation": "پٔزِپٲٹھۍ  اَتھ  واقعس  منٛز  تہِ  چھُ  بوٚڈ  عبرت،  باوجودآں  اوٚن  نہٕ  ایمان  مکہ  کیو  اکثر  کٲفرو۔"
  },
  {
    "verse_id": 175,
    "translation": "بیٚیہِ  چھُ  پٔزِپٲٹھۍ  تُہندُے  پروردگار  سٮ۪ٹھاہ  زور  آور،  سُہ  ہیٚکہِ  ہا  تِمن  سارِنٕے  گرفتار  کٔرِتھ،  سُہ  چھُ  سٮ۪ٹھاہ  رحمت  وول  تَمہِ  مۅکھہٕ  دِژنکھ  مہلت۔"
  },
  {
    "verse_id": 176,
    "translation": "اَپٕزۍ  زٲنۍ  ایکہ  والیو  تہِ  پیغمبر۔"
  },
  {
    "verse_id": 177,
    "translation": "ییٚلہِ  تِمن  دوٚپ  شعیب  علیہ  السلامن  توٚہۍ  چھِو  نا  خدایس  کھۅژان۔"
  },
  {
    "verse_id": 178,
    "translation": "پٔزِپٲٹھۍ  بہٕ  چھُس  تُہُند  امانت  دار  پیغمبر۔"
  },
  {
    "verse_id": 179,
    "translation": "پس  کھوٗژِو  خدایس  بیٚیہِ  مٲنِو  میون  وعظ  و  نصیحت۔"
  },
  {
    "verse_id": 180,
    "translation": "بہٕ  چھُس  نہٕ  منگان  تۅہیہِ  اَتھ  پٮ۪ٹھ  کانٛہہ  موٚزوٗریاہ  تہٕ  بدلاہ،  میٲنۍ  موٚزوٗرۍ  چھَنہٕ  کٲنسہِ  مَٹہِ  ربّ  العالمینس  ورٲے۔"
  },
  {
    "verse_id": 181,
    "translation": "بہٕ  چھُسَو  تۅہیہِ  وَنان  توٚہۍ  ٲسِو  پوٗرٕ  مینان،  ہرگز  مَہ  ٲسِو  لوٗکن  چھوٚن  میٖنِتھ  نقصان  واتناوان۔"
  },
  {
    "verse_id": 182,
    "translation": "بیٚیہِ  ٲسِو  رٕتۍ  پٲٹھۍ  ترٛکرِ  سٍتۍ  تولان۔  ڈنجہِ  مَہ  ٲسِو  ماو  دِوان،  پرمانہٕ  مَہ  ٲسِو  چھوٚنۍ  تھاوان۔"
  },
  {
    "verse_id": 183,
    "translation": "بیٚیہِ  مَہ  ٲسِو  لوٗکن  ہٕندین  چیزن  منٛز  کمی  کران،  بیٚیہِ  مَہ  ٲسِو  تُلان  مُلکس  منٛز  فتنہ  فساد۔"
  },
  {
    "verse_id": 184,
    "translation": "بیٚیہِ  ٲسِو  کھۅژان  تس  خدایس  ییٚمۍ  توٚہۍ  تہِ  پٲدٕ  کٔرِو  بیٚیہِ  تِم  سٲری  لوٗکھ  یِم  تۅہیہِ  برونٹھ  ٲسۍ۔"
  },
  {
    "verse_id": 185,
    "translation": "تِمَو  لوٗکو  دوٚپہس،  اے  شعیب  ژےٚ  پٮ۪ٹھ  چھُ  بوٚڈ  جود  کرنہٕ  آمُت  ییٚمہِ  سٍتۍ  چانہِ  عقلہِ  چھُ  فتور  آمُت  تمی  چھُکھ  ژٕہ  کران  نبوتُک  دعویٰ،  ژےٚ  کیا  خصوصیت  چھے  سانہِ  کھۅتہٕ۔"
  },
  {
    "verse_id": 186,
    "translation": "ژٕہ  چھُکھ  اَسی  ہیوٗ  اَکھ  انساناہ،  أسۍ  چھِ  زانان  ضرور  اَپُز  وَنہٕ  وُنیو  أندرٕہ۔"
  },
  {
    "verse_id": 187,
    "translation": "پس  تراوناوتہٕ  اَسہِ  پٮ۪ٹھ  آسمانٕچ  اَکھ  چھَلاہ،  چھُکھ  ہے  ژٕہ  پوٚز  وَنہٕ  وُنیو  أندرٕہ۔  اَسہِ  سَپدِ  معلوم  کہ  واقعی  چھُکھ  ژٕہ  پیغمبر۔"
  },
  {
    "verse_id": 188,
    "translation": "حضرت  شعیبن  دوٚپُکھ  میٲنِس  پروردگارس  چھےٚ  پوٗرٕ  خبر  تُہٕنزن  سارِنٕے  کامین  ہٕنز۔"
  },
  {
    "verse_id": 189,
    "translation": "پس  ییٚلہِ  تِمَو  حضرت  شعیب  علیہ  السلام  تہِ  زون  اَپزِیور،  اَدٕہ  رٔٹۍ  تِم  سایبانہٕ  کہ  دۅہٕکۍ  عذابن۔ اوٚبرس  أکِس  تل  آے  ولنہٕ،  تمی  منٛزٕ  پیوٚو  تِمن  پٮ۪ٹھ  نارُک  روٗد،  تمی  سٍتۍ  دٔدۍ  تِم  سٲری۔  یہِ  اوس  اَکہِ  بڈِ  دۅہُک  عذاباہ  تِمن  پٮ۪ٹھ۔"
  },
  {
    "verse_id": 190,
    "translation": "پٔزِپٲٹھۍ  اَتھ  منٛز  چھُ  عبرت،  باوجودآں  کٔرنہٕ  مکہ  کیو  اکثر  لوٗکو  پژھ۔"
  },
  {
    "verse_id": 191,
    "translation": "بے  شک  چھُ  تُہُند  پروردگار  سٮ۪ٹھاہ  غٲلب،  سُہ  ہے  ییٚژِھہ  ہا  تِمن  مکہٕ  کیٚن  لوٗکن  تہِ  گالِہا،  سُہ  چھُ  سٮ۪ٹھاہ  رحمت  وول،  تَمی  دِژنکھ  مہلت۔"
  },
  {
    "verse_id": 192,
    "translation": "بیٚیہِ  چھُ  بے  شک  یہِ  قرآن  مجید  پروردگار  عالمین  سٕندِ  طرفہٕ  نٲزل  کرنہٕ  آمُت۔"
  },
  {
    "verse_id": 193,
    "translation": "یۅہے  ہیتھ  ووٚتھ  امانتدار  ملکھاہ  اَکھ  سانہِ  حکمہٕ۔"
  },
  {
    "verse_id": 194,
    "translation": "توپتہٕ  ترووُن  تُہٕندِس  دِلس  پٮ۪ٹھ  یُتھ  تۅہیہِ  سپدوبیٖم  کروُنیو  أندرٕہ۔"
  },
  {
    "verse_id": 195,
    "translation": "یۅہے  قرآن  مجید  چھُ  صاف  عربی  زیٚوِہ  فصیح  و  بلیغ۔"
  },
  {
    "verse_id": 196,
    "translation": "بے  شک  بیٚیہِ  چھُ  آمُت  اَمہِ  قرآن  مجیدُک  تذکرہ  کرنہٕ  بروٗنٹھمین  کتابن  اندر۔"
  },
  {
    "verse_id": 197,
    "translation": "کیا  تُہٕندِ  خٲطرٕ  چھُنا  یہِ  کتھ  بوٚڈ  نشانہِ  تہٕ  بٔڈ  دلیل  کہ  زانان  چھِ  اَتھ  قرآن  مجیدس  یا  حضرت  محمد  صلی  اللہ  علیہ  و سلمس،  بنی  اسرٲیلن  ہٕندۍ  عٲلم۔"
  },
  {
    "verse_id": 198,
    "translation": "بیٚیہِ  ہرگاہ  نٲزل  کرہون  أسۍ  یہِ  قرآن  مجید  عجمی  شخصس  پٮ۪ٹھ،"
  },
  {
    "verse_id": 199,
    "translation": "سُے  ییٚلہِ  یِمن  پٮ۪ٹھ  پران  آسِہا،  تس  تہِ  اننہٕ  ہن  یِم  لوٗکھ  ایمان  عنادٕہ  مۅکھہٕ۔"
  },
  {
    "verse_id": 200,
    "translation": "یِتھے  پٲٹھۍ  چھُ  اَسہِ  انکار  پکنوومُت  نافرمانن  ہٕندین  دِلن  اندر۔"
  },
  {
    "verse_id": 201,
    "translation": "تِم  کرن  نہٕ  پژھ  تتھ  قرآنِ  مجیدس  یوٚت  تانۍ  نہٕ  ڈیشن  کُڈُر  عذاب  مرنہٕ  کہ  وقتہٕ  یا  عالمِ  برزخس  منٛز  یا  ٲخرتس  اندر۔"
  },
  {
    "verse_id": 202,
    "translation": "سُے  عذاب  پیٚیَکھ  وٲتِتھ  ہنگہٕ  تہٕ  منگہٕ،  تِمن  تَرِنہٕ  فکری  یہِ  عذاب  کتہِ  آو  تہٕ  کپٲرۍ  آو۔"
  },
  {
    "verse_id": 203,
    "translation": "تَمہِ  ساعتہٕ  دَپن  کیا  اَسہِ  یِیہِ  نا  مہلتھاہ  دِنہٕ،  مگر  تَمہِ  ساعتہٕ  نہ  آسہِ  وقت  مہلتُک  نہ  قولِ  ایمانُک۔"
  },
  {
    "verse_id": 204,
    "translation": "کیا  یِم  چھا  سٲنِس  عذابس  جلد  ژھانڈان  ییٚمُیک  مطلب  چھُ  انکار  کرُن۔"
  },
  {
    "verse_id": 205,
    "translation": "  ژٕے  وَنتہٕ  اے  بوزوُنہِ  ہرگاہ  أسۍ  یِمن  مہلت  دِتھ  فٲیدٕہ  تُلناووکھ  واریاہن  ؤرِین  تہِ،"
  },
  {
    "verse_id": 206,
    "translation": "توپتہٕ  واتہِ  تِمن  سُہ  عذاب  ییٚمُیک  تِمن  وعدٕہ  تھاونہٕ  اوس  یِوان۔"
  },
  {
    "verse_id": 207,
    "translation": "کیا  نفع  دِیہِ  تِمن  کینژھن  ؤرِین  ہُنٛد  فٲیدٕہ  تُلناوُن۔"
  },
  {
    "verse_id": 208,
    "translation": "بیٚیہِ  کٔرۍ  نہٕ  اَسہِ  کُنہِ  شہرٕکۍ  لوٗکھ  ہلاک  مگر  گۅڈے  آے  تِمن  نِشہِ  بیٖم  کرنہٕ  خٲطرٕ  پیغمبر،  ییٚلہِ  نہٕ  تِمَو  مون،  اَدٕہ  آو  تِمن  عذاب  سوزنہٕ۔"
  },
  {
    "verse_id": 209,
    "translation": "تِمن  لوٗکن  ژیٚتس  پاونہٕ  خٲطرٕ،  أسۍ  ٲسۍ  نہٕ  کٲنسہِ  نسبت  ظلم  کروُنۍ۔"
  },
  {
    "verse_id": 210,
    "translation": "بیٚیہِ  سپٕدۍ  نہٕ  یہِ  قرآن  مجید  ہیتھ  نٲزل  شیطان  یِم  کاہنن  نِشہِ  یِوان  چھِ،  نہ  پَزِ  تِمن  یہِ  کتاب  ہیتھ  کیا  یِن،  کیازِ  یہِ  کتاب  چھےٚ  ہیٚرِ  پٮ۪ٹھہٕ  بۅن  تانۍ  ہدایت۔  شیطان  چھِ  ہیٚرِ  پٮ۪ٹھ  بۅن  تانۍ  ضلالت  تہٕ  گمرٲہی۔"
  },
  {
    "verse_id": 211,
    "translation": "اَتھ  چھُنہٕ  تِمن  سٍتۍ  واٹھٕے  کانٛہہ،  نہ  ہیٚکن  تِم  یِژھ  کتاب  ہیتھ  ؤسِتھ۔"
  },
  {
    "verse_id": 212,
    "translation": "کیازِ  تِم  چھِ  یہِ  قرآن  مجید  بوزنہٕ  نِشہِ  دوٗر  آمٕتۍ  تھاونہٕ۔  تِمن  چھُ  اَمہِ  نِشہِ  ٹھوٚر  آمُت  کرنہٕ۔  لہٰذا  چھُ  یہِ  قرآن  مجید  خداے  سٕندی  طرفہٕ  تۅہیہِ  پٮ۪ٹھ  نٲزل  آمُت  کرنہٕ  یا  رسول  اللہؐ۔"
  },
  {
    "verse_id": 213,
    "translation": "پس  مہ  حض  کٔرِو  عبادت  توٚہۍ  معبوٗدِ  برحقس  سٍتۍ  بیٚیہِ  کٲنسہِ  معبودٕ  سٕنز۔  تَمہِ  سٍتۍ  یِیَو  تۅہیہِ  تہِ  عذاب  کرنہٕ  بیٚین  ہٕنز  چھَنہٕ  کتھٕے  کانٛہہ۔"
  },
  {
    "verse_id": 214,
    "translation": "اَمی  مۅکھہٕ  کٔرِو  توٚہۍ  بیٖم  گۅڈٕ  نکھہٕ  ٲشناوَن  پننین۔"
  },
  {
    "verse_id": 215,
    "translation": "بیٚیہِ  نوٚمرٲوِو  توٚہۍ  شفقت  و  مہربٲنی  ہٕنزٕ  پکھہٕ  تِمن  لوٗکن  ہٕندِ  خٲطرٕ  یِمَو  تُہٕنز  مُتابعت  کٔر  باایمانَو  اندرٕہ،  اَدٕہ  تِم  ٲشِناو  ٲسِتن  یا  متہٕ  ٲسِتن۔"
  },
  {
    "verse_id": 216,
    "translation": "ہرگاہ  تِم  لوٗکھ  یِمن  تۅہیہِ  بیٖم  کوٚرُو  تُہٕنز  نافرمٲنی  کرن،  اَدٕہ  تِم  تُہٕندۍ  ٲشِناو  ٲسِتن  یا  متہٕ  ٲسِتن،  توٚہۍ  فرمٲوِیوٗکھ  بہٕ  چھُس  تُہٕنزِ  کامہِ  نِشہِ  سٮ۪ٹھاہ  بے  زار،  مےٚچھُنہٕ  تۅہیہِ  سٍتۍ  کانٛہہ  لین  دین  تہٕ  تعلق۔  "
  },
  {
    "verse_id": 217,
    "translation": "بیٚیہِ  کٔرِو  توٚہۍ  اعتماد  تہٕ  ڈکھ  تس  پروردگارس  پٮ۪ٹھ  یُس  سٮ۪ٹھاہ  غٲلب  تہٕ  سٮ۪ٹھاہ  رحمت  وول  چھُ،  تِہِندِ  تکلیف  واتناونُک  مَہ  کٔرِو  کانٛہہ  اندیشہِ۔"
  },
  {
    "verse_id": 218,
    "translation": "یُس  پروردگار  تۅہیہِ  وُچھان  چھُو  نٮ۪مازِ  کُن  وۅتھنہٕ  وقتہٕ۔"
  },
  {
    "verse_id": 219,
    "translation": "بیٚیہِ  ییٚمہِ  ساعتہٕ  توٚہۍ  نٮ۪ماز  پروُنین  سٍتۍ  کھسان  وَسان  چھِو۔  رکوع  و  سجود  کران  چھِو۔"
  },
  {
    "verse_id": 220,
    "translation": "بے  شک  پٔزِپٲٹھۍ  اللہ  تعالیٰ  چھُ  سورُے  بوزوُن،  سورُے  زانہٕ  وُن۔"
  },
  {
    "verse_id": 221,
    "translation": "اے  لوٗکو  کیا  بہٕ  کروٕہ  تۅہیہِ  خبر  شیطان  کس  پٮ۪ٹھ  چھُ  وَسان؟"
  },
  {
    "verse_id": 222,
    "translation": "وارٕہ  بوٗزِو  تِم  چھِ  وسان  تِمنٕے  پٮ۪ٹھ  یِم  گۅڈٕہ  پٮ۪ٹھے  اَپزِیٲرۍ  تہٕ  بدکار  آسن۔"
  },
  {
    "verse_id": 223,
    "translation": "یِم  شیطانن  ہٕندِ  خبرٕ  وَننہٕ  وقتہٕ  کَن  دٲرِتھ  چھِ  تِمہٕ  کتھہٕ  تہٕ  خبرٕ  بوزان۔  توپتہٕ  لوٗکن  تِمہٕ  خبرٕ  وَننہٕ  کہ  وقتہٕ  پننہِ  طرفہٕ  واریاہ  اَپُزمِلہٕ  نٲوِتھ  تِمہٕ  کتھہٕ  ونان۔  نبی  کریم  سُند  ذاتِ  بابرکات  چھُ  تَمہِ  نِشہِ  مُبرا  تہٕ  پاک۔  اَمہِ  سٍتۍ  سَپُد  تِمن  نِشہِ  کہانتُک  شُبہ  دوٗر۔  پتھ  روٗد  شٲعریتُک  شُبہٕ  تتھ  متعلق  چھُ  اللہ  تعالیٰ  فرماوان۔"
  },
  {
    "verse_id": 224,
    "translation": "بٲتھ  وَنن  والین  ہٕنزِ  وَتہِ  چھِ  پکان  تِمے  یِم  وَتہِ  ڈلۍ  مٕتۍ  آسن۔  یعنی  بٲتھ  تہٕ  خیٲلی  مضامین  وَنٕنۍ،  بٲتھہٕ  پٲٹھۍ  یا  عبارتس  اندر  یعنی  نظم  یا  نثڑ  وَنُن  چھُ  تِمن  لوٗن  ہُنٛد  کار،  یِم  تحقیقہ  ورٲے  خیٲلی  مضامین  ونان  آسن،  یِمن  مضمونن  واقعس  سٍتۍ  کانٛہہ  تعلق  آسہِ  نہٕ۔"
  },
  {
    "verse_id": 225,
    "translation": "ژٕہ  چھُکھنا  وُچھان  اے  مخٲطب  تِم  شاعر  چھِ  خیٲلی  مضامینن  ہٕندِس  پرتھ  مٲدانس  منٛز  حٲران۔  کھونت  کھیٚوان  مضمون  تلاش  کرنہٕ  خٲطرٕ،  ییٚلہِ  تِمن  کانٛہہ  مضموناہ  بنان  چھُ،  چونکہ  سُہ  چھُ  آسان  اکثر  خلاف  واقع۔"
  },
  {
    "verse_id": 226,
    "translation": "تمی  سببہٕ  چھِ  تِم  ونان  تی  یہِ  نہٕ  تِم  کران  چھِ۔  مضامین  قرآنیہ  یتھ  یتھ  بابس  متعلق  آسن  تِم  سٲری  چھِ  محقق،  خیٲلی  ہرگز  چھِنہٕ  تِم۔  لہٰذا  نبی  کریم  صلی  اللہ  علیہ  و سلمن  شاعر  وَنُن،  یہِ  گوٚو  محض  جنون  تہٕ  دیوانگی۔  اللہ  تعالیٰ  ہن  دِژ  نہٕ  سٲنِس  نبی  کریم  صلی  اللہ  علیہ  و سلمس  منظوم  کلام  کرنس  پٮ۪ٹھ  قدرتھٕے۔  چونکہ  یِمن  آیاتِ  کریمن  منٛز  آیہِ  شٲعرن  ہٕنز  مذمت  کرنہٕ  تتھ  منٛز  آے  سٲری  شٲعر۔  چونکہ  بعض  شٲعرن  ہُنٛد  کلام  چھُ  عینِ  حکمت  بیٚیہِ  پوٗرٕ  محقق۔  تَمہِ  مۅکھہٕ  کٔرۍ  اللہ  تعالیٰ  ہن  تِم  مُستثنیٰ۔"
  },
  {
    "verse_id": 227,
    "translation": "مگر  نہٕ  تِم  شٲعر  یِمَو  خدایس  پژھ  کٔرِتھ  رٕژٕہ  عملہٕ  کرِ،  بیٚیہِ  کوٚرُکھ  یاد  معبودِ  برحق  سُند  بکثرت۔  بیٚیہِ  ہیوٚت  تِمَو  بدلہٕ  کٲفرن  نِشہِ  پننیو  شعرو  سٍتۍ  تِمن  پٮ۪ٹھ  ظلم  سپدنہٕ  پَتہٕ۔  کیازِ  کٲفرو  ٲسۍ  تِمن  رنگارنگ  ظلم  واتنوومُت،  لہٰذا  ہیوٚتُکھ  تِمَو  تَمُیک  بدلہٕ۔  برونٹھ  پہن  زانن  ظٲلم  یِمَو  خداے  سُند  تہٕ  پیغمبر خداے  سُنٛد  حق  یا  حقوق  العباد  ظلم  کٔرِتھ  ضایع  کوٚر  کہ  کتھ  انقلاب  چہ  جایہِ  یِن  تِم  واتناونہٕ  مرنہٕ  پتہٕ۔  سۅے  جاے  گٔیہِ  نارِجہنم۔"
  }
]