[
  {
    "verse_id": 1,
    "translation": "تِمن  ہواہن  ہُند  قسم  یِم  گرد  تُلن  وٲلۍ  چِھ،"
  },
  {
    "verse_id": 2,
    "translation": "پتہٕ  چِھ  آبہٕ  بوٚرُتھ  اوٚبر  کھالن  وٲلۍ،"
  },
  {
    "verse_id": 3,
    "translation": "پتہٕ  چِھ  تیز  رفتٲری  سان  پکن  وٲلۍ،"
  },
  {
    "verse_id": 4,
    "translation": "پتہٕ  چِھ  اکھ  بٔڈ  کٲم  ﴿روٗد﴾  بٲگراون  وٲلۍ،"
  },
  {
    "verse_id": 5,
    "translation": "حق  چُھ  یِہ  زِ  ییٚمہِ  چیزُک  تۅہیِہ  ڈر  چُھو  یِوان  پاونہٕ  سُہ  چُھ  پوٚز،"
  },
  {
    "verse_id": 6,
    "translation": "تہٕ  عملن  ہُنٛد  جزا  تہٕ  سزا  چُھ  ضروٗر  پیش  یِنہٕ  وول۔  ﴿یِہ  چھےٚ  سۅ  کتھ  یتھ  پیٚٹھ  قسم  چُھ  کھیٚنہٕ  آمُت۔  امِیُک  مطلب  چُھ  یِہ  زِ  ییٚمہِ  بے  مِثال  نظمہٕ  تہٕ  باقٲعدگی  سان  روٗدُک  یِہ  عظیم  الشّان  ضٲبطہٕ  تُہٕنزن  أچھن  برونٛہہ  کنہِ  چلان  چُھ  تہٕ  یِمہٕ  حِکمتہٕ  تہٕ  مصلحتہٕ  اَتھ  منٛز  نَنہِ  وانہٕ  کار  فرما  چھےٚ  نظرِ  گژھان  تِمہٕ  چھےٚ  اَتھ  کتھہِ  پیٚٹھ  گوٲہی  دِوان  زِ  یِہ  دُنیا  چُھنہٕ  کانٛہہ  بے  مقصد  تہٕ  بے  معنی  میٚژِ  لۅپُن  یتھ  منٛز  لچِھہ  بدیَو  کرورٕ  بدیو  ؤرِیو  پیٚٹھہٕ  اکہ  بٔڑ  بارٕ  کھیل  بس  یونہی  اَلل  ٹپ  چھےٚ  سپدان  پکان،  بلکہ  چُھ  یِہ  درحقیقت  اکہِ  کمال  درجُک  حکیمانہٕ  نِظام  یتھ  منٛز  پرٛتھ  کٲم  کُنہِ  مقصدس  تہٕ  مصلحتس  تحت  چھےٚ  سپدان۔  اتھ  نظامس  منٛز  چُھنہٕ  یِہ  ممکن  زِ  انسان  یِیہِ  زمینس  منٛز  اختیارات  دِتھ  بس  یونہی  یلہٕ  تراونہٕ،  تہٕ  زانٛہہ  یِیہِ  نہٕ  تس  حساب  ہیٚنہٕ  زِ  تٔمۍ  کِتھہٕ  پٲٹھۍ  کٔرۍ  اختیارات  استعمال۔﴾"
  },
  {
    "verse_id": 7,
    "translation": "بیوٚن  بیوٚن  شکلہِ  والہِ  آسمانُک  قسم،"
  },
  {
    "verse_id": 8,
    "translation": "﴿ٲخرت  کِس  بارس  منٛز﴾  چھےٚ  تُہٕنز  کتھ  مختلف۔  ﴿یعنی  یِتھہٕ  پٲٹھۍ  آسمان  کہِ  اوٚبرٕچ  تہٕ  تارکن  ہٕندِ  سٔمِتھ  آسنہٕ  چِہ  شکلہِ  مختلف  چھےٚ  تہٕ  تِمن  منٛز  چُھنہٕ  کانٛہہ  ہِشر  باسان،  یِتھے  پٲٹھۍ  چِھو  ٲخرت  کِس  بارس  منٛز  توٚہۍ  لُکھ  بیوٚن  بیوٚن  بولہِ  بولان  تہٕ  پرٛتھ  کٲنٛسہِ  ہٕںز  کتھ  چھےٚ  اکھ  أکِس  نِشہِ  مختلف۔  کتھن  ہُند  یِہ  اختلاف  چُھ  خۅد  امہِ  کتھہِ  ہُند  ثبوت  زِ  وحی  تہٕ  رسالت  نِشہِ  بے  نیاز  سپدِتھ  ییٚلہِ  تہِ  کانٛہہ  راے  اِنسانن  پننِس  تہٕ  ییٚمہِ  دُنیاکِس  انجامَس  پیٚٹھ  قٲیِم  کٔر،  سۅ  کٔرٕن  علمہٕ  ورٲے  قٲیِم۔  نَتہٕ  اگر  انسانس  اتھ  معاملس  منٛز  حقیقتس  منٛز  براہِ  راست  علمُک  کانٛہہ  ذریعہ  آسِہے  تیٚلہِ  گژھن  نہٕ  ییتیاہ  مختلف  تہٕ  مُتضاد  عقیدٕہ  پٲدٕ۔﴾"
  },
  {
    "verse_id": 9,
    "translation": "تمہِ  نِشہِ  چُھ  سُے  ڈَلان  یُس  حق  نِشہِ  پھیوٗرمُت  آسہِ۔"
  },
  {
    "verse_id": 10,
    "translation": "مارٕ  گٔے  قیاس  تہٕ  گُمان  سٍتۍ  حُکم  لگاون  وٲلۍ۔"
  },
  {
    "verse_id": 11,
    "translation": "یِم  جہالتس  منٛز  غرق  تہٕ  غفلتس  منٛز  مدہوش  چِھ۔  ﴿یعنی  تِمن  چَھنہٕ  کِہٕنۍ  پے  زِ  پننیو  یِمو  غلط  اندازَو  کِنۍ  کتھ  انجامس  کُن  چِھ  تِم  پکان  حالانکہ  ٲخرت  کِس  بارس  منٛز  یۅسہٕ  تہِ  وَتھ  غلط  راے  قٲیِم  کٔرِتھ  اختیار  کرنہٕ  آیِہ  سۅ  چھےٚ  تبٲہی  کُن  گژھان۔﴾"
  },
  {
    "verse_id": 12,
    "translation": "پٕرٛژھان  چِھ  سُہ  روزِ  جزا  کر  یِیہِ  ٲخر؟"
  },
  {
    "verse_id": 13,
    "translation": "سُہ  یِیہِ  تمہِ  دۅہ  ییٚلہِ  یِم  لُکھ  نارس  پیٚٹھ  تاونہٕ  یِن۔"
  },
  {
    "verse_id": 14,
    "translation": "﴿یِمن  یِیہِ  وَننہٕ﴾  وۅنۍ  وُچِھو  مزٕہ،  پننہِ  فِتنُک،  یِہ  چُھو  سُے  چیز  ییٚمہِ  خٲطرٕ  توٚہۍ  بانبٕر  ٲسِو  کران۔  ﴿کٲفرن  ہُند  یِہ  پٕرٛژُھن  زِ  سُہ  روزِ  جزا  کر  یِیہِ  ٲخر؟  چُھ  پانس  اندر  خۅد  یِہ  مفہوم  تھاوان  زِ  امہِ  کِس  یِنَس  منٛز  کیازِ  چُھ  ژیر  لگان؟  ییٚلہِ  أسۍ  اَتھ  اِنکار  چِھ  کران  تہٕ  امہِ  کہ  جُھٹلاونُک  سزا  چُھ  اسہِ  پیٚٹھ  لٲزِم  سپُدمُت  تیٚلہِ  کیازِ  چُھنہٕ  وۅنۍ  یِوان؟﴾"
  },
  {
    "verse_id": 15,
    "translation": "البتہ  متقی  لُکھ  آسن  تمہِ  دۅہ  باغن  تہٕ  ناگن  منٛز۔"
  },
  {
    "verse_id": 16,
    "translation": "یِکینژھاہ  تُہِند  ربّ  تِمن  دِیِہ  تتھ  آسن  خوشی  سان  رَٹان۔  تِم  ٲسۍ  امہِ  دۅہ  کہ  یِنہٕ  برونٛہہ  نیکو  کار۔"
  },
  {
    "verse_id": 17,
    "translation": "رٲژن  ٲس  کمٕے  شۅ  نگان۔"
  },
  {
    "verse_id": 18,
    "translation": "پتہٕ  ٲسۍ  تِمے  رٲژ  ہٕندیٚن  پٔتِمیٚن  پہرن  معٲفی  منگان۔"
  },
  {
    "verse_id": 19,
    "translation": "تہٕ  تِہندیٚن  مالن  منٛز  اوس  حق  سٲیلس  تہٕ  محرومس  خٲطرٕ۔  ﴿دوٚیِمیٚن  لفظن  منٛز  وَنَو  زِ  اکہِ  طرفہٕ  ٲسۍ  تِم  پننِس  ربّ  سُند  حق  پرٛزناوان  تہٕ  نکھہٕ  والان،  دوٚیمہِ  طرفہٕ  اوس  بندن  سٍتۍ  تُہِند  معاملہٕ  یِہ  زِ  یِکینژھاہ  تہِ  خُداین  تِمن  دِیتُمُت  اوس  خواہ  کم  یا  زیادہ،  تتھ  منٛز  ٲسۍ  نہٕ  تِم  صرف  پنُن  تہٕ  پننیٚن  بٲژن  ہُندُے  یوت  حق  سمجھان،  بلکہ  اوس  تِمن  یِہ  احساس  زِ  سٲنِس  اتھ  مالس  منٛز  چُھ  پرٛتھ  تس  خُداے  سٕندِس  بندہ  سُند  حق  یُس  مددُک  محتاج  آسہِ﴾۔"
  },
  {
    "verse_id": 20,
    "translation": "زمینس  منٛز  چھےٚ  واریاہ  نِشٲنیِہ  پژھ  کرن  والیٚن  خٲطرٕ۔"
  },
  {
    "verse_id": 21,
    "translation": "بیٚیہِ  خۅد  تُہندِس  پننِس  وجودس  منٛز،  کیا  تۅہیِہ  چُھوو  نا  فِکرِ  تران؟"
  },
  {
    "verse_id": 22,
    "translation": "آسمان  سٕے  منٛز  چُھ  تُہُند  رِزق  تہِ  تہٕ  سُہ  چیز  تہِ  ییٚمیُک  تۅہیِہ  سٍتۍ  وعدہ  چُھ  یِوان  کرنہٕ۔  ﴿آسمانہٕ  نِشہِ  چُھ  مُراد  یتھ  جایِہ  عالمِ  بالا۔  رزق  نِشہِ  چُھ  مُراد  تہِ  سورُے  کینہہ  یِہ  انسانس  دُنیاہس  منٛز  زندٕہ  روزنہٕ  خٲطرٕ  تہٕ  کٲم  کرنہٕ  خٲطرٕ  دِنہٕ  چُھ  یِوان  تہٕ  ییٚمہِ  چیزُک  وعدہ  چُھ  کرنہٕ  یِوان  تمہِ  نِشہِ  چُھ  مُراد  قیامت،  حشر  و  نشر،  مُحاسبہٕ  تہٕ  پرٚژھگٲر،  جزا  تہٕ  سزا  بیٚیہِ  جنّت  تہٕ  جہنم،  یِہندِ  رونُما  سپدنُک  وعدٕہ  تمام  آسمٲنۍ  کتابن  منٛز  کرنہٕ  چُھ  آمُت  بیٚیہِ  چُھ  قرآنس  منٛز  کرنہٕ  یِوان۔  خداے  سٕندِ  ارشادُک  مطلب  چُھ  زِ  عالم  بالا  پیٚٹھے  چُھ  یِہ  فٲصلہٕ  سپدان  زِ  تۅہیِہ  منٛزٕ  کس  کینژھاہ  یِیہِ  دُنیاہس  منٛز  دِنہٕ،  تہٕ  تتی  پیٚٹھہٕ  سپدِ  یِہ  فٲصلہٕ  تہِ  زِ  توٚہۍ  کر  یِیِو  پٕرٚژھگٲرِ  تہٕ  اعمالن  ہٕندِ  جزا  خٲطرٕ  بُلاونہٕ﴾"
  },
  {
    "verse_id": 23,
    "translation": "لہٰذا،  آسمان  تہٕ  زمین  کِس  مٲلِک  سُند  قسم،  یِہ  کتھ  چھےٚ  حق،  تِژٕھے  یقینی  یِتھہٕ  پٲٹھۍ  توٚہۍ  ونان  چِھو۔"
  },
  {
    "verse_id": 24,
    "translation": "اے  نبی  صلی  اللہ  علیہ و سلم،  ابراہیم  علیہ  السلام  سٕندیٚن  معزز  پژھیٚن  ہٕنز  حکایت  ﴿خبر﴾  تہِ  وٲژٕوہ  تۅہیہ؟"
  },
  {
    "verse_id": 25,
    "translation": "ییٚلہِٕ  تِم  تس  نِشہِ  آے،  ووٚنہس  تۅہیِہ  چَھو  سلام۔  تٔمۍ  ووٚن  تۅہیِہ  تہِ  چَھو  سلام۔  کینہہ  غیر  زان  لُکھ  چھ۔  ﴿سیاق  و  سباق  وُچِھتھ  ہیٚکن  اتھ  کتھہِ  زٕہ  معنی  ٲسِتھ۔  اکھ  یِہ  زِ  حضرت  ابراہیم  علیہ  السلام  چِھ  خۅد  تِمن  پژھیٚن  فرماوان  زِ  تۅہیِہ  سٍتۍ  چُھنہٕ  ییٚمہِ  برونٛہہ  مُلاقات  سپُدمُت،  توٚہۍ  چِھو  یتھ  علاقس  منٛز  شاید  نٔوۍ  نٔوی۔  دوٚیم  یِہ  زِ  تِہنزِ  سلامہِ  ہُند  جواب  دِتھ  ووٚن  حضرت  ابراہیم  علیہ  السلامو  پانس  سٍتۍ  یا  فرمووُکھ  گرس  منٛز  ضیافتُک  انتظام  کرنہٕ  خٲطرٕ  گژھنہٕ  وِزِ  پننیٚن  خٲدِمن  زِ  یِم  چِھ  غیرزان  باسان،  ییٚمہِ  برونٛہہ  چِھنہٕ  یتھ  علاقس  منٛز  امہِ  شانٕکۍ  تہٕ  وضع  قطعٕکۍ  لُکھ  وُچھنہٕ  آمٕتۍ۔﴾"
  },
  {
    "verse_id": 26,
    "translation": "پتہٕ  گوٚو  سُہ  ژھایِہ  پٲٹھۍ  پننیٚن  گر  والیٚن  نِشہِ،  تہٕ  اکھ  ﴿بُزمُت﴾  موٚٹ  تازٕہ  ووٚژھ،"
  },
  {
    "verse_id": 27,
    "translation": "کوٚرُن  پژھیٚن  برونٛہہ  کنہِ  پیش۔  تٔمۍ  ووٚن،  توٚہۍ  چِھو  نہٕ  کھیٚوان؟"
  },
  {
    "verse_id": 28,
    "translation": "پتہٕ  کھوٚژ  سُہ  پننہِ  دِلہٕ  منٛزۍ  تِمن۔  تِمو  ووٚن،  کھوٚژمَہ،  تہٕ  سُہ  بوزنووُکھ  أکِس  ذِی  علم  لڑکہٕ  سٕنزِ  پیدٲیشہِ  ہٕنز  خۅش  خبر۔  ﴿سورۂ  ہوٗدس  منٛز  چھےٚ  وضاحت  زِ  یِہ  ٲس  حضرت  اسحاق  علیہ  السّلامن  ہٕنزِ  پیدٲیشہِ  ہٕنز  خۅش  خبر﴾"
  },
  {
    "verse_id": 29,
    "translation": "یِہ  بوٗزِتھ  چھےٚ  تٔمۍ  سٕنٛز  خاندارِنۍ  کریکھ  دِتھ  برونٛہہ  پکان،  تہٕ  پنُن  بُتھ  ؤلِتھ  چھےٚ  وَنان،  بُڈٕ،  ہانٹھ!  ﴿یعنی  اکھ  چَھس  بٕہ  بُڈٕ  دوٚیم  ہانٹھ۔  وۅنۍ  زیوِ  مےٚ  شُر؟  بائبلُک  بیان  چُھ  زِ  امہِ  وقتہٕ  ٲس  حضرت  ابراہیم  علیہ  السلام  سٕنز  وٲنٛس  ہتھ  ؤری،  تہٕ  حضرت  سارّہ  ہٕنز  90  ؤری۔  ﴿پیدٲیش  17-18﴾"
  },
  {
    "verse_id": 30,
    "translation": "تِمو  ووٚن،  یی  کینژھاہ  چُھ  تُہٕندۍ  ربّن  فرموومُت،  سُہ  چُھ  حکمت  وول  تہٕ  سورُے  کینہہ  چُھ  زانان۔"
  },
  {
    "verse_id": 31,
    "translation": "ابراہیم  علیہ  السلام  چِھ  ونان،  اے  اللہ  تعالیٰ  سٕنٛدِ  طرفہٕ  سوزنہٕ  آمتیو  ﴿فرشتو﴾  تۅہیِہ  کیا  مُہم  چَھو  درپیش؟"
  },
  {
    "verse_id": 32,
    "translation": "تِمو  ووٚن،  أسۍ  چِھ  أکِس  مُجرم  قومس  کُن  سوزنہٕ  آمٕتۍٔ  ﴿مُراد  چُھ  قومِ  لوط۔  امِکۍ  جُرم  ٲسۍ  اتھ  حدس  تام  وٲتِمٕتۍ  زِ  صرف  مُجرم  قوم  لفظٕے  اوس  یِہ  وَننہٕ  خٲطرٕ  سیٚٹھاہ  زِ  امہِ  نِشہِ  کُس  قوم  چُھ  مُراد﴾"
  },
  {
    "verse_id": 33,
    "translation": "تاکہ  تِمن  پیٚٹھ  والَو  پَیِہ  مَژِ  میٚژِ  ہٕنزٕ  کنہِ۔"
  },
  {
    "verse_id": 34,
    "translation": "یِمہٕ  تُہندِس  ربّس  نِشہِ  حدٕ  نیرن  والیٚن  خٲطرٕ  نشان  زدٕہ  چھےٚ۔  ﴿یعنی  أکِس  أکِس  کنہِ  پیٚٹھ  چُھ  تُہندِس  ربّ  سٕندِ  طرفہٕ  نِشان  تھاونہٕ  آمُت  زِ  تَس  کس  مُجرمس  چُھ  کلہٕ  دگُن﴾"
  },
  {
    "verse_id": 35,
    "translation": "پتہٕ  کٔڑۍ  اسہِ  تِم  سٲری  لُکھ  یِم  تتھ  بستی  منٛز  مومن  ٲسۍ  ﴿منٛز  باگ  چُھ  یِہ  قصّہٕ  تراونہٕ  آمُت  زِ  حضرت  ابراہیم  علیہ  السلام  سٕندِ  پیٚٹھہٕ  کِتھہٕ  پٲٹھۍ  وٲتۍ  یِم  فرشتہٕ  حضرت  لوط  علیہ  السلامس  نِشہِ  تہٕ  تَتہِ  کیا  آو  یِمن  تہٕ  قوم  لوطس  درمیان  پیش﴾"
  },
  {
    "verse_id": 36,
    "translation": "تہٕ  تَتہِ  وُچھنہٕ  اسہِ  اکہِ  گرٕ  ورٲے  مُسلمانن  ہُند  کانٛہہ  گرٕ۔"
  },
  {
    "verse_id": 37,
    "translation": "امہِ  پتہٕ  ترٲو  اَسہِ  بس  اکھ  نشٲنی  تِمن  لُکن  خٲطرٕ  تَتہِ،  یِم  درد  ناک  عذابس  کھۅژان  آسن۔  ﴿امہِ  نشٲنی  نِشہِ  چُھ  مُراد  بحیرہ  مُردار  ییٚمیُک  جنوبی  علاقہٕ  اَز  اکہِ  بہلہِ  پایِہ  چِہ  تبٲہی  ہٕندۍ  آثار  چُھ  پیش  کران﴾۔"
  },
  {
    "verse_id": 38,
    "translation": "تہٕ  ﴿تُہندِ  خٲطرٕ  چھےٚ  نشٲنی﴾  موسیٰ  علیہ  السلام  سٕندِس  قصّس  منٛز۔  ییٚلہِ  سُہ  اسہِ  ٹاکارٕہ  سَنَد  ہیٚتھ  فرعونس  نِشہِ  سوٗز  ﴿یعنی  تِتھۍ  ٹاکارٕہ  معجزات  تہٕ  تِتھۍ  ٹاکارٕہ  علامات  ہیٚتھ  یِمو  سٍتۍ  یِہ  کتھ  شکہٕ  لد  ٲس  نہٕ  روٗزمٕژ  زِ  تِم  علیہ  السلام  چِھ  خالق  ارض  و  سما  سٕندِ  طرفہٕ  ماموٗر  سپدِتھ  آمٕتۍ۔﴾"
  },
  {
    "verse_id": 39,
    "translation": "سُہ  آو  پننِس  طاقت  کِس  نشس  منٛز  وُٹھنہٕ،  تہٕ  ووٚنُن  یِہ  چُھ  جادو  گر  نَتہٕ  چُھ  مجنون۔"
  },
  {
    "verse_id": 40,
    "translation": "ٲخر  کار  روٚٹ  اسہِ  سُہ  تہٕ  تٔمۍ  سٕندۍ  لشکر،  تہٕ  چٔھکۍ  سٲری  سمندرس  تہٕ  سُہ  روٗد  ملامت  زدٕہ  سپدِتھ۔"
  },
  {
    "verse_id": 41,
    "translation": "تہٕ  ﴿تُہندِ  خٲطرٕ  چھےٚ  نِشٲنی  قومِ﴾  عادس  منٛز،  ییٚلہِ  اسہِ  تِمن  پیٚٹھ  اکھ  تِیُتھ  بےخبر  ہوا  سوٗز،"
  },
  {
    "verse_id": 42,
    "translation": "ییٚمہِ  چیزٕ  پیٚٹھۍ  تہِ  سُہ  پوٚک  سُہ  ترووُن  دۅدرٲوِتھ۔"
  },
  {
    "verse_id": 43,
    "translation": "تہٕ  ﴿تُہندِ  خٲطرٕ  چھےٚ  نشٲنی  قومِ﴾  ثمودس  منٛز،  ییٚلہِ  تِمن  وَننہٕ  اوس  آمُت  زِ  أکِس  خاص  وقتس  تام  کٔرِو  مزٕہ۔"
  },
  {
    "verse_id": 44,
    "translation": "مگر  اتھ  تنبیہ  ہَس  پیٚٹھ  تہِ  کٔر  تِمو  پننِس  ربّ  سٕندِس  حُکمس  سَرکشی۔  آخر  کار  رٔٹۍ  تِم  وُچھان  وُچھان  اَکہِ  ترٛٹہِ،"
  },
  {
    "verse_id": 45,
    "translation": "پتہٕ  نہ  ٲس  تِمن  تھوٚد  وۅتھنٕچ  سکت،  تہٕ  نہ  ہیٚکہَن  تِم  پنُن  بچاو  کٔرِتھ۔"
  },
  {
    "verse_id": 46,
    "translation": "تہٕ  یِمو  سارِوٕے  برونٛہہ  کوٚر  اسہِ  نوح  علیہ  السلام  سُند  قوم  ہلاک،  تِکیازِ  تِم  لُکھ  ٲسۍ  فاسق۔"
  },
  {
    "verse_id": 47,
    "translation": "آسمان  بنوو  اَسہِ  پننہِ  زورٕ  تہٕ  اَسہِ  چُھ  اَمِیُک  طاقت۔  ﴿لفظ  چِھ،  وَاِنّا  لَمُوسِعُونَ،  مُوسِع  لفظٕکۍ  معنی  ہیٚکن  طاقت  تہٕ  عبور  تھاون  وٲلۍ  سٕندۍ  تہِ  ٲسِتھ  تہٕ  وسیع  کرن  وٲلۍ  سٕندۍ  تہِ۔  گۅڈنِکہِ  معنی  کہ  لحاظہٕ  چُھ  امہِ  ارشادُک  مطلب  یِہ  زِ  آسمان  بنوو  نہٕ  اسہِ  کٲنٛسہِ  ہٕندِ  مددٕ  کینہہ  بلکہ  بنوو  پننہِ  زورٕ  تہٕ  امِیُک  تخلیق  اوسنہٕ  سانہِ  عبور  نِشہِ  نیبر  کینہہ،  پتہٕ  کِتھہٕ  پٲٹھۍ  آو  تُہندِس  دماغس  منٛز  یِہ  تصّور  زِ  أسۍ  ہیٚکَو  نہٕ  توٚہۍ  دُبارٕہ  پٲدٕ  کٔرِتھ؟  دوٚیِمہِ  معنی  کہ  لحاظہٕ  چُھس  مطلب  یِہ  زِ  یِہ  عظیم  کائنات  چِھنہٕ  أسۍ  بس  اکہِ  لٹہِ  بنٲوِتھ  بیٖٹھۍ  مٕتۍ  کینہہ  بلکہِ  چِھ  مُسلسل  اتھ  منٛز  توسیع  کران  تہٕ  پرٛتھ  وقتہٕ  چِھ  اتھ  منٛز  سانہِ  تخلیقٕکۍ  نٔوۍ  نٔوۍ  معجزٕہ  رونما  سپدان۔  یِژھ  تخلیق  کرن  واجِنۍ  زبردست  ہستی  کِتھہٕ  پٲٹھۍ  سمجھوٗن  تۅہیِہ  ٲخر  بیٚیہِ  اَکہِ  پھِرِ  پٲدٕ  کرنہٕ  اعادۂ  خلق  نِشہِ  عٲجز﴾"
  },
  {
    "verse_id": 48,
    "translation": "زمین  چھےٚ  اسہِ  وَتھرٲومٕژ  تہٕ  أسۍ  چِھ  سیٚٹھاہ  جان  ہموار  کرن  وٲلۍ۔"
  },
  {
    "verse_id": 49,
    "translation": "تہٕ  پرٛتھ  چیزٕکۍ  چِھ  اسہِ  جورٕ  بنٲوِمٕتۍ،  ﴿یعنی  دُنیاہکۍ  تمام  چیز  چِھ  تزوِیج،  جورن  ہٕندِس  اصولس  پیٚٹھ  بناونہٕ  آمٕتۍ۔  یِہ  سورُے  عالمُک  کار  خانہٕ  چُھ  اتھ  قٲعدس  پیٚٹھ  چلان  زِ  کینژھن  چیزن  چُھ  کینژھن  چیزن  سٍتۍ  جوڑ  لگان  تہٕ  پتہٕ  چھےٚ  یِہندِ  جوڑ  لگنہٕ  سٍتی  رنگہٕ  رنگہٕ  چِہ  ترکیبہٕ  وجودس  یِوان۔  ییٚتہِ  چُھنہٕ  کانٛہہ  چیز  تہِ  تِیُتھ  مُنفرد  زِ  کانٛہہ  بیاکھ  چیز  کیا  آسہِ  نہٕ  امِیُک  جوڑ،  بلکہ  چُھ  پرٛتھ  چیز  پننِس  جورس  سٍتۍ  رٔلِتھٕے  نتیجہ  خیز  بنان﴾  بنان  چُھ  زِ  توٚہۍ  رٔٹِو  اَمہِ  نِشہِ  سبق۔  ﴿یعنی  یِہ  سبق  زِ  دُنیاہُک  جوڑ  چُھ  ٲخرت  ییٚمہِ  ورٲے  دُنیاہٕچ  یِہ  زندگی  بے  معنی  چھےٚ  بنان﴾"
  },
  {
    "verse_id": 50,
    "translation": "لہٰذا  دوٗرِو  خُدایس  کُن،  بٕہ  چُھس  تٔمۍ  سٕندِ  طرفہٕ  تُہندِ  خٲطرٕ  صاف  صاف  خبردار  کرن  وول۔"
  },
  {
    "verse_id": 51,
    "translation": "تہٕ  مَہ  بنٲوِو  خُدایس  سٍتۍ  دوٚیم  کانٛہہ  معبوٗد،  بٕہ  چُھس  تٔمۍ  سٕندِ  طرفہٕ  تُہندِ  خٲطرٕ  صاف  صاف  خبردار  کرن  وول۔  ﴿یِمہٕ  کتھہٕ  اگرچہِ  اللہ  تعالیٰ  سُندُے  کلام  چھےٚ  مگر  یِمن  چُھنہٕ  متکلّم  اللہ  تعالیٰ  بلکہ  چِھ  نبی  صلی  اللہ  علیہ و سلم۔  گویا  کتھ  چھےٚ  دراصل  یِتھہٕ  پٲٹھۍ  زِ  اللہ  تعالیٰ  چُھ  پننِس  نبی  صلی  اللہ  علیہ و سلمن  ہٕنزِ  زبٲنۍ  یِہ  وَنناوان  زِ  دوٗرِو  خُدایس  کُن،  بٕہ  چُھسَو  توٚہۍ  تٔمۍ  سٕندِ  طرفہٕ  خبردار  کران۔﴾"
  },
  {
    "verse_id": 52,
    "translation": "یی  چُھ  سپدان  روٗدمُت،  یِمن  بروٗنٹھمیٚن  قومن  نِشہِ  تہِ  چُھنہٕ  کانٛہہ  رسول  تِیُتھ  آمُت،  یَس  نہٕ  تِمو  یِہ  ووٚنمُت  آسہِ  زِ  یِہ  چُھ  سٲحر  یا  چُھ  مجنون۔"
  },
  {
    "verse_id": 53,
    "translation": "کیا  یِمو  سارِوٕیَو  چھا  اَتھ  کتھہِ  پیٚٹھ  پانہٕ  وٲنۍ  کانٛہہ  سمجھوتہٕ  کوٚر  مُت؟  نَہ،  بلکہ  چِھ  یِم  سٲری  سرکش  لُکھ۔  ﴿یعنی  ساسہٕ  بدیٚن  ؤرِین  تام  پرٛتھ  زمانس  منٛز  مختلف  مٕلکن  تہٕ  قومن  ہٕندیٚن  لوٗکن  ہُند  انبیا  علیہ  السلامن  ہٕندِس  دعوت  کِس  مقابلس  منٛز  اَکوے  رٔویِہ  اختیار  کرُن  ہیٚکہِ  ہے  نہٕ  اَتھ  بِناہس  پیٚٹھ  ٲسِتھ  زِ  اکھ  کانفرس  کٔرِتھ  آسہِ  یِمو  سارِوٕے  پٔتِمیٚو  بروٗنٹھمیٚو  نسلو  پانہٕ  وٲنۍ  یِہ  طے  کوٚرمُت  زِ  ییٚلہِ  کانٛہہ  نبی  یِیہِ  تہٕ  پتہٕ  کرِ  یِہ  دعوت  پیش،  تیٚلہِ  گژِھہ  تس  یِہ  جواب  دِنہٕ  یُن۔  دراصل  چُھنہٕ  یِہندِ  رٔوِیِہ  چِہ  اَمہِ  یکسٲنی  ہُند  کانٛہہ  وجہ  امہِ  ورٲے  زِ  سرکشی  تہٕ  نَہ  مانُن  چُھ  یِمن  سارِنٕے  ہُنٛد  مُشترکہٕ  وصف۔﴾"
  },
  {
    "verse_id": 54,
    "translation": "لہٰذا،  اے  نبی  صلی  اللہ  علیہ و سلم،  یِمن  نِشہِ  پھِرِو  رۅے،  تۅہیِہ  پیٚٹھ  چَھنہٕ  کانٛہہ  ملامت  ﴿الزام﴾۔"
  },
  {
    "verse_id": 55,
    "translation": "البتہ  نصیحت  روٗزِو  کران،  تِکیازِ  نصیحت  چھےٚ  ایمان  انن  والیٚن  خٲطرٕ  نفع  بخش۔"
  },
  {
    "verse_id": 56,
    "translation": "مےٚ  کٔرۍ  نہٕ  جِن  تہٕ  انسان  اَمہِ  ورٲے  کُنہِ  کامہِ  خٲطرٕ  پٲدٕ  زِ  تِم  کرن  میٲنۍ  بندگی۔  ﴿یعنی  مےٚ  چِھنہٕ  یِم  باقین  ہِٕنزِ  بندگی  خٲطرٕ  بلکہ  چِھم  پننہِ  بندگی  خٲطر  پٲدٕ  کٔرِمٕتۍ۔  میٲنۍ  بندگی  پزِ  یِمن  اَمہِ  موجوب  کرٕنۍ  زِ  بٕہ  چُھس  یِہُنٛد  خالق  بیٚیہِ  کٲنسہِ  ییٚلہِ  یِم  پٲدٕ  چِھنہٕ  کٔرِمٕتی  تیٚلہِ  کُس  حق  چُھ  تس  واتان  زِ  یِم  کرن  تس  بندگی،  تہٕ  یِہندِ  خٲطرٕ  کِتھہٕ  پٲٹھۍ  ہیکہِ  یِہ  جٲیز  ٲسِتھ  زِ  یُہُند  خٲلق  آسہٕ  بٕہ  تہٕ  یِم  روزن  بندگی  کران  دوٚیِمیٚن  ہٕنز۔﴾"
  },
  {
    "verse_id": 57,
    "translation": "بہٕ  چُھس  نہٕ  تِمن  نِشہِ  کانٛہہ  رزق  یژھان،  تہٕ  نہ  چُھس  یِہ  یژھان  زِ  تِم  کھیٲوِن  مےٚ۔"
  },
  {
    "verse_id": 58,
    "translation": "اللہ  تعالیٰ  چُھ  پانے  رزّاق،  سیٚٹھاہ  قُوت  وول  تہٕ  زبردست۔"
  },
  {
    "verse_id": 59,
    "translation": "لہٰذا  یِمو  لُکو  ظلم  چُھ  کوٚرمُت۔  ﴿یتھ  جایِہ  چُھ  ظلم  مراد  حقیقتس  تہٕ  صداقتس  پیٚٹھ  ظلم  کرُن  تہٕ  خۅد  پننِس  فطرتس  پیٚٹھ  ظلم  کرُن﴾  تِہندِ  حصُک  تہِ  چُھ  تِیُتھے  عذاب  تیار  یُتھ  یِمنٕے  ہِویٚن  لُکن  تِہندِ  حِصُک  چُھ  میوٗلمُت،  امہِ  خٲطرٕ  مَہ  کٔرِن  یِم  لُکھ  بانبر۔"
  },
  {
    "verse_id": 60,
    "translation": "ٲخرس  چھےٚ  تبٲہی  کُفر  کرن  والیٚن  خٲطرٕ  تمہِ  دۅہ  ییٚمیُک  تِمن  بِیم  چُھ  یِوان  پاونہٕ۔"
  }
]