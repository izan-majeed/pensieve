[
  {
    "verse_id": 1,
    "translation": "اے  لوٗکو  یِمو  ایمان  چُھو  اوٚنمُت،  بٔندِشن  ہٕنز  کٔرِو  پوٗرٕ  پٲٹھۍ  پابندی  ﴿یعنی  تِمن  حدوٗدن  تہٕ  رُکاوٹن  ہٕنز  پابندی  کٔرِو  یِمہٕ  تۅہیِہ  پیٚٹھ  عٲید  چھےٚ  کرنہٕ  آمٕژ۔﴾  تُہِندِ  خٲطرٕ  چِھ  چاروٲے  قسمٕکۍ  سٲری  جانور  حلال  کرنہٕ  آمٕتۍ۔  ﴿اَنعام  ﴿یعنی  چاروٲے﴾  لفظ  چُھ  عربی  زبٲنۍ  منٛز  اونٹ،  گاو،  تیٖر  تہٕ  ژھاولیٚن  باپت  وَننہٕ  یِوان۔  تہٕ  بَہِیمَہ ہُک  اطلاق  چُھ  پرٛتھ  کٲنٛسہِ  گاسہٕ  کھیٚنہٕ  وٲلِس  جانورس  پیٚٹھ  سپدان۔  چاروٲے  قسمٕکۍ  سٲری  جانور  آے  تۅہیِہ  پیٚٹھ  حلال  کرنہٕ۔  اَمِیُک  مطلب  چُھ  یِہ  زِ  تِم  سٲری  چرند  جانور  چِھ  تۅہیِہ  پیٚٹھ  حلال  یِم  چاروٲے  قٔسمٕکۍ  آسن  یعنی  یِمن  نہٕ  نوکل  دند  آسن،  حیوٲنۍ  غذا  بجایِہ  آسن  کُلۍ  کٔٹۍ  گاسہٕ  کھیوان  تہٕ  باقی  حیوٲنۍ  خصوصیاتن  منٛز  آسن  چارواین  سٍتۍ  ہِشر  تھاوان۔  اَمِچ  وضاحت  چھےٚ  نبی  صلی  اللہ  علیہ و سلمو  پننیٚن  احکامن  اندر  فرمٲومٕژ  یِمن  منٛز  تِمو  صلی  اللہ  علیہ و سلمو  درندٕہ،  شکٲرۍ  پرندٕہ  تہٕ  مُردار  کھیٚنہٕ  وٲلۍ  جانور  حرام  چِھ  قرار  دِتمٕتۍ﴾  سِواے  تِم  یِم  برونٹھ  کُن  پٔکِتھ  تۅہیِہ  وَننہٕ  یِن،  البتہٕ  احرام  کِس  حالتس  منٛز  مَہ  کٔرِو  پانس  پیٚٹھ  شکار  حلال۔  بے شک  یُس  حُکم  اللہ  تعالیٰ  چُھ  یژھان  سُہ  چُھ  دِوان۔"
  },
  {
    "verse_id": 2,
    "translation": "اے  لوٗکو  یِمو  ایمان  چُھو  اوٚنمُت،  خُدا  پرستی  ہٕنزٕ  نشٲنیِہ  مَہ  کٔرِیوٗکھ  بے حُرمت،  ﴿پرٛتھ  کانٛہہ  سُہ  چیز  یُس  کُنہِ  مسلکٕچ  یا  عقیدٕچ  یا  طرزِ  فِکر  تہٕ  عملہِ  ہٕنز  یا  کُنہِ  نظامٕچ  نمائندگی  آسہِ  کران  تتھ  وَنو  تمِیُک  شعار،  تِکیازِ  سُہ  چُھ  تمہِ  خٲطرٕ  علامت  یا  نشٲنی  ہٕنز  کٲم  دِوان۔  سرکٲرۍ  جھنڈٕ،  فوجِچ  تہٕ  پولیسٕچ  وردی،  سکہٕ،  نوٹ  تہٕ  مُہرٕ  چھےٚ  حکومتن  ہٕندۍ  شعائر۔  گِرجا،  قربان  گاہ  تہٕ  صلیب  چھےٚ  مسیحتٕکۍ  شعائر۔  ژھوگ،  یونہِ  تہٕ  مندر  چِھ  برہمنیتٕکۍ  شعائر۔  زیوٗٹھ  مس  ریش،  کوٚر  تہٕ  کِرٛپان  چِھ  سکھ  مذہبٕکۍ  شعائر۔  دۅکُر  تہٕ  دروٚت  چُھ  اشتراکیتُک  شعار۔  یِم  سٲری  مسلک  چِھ  پننیٚن  پننیٚن  پیروکارن  نِشہِ  پننیٚن  یِمن  شعائرن  ہٕندِ  احترامُک  مطالبہٕ  کران۔  اگر  کانٛہہ  شخص  کُنہِ  نظام  کیو  شعائرو  منٛزٕ  کُنِچ  توہین  چُھ  کران،  تیٚلہِ  چھےٚ  یِہ  امہِ  کتھہِ  ہٕنز  علامت  زِ  دراصل  چُھ  سُہ  تتھ  نظامَس  خلاف  دُشمنی  تھاوان،  تہٕ  ہرگاہ  سُہ  توہین  کرن  وول  اَمی  نظامُک  آسہِ،  تیٚلہِ  چُھ  تٔمۍ  سُند  یِہ  کار  پننِس  نظامَس  سٍتۍ  اِرتداد  تہٕ  بغاوتُک  معنی  تھاوان۔  شعائرِ  اللہ  نِشہِ  چُھ  مُراد  تِمہٕ  سٲری  علامات  تہٕ  نِشٲنیِہ  یِمہٕ  شِرکس،  کُفرس  تہٕ  دہریتس  مُقابلہٕ  خٲلص  خُدا  پرستی  ہٕندِ  مسلکٕچ  نمائندگی  آسن  کران۔﴾  حرام  ریٚتو  منٛزٕ  مَہ  کرِیوٗن  کانٛہہ  حلال،  قربٲنی  ہٕندیٚن  جانورن  پیٚٹھ  مَہ  کٔرِو  دوست  درٲزی،  تِمن  جانورن  پیٚٹھ  مَہ  ترٲوِو  اَتھہٕ  یِہنزن  گردنن  منٛز  نذرِ  خداوندی  ہٕندِ  علامت کہ  طور  پٹہٕ  آسن  گٔنڈِتھ،  نَہ  لٲگِو  تِمن  لُکن  اتھہٕ  یِم  پننِس  ربّ  سٕندِ  فضلہٕ  خٲطرٕ  تہٕ  تٔمۍ  سٕنزِ  خۅشنودی  ہٕندِس  تلاشس  منٛز  محترم  مکانس  ﴿کعبس﴾  کُن  آسن  گژھان۔  آ،  ییٚلہِ  احرامٕچ  حالت  اَند  واتہِ  تیٚلہِ  ہیٚکِوۍ  شکار  کٔرِتھ۔  تہٕ  وُچِھو  زِ  أکۍ  دٔرۍ  یُس  تُہندِ  خٲطرٕ  مسجدِ  حرامُک  دروازٕہ  بند  چُھ  کوٚرمُت  اتھ  پیٚٹھ  گژِھہ  نہٕ  تُہُند  شرارت  تۅہیِہ  تیوٗتاہ  مشتعل  کرُن۔  توٚہۍ  تہِ  لٲگِو  تِہندِس  مقابلس  منٛز  تِمہٕ  حرکتہٕ  کرنہِ  یِمہٕ  نہٕ  شوٗبن۔  ﴿چونکہ  کُفارَو  ٲسۍ  اَمہِ  وقتہٕ  مُسلمان  رکٲوِمٕتۍ  کعبٕچ  زیارت  کرنہٕ  نِشہِ  تہٕ  مُسلمان  ٲسۍ  حج  کرنہٕ  نِشہِ  تام  محروم  کرنہٕ  آمٕتۍ،  اَمہِ  موجوب  سپُد  مُسلمانن  منٛز  یِہ  خیال  پٲدٕ  زِ  یِمن  کٲفر  قبیلن  ہٕنزٕ  وَتہٕ  اسلٲمی  مقبوضاتَو  کِنۍ  چھےٚ  پکان،  أسۍ  تہِ  رُکاووکھ  تِم  حجِ  نِشہِ  تہٕ  حج  کِس  وقتس  اندر  ترٛاوَو  یِہندیٚن  قبیلن  چھاپہٕ۔  مگر  یِہ  آیت  نٲزِل  کٔرِتھ  تھٲوۍ  خُداین  یِم  اَمہِ  خیالہٕ  نِشہِ  باز۔﴾  نَہ!  یِمہٕ  کامہِ  نیکی  تہٕ  خُدا  ترسی  ہٕنزٕ  چھےٚ  تِمن  منٛز  کٔرِو  سارِنٕے  سٍتۍ  تعاوُن  تہٕ  یِمہٕ  کامہِ  گناہ  زیادتی  ہٕنزٕ  چھےٚ  تِمن  منٛز  مَہ  کٔرِو  کٲنٛسہِ  سٍتۍ  تعاوُن۔  خُدایس  کھوٗژِو،  تٔمۍ  سُند  سزا  چُھ  سیٚٹھاہ  سخت۔"
  },
  {
    "verse_id": 3,
    "translation": "تۅہیِہ  پیٚٹھ  آو  حرام  کرنہٕ  مُردار،  خون  تہٕ  خنزیرٕ  سُند  ماز،  سُہ  جانور  یُس  اللہ  تعالیٰ  سٕندِ  ناوٕ  ورٲے  بیٚیہِ  کٲنٛسہِ  ہٕندِس  ناوس  پیٚٹھ  آسہِ  ذبح  کرنہٕ  آمُت،  سُہ  یُس  ۂٹۍ  چیز  لٔگِتھ،  یا  چوٹ  لٔگِتھ،  تھزرٕ  پیٚٹھہٕ  ؤسۍ  پیٚتھ،  یا  ٹکر  کھیٚتھ  موٗدمُت  آسہِ،  یا  یُس  کٲنٛسہِ  دٔرِندن  کھیوٚمُت  آسہِ،  تس  ورٲے  یُس  تۅہیِہ  زِندٕہ  لٔبِتھ  ذبح  کوٚروٗن،  تہٕ  سُہ  یُس  کُنہِ  اَستانس  پیٚٹھ  ذبح  آسہِ  کرنہٕ  آمُت۔  دراصل  چُھ  لفظ  نُصُب  وَرتاونہٕ  آمُت۔  امہِ  نِشہِ  چُھ  مُراد  سٲری  مقامات  یِم  غیرُ  اللہ ہَن  نذر  و  نیاز  کھالنہٕ  خٲطرٕ  لُکو  مخصوص  آسن  کٔرِمٕتۍ،  خواہ  تَتہِ  کانٛہہ  کَنہِ  پۅتُل  یا  ہچُو  پۅتُل  ٲسِتن  یا  متہٕ  ٲسِتن،  سانہِ  زبٲنۍ  منٛز  چُھ  اَمِیُک  ہم  معنی  لفظ  آستان  یا  اَستھان  یُس  کٲنٛسہِ  بُزرگس  یا  دیوتاہس،  یا  کُنہِ  خاص  مُشرکانہٕ  اعتقادس  سٍتۍ  وابستہٕ  آسہِ۔  یِتھس  کُنہِ  آستانس  پیٚٹھ  ذبح  کرنہٕ  آمُت  جانور  تہِ  چُھ  حرام۔﴾  امہِ  علاوہ  چُھ  یِتہِ  تُہٕندِ  خٲطرٕ  ناجٲیز  زِ  پانٛسَو  سٍتۍ  کٔرِو  پنُن  قسمت  معلوم،  یِمہٕ  سارے  کامہِ  چھےٚ  فِسق،  از  چھےٚ  کٲفرن  تُہٕندِ  دیٖنہٕ  طرفہٕ  پوٗرٕ  مایوسی  سپزمٕژ۔  لہٰذا  مَہ  کھوٚژِو  توٚہۍ  تِمن  بلکہ  کھوٚژِو  مےٚ۔  ﴿لفظ  اَز   چُھنہٕ  مُراد  کانٛہہ  خاص  دۅہ  یا  تٲریخ  بلکہ  چُھ  سُہ  دَور  یا  زمانہٕ  مُراد  یتھ  منٛز  یِم  آیات  نٲزِل  ٲسۍ  سپدۍمٕتۍ۔  سانہِ  زبٲنۍ  منٛز  تہِ  چُھ  اَز  لفظ  اَز  کالہٕ  خٲطرٕ  عام  پٲٹھۍ  بولنہٕ  یِوان  ۔  کٲفرن  چھےٚ  تُہُندِ  دیٖن  طرفہٕ  مایوسی  سپزمٕژ  یعنی  وۅنۍ  چُھ  تُہُند  دین  اکھ  مستقل  نظام  بنیامُت  تہٕ  خۅد  چُھ  پننہِ  حٲکمانہٕ  طاقتہٕ  سان  قٲیِم  تہٕ  نٲفذ۔  کُفار  چِھ  امہِ  اَندٕ  مایوس  سپدۍمٕتۍ  زِ  تِم  کیا  ہیٚکن  اَتھ  مِٹٲوِتھ  تہٕ  تۅہیِہ  کیا  ہیکن  بیٚیہِ  پٔتِمس  جٲہلیتس  کُن  واپس  نِتھ۔  لہٰذا  مَہ  کھوٚژِو  توٚہۍ  تِمن  بلکہ  کھوٚژِو  مےٚ  یعنی  ییٚمہِ  دیٖن  کیٚن  احکامن  تہٕ  ییٚمہِ  کیٚن  ہدایاتن  پیٚٹھ  عمل  کرنس  منٛز  چُھنہٕ  تُہُندِ  خٲطرٕ  کُنہِ  کٲفر  طاقتہٕ کہ  غلبُک  تہٕ  قہرُک،  دراندٲزی  تہٕ  مزاحمتُک  خطرٕہ  پتھ  کُن  روٗدمُت۔  وۅنۍ  پزیو  تۅہیِہ  خُدایس  کھوژُن  زِ  تٔمۍ  سٕندیٚن  احکامن  ہٕندِس  تعمیلس  منٛز  اگر  کانٛہہ  کوتٲہی  تۅہیِہ  کٔرٕو  تیٚلہِ  آسہِ  نہٕ  تۅہیِہ  نِشہِ  کانٛہہ  عذر  ییٚمہِ  کِس  بنیادس  پیٚٹھ  تۅہیِہ  سٍتۍ  رَژھ  تہِ  نرمی  یِیہِ  وَرتاونہٕ۔﴾  اَز  کوٚر  مےٚ  تُہُندِ  خٲطرٕ  تُہُند  دیٖن  مکمل،  تہٕ  پنٕنۍ  نعمت  چَھم  تۅہیِہ  پیٚٹھ  تمام  ﴿پوٗرٕ﴾  کٔرمٕژ،  تہٕ  تُہندِ  خٲطرٕ  چُھم  تُہندِ  دیٖنہٕ کہ  حیثیت  اسلام  قبول  کوٚرمُت۔  ﴿دین  مکمل  کرنہٕ  نِشہِ  چُھ  مُراد،  یِہ  اکھ  مستقل  نظامِ  فکر  و  عمل  تہٕ  اکھ  تِیُتھ  مکمل  تہذیب  و  تمدنُک  نظام  بناوُن  یتھ  منٛز  زندگی  ہٕندیٚن  جُملہٕ  مسٲیلن  ہُند  جواب  اصولاً  یا  تفصیلاً  موجود  آسہِ۔  تہٕ  بیٚیہِ  گژِھہ  نہٕ  ہدایت  تہٕ  رہنمٲیی  حٲصل  کرنہٕ  مۅکھہٕ  کُنہِ  تہِ  حالس  منٛز  اَمہِ  نِشہِ  نیٚبر  نیرنٕچ  ضرورت  پیٚنۍ۔  نعمت  تمام  کرنہٕ  نِشہِ  چُھ  مُراد  ہدایت کہ  نعمتچٕ  تکمیل۔  تہٕ  دین کہ  حیثیتہٕ  اسلام  قبول  کرنُک  مطلب  چُھ  یِہ  زِ  تۅہیِہ  یُس  میٲنۍ  اطاعت  تہٕ  بندگی  کرنُک  اقرار  کوٚرمُت  اوسُو،  سُہ  چُھو  تۅہیِہ  چونکہ  پننہِ  سعی  تہٕ  عملہِ  سٍتۍ  پوٚز  تہٕ  مخلصانہٕ  اقرار  ثٲبت  کوٚرمُت،  اَمہِ  موجوب  چُھ  مےٚ  اَتھ  قبولیتُک  درجہ  عطا  کوٚرمُت  تہٕ  عملاً  چِھمَو  توٚہۍ  تتھ  حالتس  واتنٲوِمٕتۍ  زِ  وۅنۍ  روٗد  نہٕ  درحقیقت  میانہِ  ورٲے  تُہنزن  گردَنیٚن  پیٚٹھ  کٲنٛسہِ  ہٕندِ  اطاعتُک  تہٕ  بندگی  ہُند  شَرط  باقی۔  وۅنۍ  یِتھہٕ  پٲٹھۍ  اعتقادس  منٛز  توٚہۍ  میٲنۍ  مُسلم  چِھو  تِتھے  پٲٹھۍ  چَھو  نہٕ  تۅہیِہ  عملی  زندگی  منٛز  تہِ  میانہِ  ورٲے  کٲنٛسہِ  ہُند  مُسلم  بٔنِتھ  روزنٕچ  کانٛہہ  مجبوری  لاحق  روٗزمٕژ۔﴾  لہٰذا  یِم  قیوٗد  ﴿حد﴾  حرامٕکۍ  تہٕ  حلالٕکۍ  تۅہیِہ  پیٚٹھ  چِھ  عٲید  کرنہٕ  آمٕتۍ  تِہٕنز  کٔرِو  پابندی﴾۔  البتہ  یُس  شخص  بۅچھہِ  سٍتۍ  مجبور  سپدِتھ  تِمَو  منٛزٕ  کانٛہہ  چیز  کھیٚیِہ  اَمہِ  ورٲے  زِ  گناہس  کُن  آسہِ  تس  رغبت  تیٚلہِ  چُھ  پٔزۍپٲٹھۍ  اللہ  تعالیٰ  معاف  کرن  وول  تہٕ  رحم  فرماون  وول۔  ﴿تشریح  خٲطرٕ  وُچِھو  سورۂ  بقرہ  آیت  نمبر  173﴾"
  },
  {
    "verse_id": 4,
    "translation": "لُکھ  چِھ  پٕرٛژھان  زِ  تِہِندِ  خٲطرٕ  کیا  چُھ  حلال  کرنہٕ  آمُت؟  ؤنیوٗکھ  تُہٕندِ  خٲطرٕ  چِھ  سٲری  پاک  چیز  حلال  کرنہٕ  آمٕتۍ۔  ﴿پٕرٛژھن  والیٚن  ہُند  مقصد  اوس  یِہ  زِ  تِمن  گوٚژھ  سارِنٕے  حلال  چیزن  ہُند  تفصیل  یُن  وَننہٕ  تاکہ  یِمو  ورٲے  سمجھہَن  تِم  پرٛتھ  چیزس  حرام۔  درجواب  ووٚن  قرآنن  حرام  چیزن  ہُند  تفصیل  تہٕ  اَمہِ  پتہٕ  ترٲوٕن  عام  ہدایت  دِتھ  کتھ  زِ  سٲری  پاک  چیز  چِھ  حلال۔  یِتھہٕ  پٲٹھۍ  پھیٖر  پرٲنۍ  مذہبی  ﴿نظریِہ﴾  سونچن  ترایِہ  دُبہٕ۔  پرٲنۍ  سونچن  تراے  ٲس  یِہ  زِ  پرٛتھ  کینہہ  چُھ  حرام  تَمہِ  ورٲے  زِ  یِکینژھاہ  حلال  یِیہِ  قرار  دِنہٕ۔  قرآنن  کوٚر  اتھ  برعکس  یِہ  اصول  مُقرر  زِ  پرٛتھ  کینہہ  چُھ  حلال  تَمہِ  ورٲے  زِ  ییٚمِچ  حُرمت  ﴿حرام  آسُن﴾  وَننہٕ  یِیِہ۔  حلال  خٲطرٕ  چُھ  پاک  آسنُک  قٲد  امہِ  موجوب  آمُت  لگاونہٕ  زِ  ناپاک  چیزن  گژِھہ  نہٕ  حلال  مُقرر  کرنٕچ  کوشش  سپدٕنۍ۔  روٗد  وۅنۍ  یِہ  سوال  زِ  چیزن  ہٕندِ  پاک  آسنُک  تعیّن  کِتھہٕ  پٲٹھۍ  سپدِ،  اَمِیُک  جواب  چُھ  یِہ  زِ  یِم  چیز  شرع  کِس  اصولس  منٛز  کُنہِ  قٲعدس  ماتحت  ناپاک  یِن  قرار  دِنہٕ  یا  یِمو  چیزو  سٍتۍ  ذوقِ  سلیم  ﴿یتھ  أسۍ  کٲشِر  پٲٹھۍ  مَن  چِھ  ونان﴾  کراہت  کرِ  یا  یِم  مُہذب  اِنسانن  عام  پٲٹھۍ  پننِس  فطری  احساس  کِس  نظافتس  ﴿یعنی  شوٗژرس﴾  خلاف  آسن  لٔبمٕتۍ،  تِمَو  ورٲے  چُھ  پرٛتھ  کینہہ  پاک۔﴾  تہٕ  یِم  شکٲرۍ  جانور  تۅہیِہ  سِوۍ  آسن  کٔرِمٕتۍ  یِمن  توٚہۍ  اللہ  تعالیٰ  سٕندِس  عطا  کرنہٕ  آمٕتِس  علمہٕ کِس  بُنیادس  پیٚٹھ  شکارٕچ  تعلیم  چِھو  دِوان۔  تِم  یَس  جانورس  تُہُندِ  خٲطرٕ  رٹن  سُتہِ  ہیٚکیوٗن  توٚہۍ  کھیٚتھ،  ﴿شکٲرۍ  جانور  چُھ  مُراد  ہوٗنۍ،  سٕہہ  برٛور  ﴿ییٚمِس  أسۍ  اردو  پٲٹھۍ  چیتا  چِھ  ونان﴾  باز،  شِکرٕہ  ﴿ییٚمِس  أسۍ  ژَرِ  سٕہہ  چِھ  ونان﴾  تہٕ  تمام  تِم  دٔرندٕہ  تہٕ  پرندٕہ  یِمن  انسان  شکارٕچ  خدمت  چُھ  ہیٚوان۔  سِوۍ  کرنہٕ  آمتیٚن  جانورن  ہٕنز  خصوصیت  چھےٚ  یِہ  آسان  زِ  سُہ  ییٚمۍسُند  شکار  کران  چُھ  تس  چُھنہٕ  عام  دٔرِندن  ہٕندۍ  پٲٹھۍ  ژٹھ  کپٹھ  کٔرِتھ  کھیوان  بلکہ  چُھ  پننِس  مٲلکہٕ  سٕندِ  خٲطرٕ  تس  رٔٹِتھ  تھاوان۔  اَمی  موجوب  چُھ  عام  دٔرِندن  ہُند  ژٹھ  کپٹھ  کوٚرمُت  جانور  حرام  تہٕ  سِوۍ  کرنہٕ  آمتیٚن  جانورن  ہُند  شکار  حلال۔﴾  البتہٕ  اتھ  پیٚٹھ  ہے زیٚو  اللہ  تعالیٰ  سُند  ناو۔  ﴿یعنی  شکٲرۍ  جانور  ییٚلہِ  شکارٕ  باپت  یلہٕ  ترٲوِیون  تَمہِ  وِزِ  ؤنۍزِیو  بِسمِ  اللہ۔  اَمہِ  آیت  نِشہِ  سپُد  یِہ  مسلہٕ  معلوم  زِ  شکٲرۍ  جانور  شکارس  پتہٕ  ترٛاونہٕ  وِزِ  چُھ  اللہ  تعالیٰ  سُند  ناو  ہیوٚن  ضروری۔  امہِ  پتہٕ  ہرگاہ  شکار  زِندے  حٲصل  سپدِ  تیٚلہِ  گژِھہ  اللہ  تعالیٰ  سُند  ناو  ہیٚتھ  سُہ  ذبح  کرُن  تہٕ  ہرگاہ  زندٕہ  میوٗل  نہٕ  تیٚلہِ  آسہِ  سُہ  اَمہِ  ورٲیی  حلال  تِکیازِ  شکٲرۍ  جانور  یَلہٕ  تراونہٕ  وقتے  اوس  اللہ  تعالیٰ  سُند  ناو  ہیٚنہٕ  آمُت،  یۅہے  حُکم  چُھ  تیٖر  چلاونُک  تہِ۔﴾  تہٕ  اللہ  تعالیٰ  سُند  قانون  پُھٹراونس  کھوٚژِو،  خُدایس  چَھںہٕ  حساب  ہیٚنس  تٲر  لگان۔"
  },
  {
    "verse_id": 5,
    "translation": "اَز  چِھ  تُہندِ  خٲطرٕ  سٲری  پاک  چیز  حلال  کرنہٕ  آمٕتۍ  اہلِ  کتابن  ہُند  کھیٚن  چُھ  تُہُندِ  خٲطرٕ  حلال  تہٕ  تُہُند  کھیٚن  چُھ  تِہندِ  خٲطرٕ  حلال۔  ﴿اہلِ  کتابن  ہٕندِس  کھیٚنس  منٛز  چُھ  تِہُند  ذبح  کرنہٕ  آمُت  جانور  تہِ  حلال۔  سانہِ  خٲطرٕ  تِہُند  تہٕ  تِہندِ  خٲطرٕ  سون  کھیٚن  حلال  آسنُک  مطلب  چُھ  یِہ  زِ  اَسہِ  تہٕ  تِمن  درمیان  چَھنہٕ  کانٛہہ  رُکاوٹ  یا  چھوٗت  چھات۔  أسۍ  ہیٚکو  تِمن  سٍتۍ  کھیٚتھ  تہٕ  تِم  ہیٚکن  اَسہِ  سٍتۍ۔  مگر  یِہ  عام  اجازت  دِنہٕ  برونٛہہ  چُھ  امہِ  کتھہِ  ہُند  اعادٕہ  کرنہٕ  آمُت  زِ،  تُہندِ  خٲطرٕ  چِھ  پاک  چیز  حلال  کرنہٕ  آمٕتۍ۔  اَمہِ  نِشہِ  سپُد  معلوم  زِ  ہرگاہ  اہلِ  کتاب  پاکی  تہٕ  طہارت  کیٚن  قانونن  ہٕنز  پابندی  کرن  نہٕ  یِم  شریعت کہ  نقطۂ  نظرٕ کِنۍ  ضروری  چِھ  یا  ہرگاہ  تِہِندِس  کھیٚنس  منٛز  حرام  چیز  شٲمِل  آسن  تیٚلہِ  گژِھہ  تمہِ  نِشہِ  پرہیز  کرُن۔  مثلاً  اگر  تِم  اللہ  تعالیٰ  سُند  ناو  ہیٚنہٕ  ورٲے  کانٛہہ  جانور  ذبح  کرن  یا  تس  ذبح  کرنہٕ  وِزِ  ہیٚن  اللہ  تعالیٰ  سٕندِ  ناوٕ  ورٲے  بیٚیہِ  کٲنٛسہِ  ہُند  ناو  تیٚلہِ  چُھنہٕ  سُہ  سانہِ  خٲطرٕ  کِھیوٚن  جٲیز۔﴾  تہٕ  محفوظ  مستوراتہٕ  تہِ  چھےٚ  تُہٕندِ  خٲطرٕ  حلال  خواہ  تِمہٕ  اہلِ  ایمانن  ہٕندِ  دَرِ  چِہ  آسن  یا  آسن  تِمو  قومو  منٛزٕ  یِمن  تۅہیِہ  برونٛہہ  کتاب  ٲس  دِنہٕ  آمٕژ۔  ﴿امہِ  نِشہِ  چِھ  مُراد  یہوٗدۍ  تہٕ  نصاریٰ۔  نِکاحُک  اجازت  چُھ  صرف  یِہٕنزنٕے  یاژن  مستوراتن  سٍتۍ  دِنہٕ  آمُت  تہٕ  اتھ  سٍتۍ  چُھ  یِہ  شرط  تھاونہٕ  آمُت  زِ  تِم  گژھن  مُحصَنات  ﴿محفوظ  مستوراتہٕ﴾  آسنہِ  یعنی  آوارٕہ  گژھن  نہٕ  آسٕنہِ۔  تہٕ  امہِ  پتہٕ  کِس  آیتس  منٛز  چُھ  یِہ  تنبیہ  تہِ  کرنہٕ  آمُت  زِ  یہوٗدۍ  یا  عیسٲے  خاندارِنہِ  خٲطرٕ  یِنہٕ  ایمان  راورِو۔﴾  بشرطیکہ  توٚہۍ  بٔنِو  تِہندۍ  مَہر  دِتھ  نکاحس  منٛز  تِہندۍ  محٲفظ،  نَہ  یِہ  زِ  آزاد  شہوت  رٲنی  لٲگِو  کرٕنۍ  یا  کٔرِو  ژوٗرِ  ژھیپہِ  ٲشنٲئی،  تہٕ  ییٚمۍ  کٲنٛسہِ  أکۍ  ایمان چِہ  رٔوِشہِ  پیٚٹھ  پکنس  انکار  کوٚر  تیٚلہِ  گژِھہ  تٔمۍ  سٕنزِ  زندگی  ہُند  سورُے  کار  نامہٕ  ضائع  تہٕ  ٲخرتس  منٛز  آسہِ  سُہ  خسارٕہ لد۔"
  },
  {
    "verse_id": 6,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  توٚہۍ  نمازِ  خٲطرٕ  ووٚتِھو  تیٚلہِ  پزیٚو  توٚہۍ  چٔھلِو  پنٕنۍ  بُتھۍ  تہٕ  اَتھہٕ  کُھۅنوَٹن  تام،  کَلن  کٔرِو  مسح  تہٕ  کھۅر  چٔھلِو  ژٕننیٚن  تام۔  ﴿نبی  صلی  اللہ  علیہ و سلمو  یۅسہٕ  تشریح  امہِ  حُکمٕچ  فرمٲومٕژ  چھےٚ  تمہِ  نِشہِ  چُھ  پے  لگان  زِ  بُتھ  چھلنس  منٛز  چُھ  کۅلکٔژ  کرٕنۍ  تہٕ  نس  صاف  کرٕنۍ  تہِ  شٲمل۔  اَمہِ  ورٲے  چَھنہٕ  بُتھ  چَھلنٕچ  تکمیل  سپدان۔  تہٕ  کن  چِھ  چونکہ  کلُک  اکھ  حصہ  لہٰذا  چُھ  کلہٕ کِس  مسح ہس  منٛز  کنن  أندرٕ  نیبرٕ  مسح  کرُن  تہِ  شٲمل۔  امہِ  علاوٕہ  گژھن  وضو  شروع  کرنہٕ  برونٛہہ  دۅشوے  اَتھہٕ  چھلٕنۍ  تاکہ  یِمو  اَتھو  سٍتۍ  انسان  وضو  کران  آسہِ  تِم  گژھن  گۅڈے  پاک  سپدٕنۍ۔﴾  ہرگاہ  جنابت  کِس  حالتس  منٛز  ٲسِو  تیٚلہِ  سپدِو  غسل  کٔرِتھ  پاک،  ہرگاہ  بیمار  ٲسِو  یا  سفرٕکِس  حالتس  منٛز  ٲسِو  یا  یِیہِ  تۅہیِہ  منٛزٕ  کانٛہہ  شخص  پنُن  حاجت  ﴿لۅکُٹ  بوٚڈ  پیشاب﴾  دوٗر  کٔرِتھ  یا  تۅہیِہ  آسہِ  مستوراتن  اتھہٕ  لوگمُت  تہٕ  پتہٕ  میلہِ  نہٕ  آب  تیٚلہِ  ہیٚیِو  پاک  میٚژِ  کٲم،  بس  پِھروِو  پنٕنۍ  اتھہٕ  تتھ  پیٚٹھ  ترٲوِتھ  پننِس  بُتِھس  تہٕ  اَتھو  پیٚٹھۍ۔  ﴿تشریح  خٲطرٕ  وُچِھو  سورۂ  نساء  آیت  نمبر  43﴾  اللہ  تعالیٰ  چُھنہٕ  تۅہیِہ  پیٚٹھ  زندگی  تنگ  یژھان  کرُن  مگر  سُہ  چُھ  یژھان  تۅہیِہ  پاک  کرُن  تہٕ  تۅہیِہ  پیٚٹھ  پنٕنۍ  نعمت  پوٗرٕ  کرٕنۍ  شاید  زِ  توٚہۍ  بٔنِو  شُکر  گُزار۔"
  },
  {
    "verse_id": 7,
    "translation": "خُداین  یۅسہٕ  نعمت  تۅہیِہ  عطا  چھےٚ  کٔرمٕژ  تمیُک  تھٲوِو  خیال،  تہٕ  سُہ  پختہٕ  عہد  و  پیمان  مَہ  مٔشرٲوِو  یُس  تٔمۍ  تۅہیِہ  چُھنَو  ہیوٚتمُت،  یعنی  تُہُند  یِہ  قول  زِ،  اسہِ  بوٗز  تہٕ  اطاعت  کٔر  قبول۔  خُدایس  کھوٗژِو،  اللہ  تعالیٰ  چُھ  دِلن  ہٕنٛدۍ  راز  تام  زانان۔"
  },
  {
    "verse_id": 8,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  سٕندِ  خٲطرٕ  بٔنِو  سیزرَس  پیٚٹھ  قٲیِم  روزن  وٲلۍ  تہٕ  انصافٕچ  گوٲہی  دِنہٕ  وٲلۍ،  کُنہِ  دَرِچ  دشمنی  یِنہٕ  تۅہیِہ  تیوٗت  مشتعل  کریو  زِ  انصاف  نِشہِ  پھیٖرِو۔  عدل  کٔرِو،  یِہ  چُھ  خُدا  ترسی  سٍتۍ  زیادہ  واٹھ  تھاوان،  خُدایس  کھوٗژِتھ  روٗزِو  کٲم  کران،  یِکینژھاہ  توٚہۍ  کران  چِھو  اللہ  تعالیٰ  چُھ  تمہِ  نِشہِ  پوٗرٕ  باخبر۔"
  },
  {
    "verse_id": 9,
    "translation": "یِم  لُکھ  ایمان  اَنن  تہٕ  بیٚیہِ  کرن  نیک  عملہٕ،  خُداین  چُھ  تِمن  وعدٕہ  کوٚرمُت  زِ  تِہندیٚن  خطاہن  یِیہِ  درگُزر  کرنہٕ  تہٕ  تِمن  میلہِ  بوٚڈ  اجر۔"
  },
  {
    "verse_id": 10,
    "translation": "روٗدۍ  تِم  لُکھ  یِم  کُفر  کرن  تہٕ  اللہ  تعالیٰ  سٕندیٚن  آیاتن  زانن  اَپزۍ  تیٚلہِ  چِھ  تِم  جہنمس  گژھن  وٲلۍ۔"
  },
  {
    "verse_id": 11,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  سُند  سُہ  احسان  کٔرِو  یاد  یُس  تٔمۍ  ﴿حال  حالٕے﴾  تۅہیِہ  پیٚٹھ  کوٚرمُت  چُھ،  ییٚلہِ  زن  أکۍ  دٔرۍ  تۅہیِہ  پیٚٹھ  دست  درٲزی  ہُند  ارادٕہ  اوس  کوٚرمُت۔  مگر  خُداین  رُکٲوۍ  تِہِندۍ  اَتھہٕ  تۅہیِہ  پیٚٹھ  وۅتھنہٕ  نِشہِ،  ﴿اشارہ  چُھ  تتھ  واقعس  کُن  یُس  حضرت  عبد  اللہ  بن  عباس  رضی  اللہ  تعالیٰ  عنہ  چِھ  روایت  کران  زِ  یہوٗدیو  منٛزٕ  ٲسۍ  أکۍ  دٔرۍ  حضورؐ  تہٕ  تِہِندۍ  خاص  خاص  صحابہ  دعوتس  پیٚٹھ  بُلٲوِمٕتۍ  تہٕ  خفیہ  طور  ٲسٕکھ  یِہ  سٲزِش  کٔرمٕژ  زِ  اچانک  کرو  تِمن  پیٚٹھ  حملہٕ  تہٕ  یِتھہٕ  پٲٹھۍ  کڑَو  اسلامس  ﴿نعوذ  باللہ﴾  زُو۔  البتہٕ  عینِ  وقتس  پیٚٹھ  سپُد  نبی  صلی  اللہ  علیہ و سلمن  امہِ  سٲزشہِ  ہُند  حال  معلوم  تہٕ  تِمو  نیوٗ  نہٕ  پتہٕ  دعوتس  پیٚٹھ  تشریف۔﴾  خُدایس  کھوٚژِتھ  روٗزِو  کٲم  کران،  با  ایمانن  پزِ  خُداے  سٕے  پیٚٹھ  بَھروسہٕ  کرُن۔"
  },
  {
    "verse_id": 12,
    "translation": "خُداین  اوس  بنی  اسرائیلس  پختہٕ  عہد  ہیوٚتمُت،  تہٕ  تِمن  منٛز  ٲسِن  باہ  نقیب  مُقرر  کٔرِمٕتۍ۔  ﴿نقیب  گوٚو  نگرٲنی  تہٕ  پٕرٛژھ گٲر  کرن  وول۔  بنی  اسرائیلس  ٲسۍ  باہ  قبیلہٕ  تہٕ  خُداین  اوس  یِمو  منٛزٕ  پرٛتھ  قبیلہٕ  خٲطرٕ  اکھ  اکھ  نقیب  خۅد  یِموٕے  قبیلو  منٛزٕ  مقرر  کرنُک  حکم  دِیتمُت  تاکہ  سُہ  تھاوہے  تِہندیٚن  حالاتن  پیٚٹھ  نظر  تہٕ  تِمن  روزِہے  بے دینی  تہٕ  بد اخلٲقی  نِشہِ  بچاونٕچ  کوٗشش  کران﴾  تہٕ  تِمن  اوس  ووٚنمُت  زِ،  بٕہ  چُھس  تۅہیِہ  سٍتۍ،  ہرگاہ  تۅہیِہ  نماز  قٲیِم  تھٲوٕو  تہٕ  زکوٰۃ  دِژٕو،  تہٕ  میٲنۍ  رسول  مٲنِیوٗکھ  تہٕ  تِمن  کوٚرو  مدد  تہٕ  پننِس  خُدایس  روٗدِو  رُت  قرض  دِوان،  تیٚلہِ  تھٲوِو  پژھ  زِ  بٕہ  کرٕ  تُہٕنزٕ  بُرٲیِیِہ  تۅہیِہ  نِشہِ  دوٗر،  تہٕ  تۅہۍ  کرو  تِتھیٚن  باغن  منٛز  دٲخل  یِمن  بٔنۍ کِنۍ  کۅلہٕ  آسن  پکان،  مگر  اَمہِ  پتہٕ  ییٚمۍ  تۅہیِہ  منٛزٕ  کفرٕچ  رٔوِش  اختیار  کٔر،  تیٚلہِ  راو  رٲو  تٔمۍ  درحقیقت  سواء  السبیل۔  ﴿سواء  السبیل  چِھ  تتھ  بجہِ  وَتہِ  ونان  یۅسہٕ  باقاعدٕہ  منٛزلِ  مقصودس  تام  واتنہٕ  خٲطرٕ  بناونہٕ  آسہِ  آمٕژ،  سواء  السبیل  راوَراونُک  مطلب  چُھ  یِہ  زِ  اِنسان  وَسہِ  بجہِ  وَتہِ  پیٚٹھہٕ  تہٕ  راوِ  بیرَو  پیٚٹھۍ﴾"
  },
  {
    "verse_id": 13,
    "translation": "پتہٕ  اوس  یِہ  تِہُند  پنُن  عہد  پُھٹراوُن  ییٚمہِ  کِنۍ  اسہِ  تِم  پننہِ  رحمت  نِشہِ  دوٗر  چھٔکۍ،  تہٕ  تِہندۍ  دِل  بنٲوۍ  سخت،  وۅنۍ  چُھ  تِہُند  حال  یِہ  زِ  لفظن  ہیرٕ  پھیرٕ  کٔرِتھ  چِھ  کتھہِ  واتناوان  کتہِ  پیٚٹھہٕ  کور،  یۅسہٕ  تعلیم  تِمن  دِنہٕ  ٲس  آمٕژ  تمِیُک  بوٚڈ  حصہٕ  چُھکھ  مٔشروومُت،  تہٕ  دۅہ  کھۅتہٕ  دۅہ  چُھ  تۅہیِہ  تِہندِ  کُنہِ  نَتہٕ  کُنہِ  خیانتُک  پے لگان  روزان،  تِمو  منٛزٕ  چِھ  سیٚٹھاہ  کم  لُکھ  اَمہِ  عیبہٕ  نِشہِ  بٔچِتھ۔  ﴿وۅنۍ  ہرگاہ  یِم  اتھ  حالس  چِھ  وٲتِمٕتۍ  تیٚلہِ  یِم  تہِ  بُرٕ  حرکتہٕ  یِم  کرن  تِمن  ہُند  چُھ  یِمن  نِشہِ  توقع﴾  لہٰذا  کٔرِو  یِمن  معاف  تہٕ  یِہنزو  حرکتو  نِشہِ  روٗزِو  چشم  پوشی  کران،  اللہ  تعالیٰ  چُھ  تِمن  لُکن  پسند  کران  یِم  احسانٕچ  رٔوِش  تھاوان  چِھ۔"
  },
  {
    "verse_id": 14,
    "translation": "یِتھے  پٲٹھۍ  اوس  اسہِ  تِمن  لُکن  تہِ  پختہٕ  عہد  ہیٚوتمُت  یِمو  ووٚنمُت  اوس  زِ  أسۍ  چِھ  نصاریٰ  مگر  تِمن  تہِ  یُس  سبق  یاد  اوس  کرناونہٕ  آمُت  تمِیُک  بوٚڈ  اکھ  حصہٕ  کوٚر  تِمو  فراموش،  ٲخر  کار  ووٚو  اَسہِ  تِمن  درمیان  قیامتس  تام  دشمنی  تہٕ  اکھ  أکۍ  سٕندِ  بُغضُک  تہٕ  عداوتُک  بِیول  تہٕ  ضرور  واتہِ  اکھ  وقت  ییٚلہِ  اللہ  تعالیٰ  تِمن  وَنہِ  زِ  تِم  کیا  چِھ  روٗدِمٕتۍ  دُنیاہس  منٛز  بناوان۔"
  },
  {
    "verse_id": 15,
    "translation": "اے  اہلِ  کتاب!  سون  رسول  چُھ  تۅہیِہ  نِشہِ  آمُت  یُس  اللہ  تعالیٰ  سٕنزِ  کتابہِ  ہٕنزن  واریاہن  تِمن  کتھن  تۅہیِہ  برونٛہہ  کنہِ  مٕژراوان  چُھ،  یِمن  پیٚٹھ  توٚہۍ  پردٕہ  ٲسِو  ترٛاوان  تہٕ  واریاہَو  کتھو  نِشہِ  چُھ  درگُزر  تہِ  کران،  ﴿یعنی  تُہٕنزٕ  کینہہ  ژوٗرٕ  تہٕ  خیانتہٕ  چُھ  مٕژراوان  یُہُند  مٕژرُن  دینِ  حق  قٲیِم  کرنہٕ  خٲطرٕ  سیٚٹھاہ  ضروری  چُھ۔  تہٕ  کینٛژھو  نِشہِ  چُھ  چشم  پوشی  تہِ  کران  یِمن  ہٕندِ  مٕژراونٕچ  کانٛہہ  حقیقی  ضرورت  چَھنہٕ﴾  تۅہیِہ  نِشہِ  چُھ  اللہ  تعالیٰ  سٕندِ  طرفہٕ  گاش  ووتمُت  تہٕ  اکھ  تِژھہ  حق  ہاون  واجِنۍ  کتاب،"
  },
  {
    "verse_id": 16,
    "translation": "ییٚمہِ  سٍتۍ  اللہ  تعالیٰ  چُھ  تِمن  لُکن  یِم  تٔمۍ  سٕندِ  رضاہکۍ  طٲلِب  چِھ  سلامتی  ہٕندۍ  طریقہٕ  وَنان  تہٕ  پننہِ  اِذنہٕ  سٍتۍ  چُھ  تِمن  اَنِگٹو  منٛزٕ  کٔڑِتھ  گاشس  کُن  اَنان  تہٕ  سیٚزِ  وَتہِ  کُن  چُھ  تِمن  رہنمٲیی  کران۔"
  },
  {
    "verse_id": 17,
    "translation": "پٔزۍ پٲٹھۍ  کوٚر  کُفر  تِمو  لُکو  یِمو  ووٚن  زِ،  مسیح  ابنِ  مریمٕے  چُھ  خُداے۔  اے  نبیؐ  یِمن  ؤنِو  کٔمۍ  سٕنز  مجال  چھےٚ  زِ  خُدایس  رٹن  امہِ  ارادٕہ  نِشہِ  پتھ  زِ،  ہرگاہ  سُہ  ییژِھہ  ہلاک  کرُن  مسیح  ابنِ  مریمس  ییٚیِہ  تٔمۍ  سٕنزِ  ماجہِ،  تہٕ  تمام  زمین  والیٚن،  اللہ  تعالیٰ  چُھ  زمین  تہٕ  آسمانن  ہُند  تہٕ  تِمن  سارِنٕے  چیزن  ہُند  مٲلک  یِم  زمین  و  آسمانس  درمیان  چِھ،  یِکینژھاہ  یژھان  چُھ  پٲدٕ  چُھ  کران۔  ﴿یعنی  محض  بنوووُن  تۅہیِہ  مسیحؑ  مٲلۍ  سٕندِ  ورٲے  زیٚنہٕ  کِنۍ  خُداے  حالانکہ  خُداے  یس  یِتھہٕ  پٲٹھۍ  یژھان  چُھ  تس  چُھ  تِتھہٕ  پٲٹھۍ  پٲدٕ  کران۔  کانٛہہ  بندٕہ  چُھنہٕ  اتھ  بُنیادس  پیٚٹھ  خداے  بنان  زِ  خُداین  چُھ  سُہ  غیر  معمولی  طور  پٲدٕ  کوٚرمُت۔﴾  تہٕ  تٔمۍ  سٕنز  قدرت  چھےٚ  پرٛتھ  چیزس  پیٚٹھ  حٲوی۔"
  },
  {
    "verse_id": 18,
    "translation": "یہود  تہٕ  نصاریٰ  چِھ  ونان  زِ  أسۍ  چِھ  اللہ  تعالیٰ  سٕندۍ  نچِوۍ  تہٕ  تٔمۍ  سٕندۍ  ٹٲٹھۍ۔  تِمن  پرٛژِھو،  تیٚلہِ  کیازِ  چُھو  سُہ  تۅہیِہ  تُہٕندیٚن  گناہن  پیٚٹھ  سزا  دِوان؟  درحقیقت  چِھو  توٚہۍ  تہِ  تِتھی  انسان  یِتھۍ  باقی  انسان  خُداین  چِھ  پٲدٕ  کٔرِمٕتۍ۔  یس  سُہ  یژھان  چُھ  تس  چُھ  معاف  کران  تہٕ  یس  سُہ  یژھان  چُھ  تس  چُھ  سزا  دِوان،  زمین  تہٕ  آسمان  تہٕ  اتھہ  منٛز  یِکینژھاہ  موجود  چُھ،  چُھ  تٔمۍ  سُندُے  تہٕ  تٔسۍ  کُن  چُھ  سارِنٕے  گژُھن۔"
  },
  {
    "verse_id": 19,
    "translation": "اے  اہلِ  کتاب!  سون  یِہ  رسول  چُھ  تمہِ  وقتہٕ  تۅہیِہ  نِشہِ  آمُت  تہٕ  دینٕچ  واضح  تعلیم  چُھ  تۅہیِہ  دِوان،  ییٚلہِ  زن  رسولن  ہٕندِ  یِنُک  سلسلہٕ  اکہِ  مُدّت  پیٚٹھہٕ  بند  اوس،  تاکہ  توٚہۍ  ہیٚکِو  نہٕ  ؤنِتھ  زِ  اَسہِ  نِشہِ  آو  نہٕ  کانٛہہ  بشارت  دِنہٕ  وول  تہٕ  کھۅژناون  وول۔  لہٰذا  وُچِھو،  وۅنۍ  آو  سُہ  بشارت  دِنہٕ  وول  تہٕ  کھۅژنان  وول،  تہٕ  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔  ﴿یعنی  اگر  تۅہیِہ  أمِس  بشیر  و  نذیر  سٕنز  کتھ  مٲنِو  نہٕ  تیٚلہِ  تھٲوِو  یاد  زِ  اللہ  تعالیٰ  چُھ  قٲدر  تہٕ  طاقتہٕ  وول،  پرٛتھ  کانٛہہ  سزا  یُس  سُہ  تۅہیِہ  دِیُن  ییٚژِھہ  کُنہِ  رکاوٹہٕ  ورٲے  ہیٚکِیو  دِتھ۔﴾"
  },
  {
    "verse_id": 20,
    "translation": "یاد  کٔرِو  ییٚلہِ  موسیٰ  علیہ  السلامن  پننِس  قومس  اوس  ووٚنمُت  زِ،  اے  میانہِ  قوم  کیو  لوٗکو،  اللہ  تعالیٰ  سٕندِ  تمہِ  نعمتُک  خیال  کٔرِو  یۅسہٕ  تٔمۍ  تۅہیِہ  عطا  ٲسنو  کٔرمٕژ،  تٔمۍ  کٔرۍ  تۅہیِہ  منٛزٕ  نبی  پٲدٕ،  توٚہۍ  بنٲوِنو  فرماں  روا  ﴿بادشاہ﴾،  تہٕ  تۅہیِہ  دِیتُنو  تِکینژھاہ  یِہ  نہٕ  دُنیاہس  منٛز  بیٚیہِ  کٲنسہِ  اوسُن  دِیتمُت۔"
  },
  {
    "verse_id": 21,
    "translation": "اے  برادرانِ  قوم!  تَتھ  مُقدّس  سرزمینس  منٛز  سپدِو  دٲخل،  یۅسہٕ  خُداین  تُہٕندِ  خٲطرٕ  چھےٚ  لیٚچھ مٕژ،  ﴿امہِ  نِشہِ  چُھ  مُراد  فلسطینٕچ  سرزمین  یۅسہٕ  تمہِ  وقتہٕ  سخت  مُشرک  تہٕ  بدکار  قومو  سٍتۍ  آباد  ٲس۔  بنی  اسرٲئیل  ییٚلہِ  مِصرٕ  منٛزٕ  درٛاے  یٔہے  زمین  کٔر  اللہ  تعالیٰ ہن  تِہِندِ  خٲطرٕ  نامزد  تہٕ  حکم  کوٚرنکھ  زِ  گژِھو  کٔرِیوٗن  یِہ  فتح۔﴾  پتھ  مَہ  ۂٹِو  نَتہٕ  پِھیرِو  ناکام  تہٕ  نامراد۔"
  },
  {
    "verse_id": 22,
    "translation": "تِمو  دِیُت  جواب،  اے  موسیؑ،  تَتہِ  ہے  بٔڈۍ  زبردست  لُکھ  چِھ  روزان،  أسۍ  گژھو  نہٕ  ہرگز  تور  یوٚت  تام  نَہ  تِم  تَتہِ  نیرن۔  آ،  ہرگاہ  تِم  تَتہِ  درٛاے  تیٚلہِ  چِھ  أسۍ  تور  اَژنہٕ  خٲطرٕ  تیار۔"
  },
  {
    "verse_id": 23,
    "translation": "تِمن  کھۅژن  والیٚن  منٛز  ٲسۍ  زٕہ  شخص  تِتھۍ  تہِ  یِم  خُداین  پننہِ  نعمت  سٍتۍ  نوٲزِمٕتۍ  ٲسۍ۔  ﴿یِمو  دۅیو  بُزرگو  منٛزٕ  ٲسۍ  اکھ  بزرگ  حضرت  یُوشَع  بِن  نون  یِم  حضرت  موسیٰ  علیہ  السلام  سٕندِ  پتہٕ  خلیفہٕ  سپدۍ۔  دوٚیِم  بزرگ  ٲسۍ  حضرت  کالِب  یِم  حضرتِ  یُوشع  سٕندۍ  مُعاون  بنے۔  ژتجہن  ؤرِین  تام  دربدر  پھیرنہٕ  پتہٕ  ییٚلہِ  بنی  اسرائیل  فلسطینس  منٛز  ژاے  تمہِ  ساعتہٕ  ٲسۍ  حضرتِ  موسیٰ  علیہ  السلام  سٕندیو  سٲتھیو  منٛزٕ  یِمے  زٕہ  بُزرگ  زندٕہ﴾  تِمو  ووٚن،  یِمن  جبّارن  ﴿طاقت  والیٚن﴾  ہٕندِ  مُقابلہٕ  خٲطرٕ  أژِو  دروازہ  اندر۔  ییٚلہِ  توٚہۍ  اندر  وٲتِو  تیٚلہِ  روٗزِو  توٚہی  غٲلب،  خُدایس  پیٚٹھ  کٔرِو  بھروسہٕ  اگر  توٚہۍ  مومن  چِھو۔"
  },
  {
    "verse_id": 24,
    "translation": "مگر  تِمو  ووٚن  بیٚیہِ  یی  زِ،  اے  موسیؑ،  أسۍ  گژھوے  نہٕ  زٕہٕنۍ  تور  یوٚت  تام  تِم  تَتہِ  چِھ،  بس  ژٕ  تہٕ  چون  ربّ،  دۅشوے  گٔژِھو  تہٕ  لٔڑِو،  أسۍ  بیٚہمو  ییٚتی۔"
  },
  {
    "verse_id": 25,
    "translation": "اتھ  پیٚٹھ  ووٚن  موسیٰ  علیہ  السلامن،  اے  میانہِ  ربّہٕ،  میٲنِس  اختیارس  منٛز  چُھنہٕ  کانٛہہ  مگر  یا  چُھم  پنُن  پان  یا  چُھم  بوے،  بس  ژٕ  کر  اسہِ  یِمن  نافرمان  لُکن  نِشہِ  الگ۔"
  },
  {
    "verse_id": 26,
    "translation": "خُداین  دِیتُنس  جواب،  اچھا  تیٚلہِ  چُھ  سُہ  مُلک  ژتجہن  ؤرِین  تام  یِمن  پیٚٹھ  حرام۔  یِم  پھیرن  ہٹرِ  ہٹرِ  زمینس  پیٚٹھ،  یِمن  نافرمانن  ہٕندِس  حالس  پیٚٹھ  مَہ  یِیہِ  نے  عار۔  ﴿یتھ  جایِہ  چُھ  امہِ  واقعُک  حوالہٕ  دِنُک  مقصد  دراصل  بنی  اسرائیلن  یِہ  ہاوُن  زِ  یُس  سزا  موسیٰ  علیہ  السلام  سٕندِس  زمانس  منٛز  تۅہیِہ  نافرمٲنی،  انحراف  تہٕ  پست  ہمتی  کٲم  ہیٚتھ  میوٗلمُت  اوسُو،  وۅنۍ  میلیو  تمہِ  کھۅتہٕ  زیادہ  سخت  سزا  محمد  صلی  اللہ  علیہ و سلمن  ہٕندِس  مقابلس  منٛز  بغاوتُک  طریقہٕ  اختیار  کٔرِتھ۔﴾"
  },
  {
    "verse_id": 27,
    "translation": "بیٚیہِ  ؤنۍتو  یِمن  آدمؑ  سٕندیٚن  دۅن  نیچویٚن  ہُند  سورُے  قصہٕ  تہِ،  ییٚلہِ  تِمو  دۅشوٕیو  قربٲنی  کٔر،  تہٕ  تِمو  منٛزٕ  آیِہ  أکۍ  سٕنز  قربٲنی  قبول  کرنہٕ،  تہٕ  دوٚیِمہِ  سٕنز  آیِہ  نہٕ  کرنہٕ۔  تٔمۍ  ووٚن،  بٕہ  مارتھ  ژٕ۔  تٔمۍ  دِیُت  جواب،  اللہ  تعالیٰ  چُھ  مُتقیَن  ہٕنزے  نذرٕ  قبول  کران۔"
  },
  {
    "verse_id": 28,
    "translation": "اگر  ژٕ  مےٚ  قتل  کرنہٕ  مۅکھہٕ  اتھہٕ  تُلکھ  بٕہ  تُلنہٕ  ژٕ  قتل  کرنہٕ  مۅکھہٕ  اتھہٕ،  ﴿امِیُک  مطلب  چُھنہٕ  یِہ  زِ  اگر  ژٕ  مےٚ  یِکھ  قتل  کرنہِ  تہٕ  بٕہ  روزٕ  گُلۍ  گٔنڈِتھ  ژےٚ  برونٹھہٕ  کنہِ  قتل  گژھنہٕ  خٲطرٕ،  بلکہ  چُھ  امیُک  مطلب  یِہ  زِ  اگر  ژٕ  مےٚ  مارُن  چُھکھ  یژھان  مگر  بٕہ  مارتھ  نہٕ  کینہہ﴾  بٕہ  چُھس  اللہ  ربّ  العالمینس  کھۅژان۔"
  },
  {
    "verse_id": 29,
    "translation": "بہٕ  چُھس  یژھان  زِ  میون  تہٕ  پنُن  گناہ  کھٔسِن  ژیے  پیٚٹھ،  تہٕ  ژٕ  بن  جہنمی،  ظٲلِمن  ہٕندِ  ظُلمُک  چُھ  یۅہے  بدلہٕ  ٹھیک۔"
  },
  {
    "verse_id": 30,
    "translation": "ٲخر  کار  کوٚر  تٔمۍ  سٕندۍ  نفسن  پننِس  بٲے  سُند  قتل  تٔمۍ  سٕندِ  خٲطرٕ  آسان،  تہٕ  تس  مٲرِتھ  گوٚو  سُہ  تِمن  لُکن  منٛز  شٲمِل  یِم  نقصان  تُلن  وٲلۍ  چِھ۔"
  },
  {
    "verse_id": 31,
    "translation": "پتہٕ  سوٗز  خُداین  اکھ  کاو  ییٚمۍ  زمین  تچِھنۍ  لٲج،  تاکہ  تس  تارِہے  فِکرِ  زِ  پننِس  بٲے  سٕنز  لاش  کِتھہٕ  پٲٹھۍ  تھاوِ  ژوٗرِ۔  یِہ  وُچِھتھ  ووٚن  تٔمۍ،  افسوس  مےٚ  پیٚٹھ!  بٕہ  ہیوٗکُس  نہٕ  أمِس  کاوس  ہیوٗ  تہِ  بٔنِتھ  زِ  پننِس  بٲے  سٕنز  لاش  چُھپاونٕچ  تدبیر  کڑٕہا۔  اَمہِ  پتہٕ  گوٚو  سُہ  سخت  پشیمان  پننِس  کٔرِمٕتِس  پیٚٹھ۔  ﴿یتھ  جایِہ  چُھ  اَمہِ  واقعٕچ  ذکر  کرنُک  مقصد  یہوٗدیٚن  تَتھ  سٲزِشہِ  پیٚٹھ  ملامت  کرٕنۍ  یۅسہٕ  تِمو  نبیؐ  تہٕ  تِہِندۍ  جلیلُ  القدر  صحابہ  قتل  کرنہٕ  خٲطرٕ  کٔرمٕژ  ٲس۔  دۅشوٕنۍ  واقعاتن  منٛز  چُھ  ہِشر  بالکل  واضح۔  یِم  لُکھ  تہِ  ٲسۍ  حسدٕکِس  بُنیادس  پیٚٹھ  حضور  صلی  اللہ  علیہ و سلمن  ہُند  قتل  کرُن  یژھان  تہٕ  آدم  علیہ  السلامن  ہٕندۍ  أمۍ  نچِوۍ  تہِ  اوس  حسدٕکِس  بُنیادس  پیٚٹھ  پنُن  بوے  قتل  کوٚرمُت۔﴾"
  },
  {
    "verse_id": 32,
    "translation": "اَمی  وجہ  کِنۍ  اوس  بنی  اسرٲئیلس  پیٚٹھ  اسہِ  یِہ  فرمان  لیوٚکھمُت  زِ،  ییٚمۍ  کانٛہہ  اِنسان  خون کِس  بدلس  منٛز  یا  زمینس  پیٚٹھ  فساد  پھٔہلاونہٕ  ورٲے  بیٚیہِ  کُنہِ  وجہ کِنۍ  قتل  کوٚر،  تٔمۍ  کوٚر  زنتہٕ  تمام  انسانن  ہُند  قتل۔  تہٕ  ییٚمۍ  کٲنٛسہِ  زندگی  بخش،  تٔمۍ  بخش  زَنتہٕ  سارِنٕے  انسانن  زندگی۔  تِہُند  حال  چُھ  یِہ  زِ  سٲنۍ  رسول  آے  پوٚتُس  پتھ  تِمن  نِشہِ  ٹاکارٕ  ہدایات  ہیٚتھ،  توتہِ  چِھ  تِمن  منٛز  واریاہ  لُکھ  زمینس  منٛز  زیادتی  کرن  وٲلۍ۔"
  },
  {
    "verse_id": 33,
    "translation": "یۅہے  سزا  چُھ  ﴿تِمن﴾  یِم  لُکھ  خُدایس  تہٕ  تٔمۍ  سٕندیٚن  رسولن  سٍتۍ  لڑان  چِھ  تہٕ  زمینس  منٛز  چِھ  امہِ  غرضہٕ  تگ دَو  کران  پھیران  زِ  فساد  کرہن  برپا،  ﴿یتھ  جایِہ  چُھ  زمین  مُراد  سُہ  مُلک  یا  سُہ  علاقہٕ  یتھ  منٛز  اَمن  تہٕ  انتظام  قٲیِم  کرنٕچ  ذمہٕ دٲری  اسلٲمی  حکومتن  آسہِ  رٔٹمٕژ۔  تہٕ  خُدایس  تہٕ  رسولس  سٍتۍ  لڑنُک  مطلب  چُھ  تَتھ  صالح  نِظامَس  خلاف  جنگ  کرُن  یُس  اسلٲمی  حکومتن  مُلکس  منٛز  قٲیِم  آسہِ  کوٚرمُت۔  اسلٲمی  فقہاہن  نزدیک  چِھ  امہِ  نِشہِ  مُراد  تِم  لُکھ  یِم  ہتھیار  بند  ﴿مُسلح﴾  سپدِتھ  تہٕ  ٹۅلہٕ  بندی  کٔرِتھ  ڈاکہٕ  زنی  تہٕ  غارت  گری  کرن﴾  زِ  قتل  گژھن  یِنۍ  کرنہٕ،  یا  گژھن  پھانسہِ  کھالنہٕ  یِنۍ  یا  گژھن  تِہِندۍ  اتھہٕ  کھۅر  مخٲلف  اندو  ژٹنہٕ  یِنۍ  یا  جلایِہ  وطن  کرنہٕ  یِنۍ،  یِہ  ذلت  تہٕ  رسوٲیی  چھےٚ  دُنیاہس  منٛز  تِمن  خٲطرٕ  تہٕ  ٲخرتس  منٛز  چُھ  تِہندِ  خٲطرٕ  امہِ  کھۅتہٕ  بوٚڈ  سزا۔"
  },
  {
    "verse_id": 34,
    "translation": "مگر  یِم  لُکھ  توبہٕ  کرن،  اَمہِ  برونٛہہ  زِ  توٚہۍ  لٔبِو  تِمن  پیٚٹھ  قابو،  تۅہیِہ  گژھیو  پے  آسٕنۍ  زِ  اللہ  تعالیٰ  چُھ  معاف  کرن  وول  تہٕ  رحم  فرماون  وول۔  ﴿یعنی  ہرگاہ  تِم  فساد  کرنہٕ  نِشہِ  باز  آسن  آمٕتۍ،  تہٕ  صالح  نظام  درہم  برہم  کرنٕچ  یا  اُلٹاونٕچ  کوٗشش  آسیٚکھ  ترٛٲومٕژ،  تہٕ  وۅنۍ  آسہِ  تِہُند  طرزِ  عمل  ثٲبت  کران  زِ  تِم  چِھ  امن  پسند،  قانونٕکۍ  تٲبعدار  تہٕ  نیک  چلن  انسان  بنیمٕتۍ،  تہٕ  اَمہِ  پتہٕ  لگہِ  تِہندیٚن  پٔتِمیٚن  جُرمن  ہُند  پے  تیٚلہِ  یِیہِ  نہٕ  تِمن  تِمو  سزاہَو  منٛزٕ  کانٛہہ  سزا  دِنہٕ  یِم  پیٚٹھہٕ  کنہِ  بیان  سپدۍ،  البتہٕ  اگر  انسانن  ہٕندیٚن  حقوقن  پیٚٹھ  تِمو  دست  درٲزی  کٔرمٕژ  ٲس  سۅ  ذمہٕ دٲری  وَسہِ  نہٕ  تِہندیو  شانو  پیٚٹھہٕ۔  مثلاً  ہرگاہ  کانٛہہ  انسان  تِمو  قتل  کوٚرمُت  اوس  یا  کٲنٛسہِ  اوسُکھ  مال  روٚٹمُت  یا  بیٚیہِ  کانٛہہ  انسٲنی  جُرم  آسیکھ  جان  و  مالس  خلاف  کوٚرمُت  تیٚلہِ  یِیہِ  تٔتھۍ  جُرمہٕ کِس  بارس  منٛز  تِمن  فوجدٲری  مُقدمہٕ  کرنہٕ  البتہٕ  تِمن  پیٚٹھ  یِیہِ  نہٕ  بغاوتُک،  غدٲری  ہُند  تہٕ  خُدایس  تہٕ  رسولس  خلاف  جنگ  کِس  معاملس  پیٚٹھ  کانٛہہ  مُقدمہٕ  چلاونہٕ۔﴾"
  },
  {
    "verse_id": 35,
    "translation": "اے  لوٗکو  یِمو  ایمان  چُھو  اوٚنمُت،  خُدایس  کھوٚژِو،  تہٕ  تٔمۍ  سٕنزِ  بارگاہ  منٛز  کٔرِو  تٔمۍ  سٕنزِ  نزدیکی  ہُند  ذریعہ  تلاش،  ﴿یعنی  پرٛتھ  تمہِ  ذٔرِیِکۍ  روٗزِو  طٲلب  تہٕ  ژھانڈن  وٲلۍ  ییٚمہِ  سٍتۍ  تۅہیِہ  تٔمۍ  سٕنز  نزدیکی  تہٕ  رضا  حٲصل  سپدِ۔﴾  تہٕ  تٔمۍ  سٕنزِ  وَتہِ  منٛز  کٔرِو  جد و جہد،  شاید  ما  گژِھہ  تۅہیِہ  کامیٲبی  حٲصل۔"
  },
  {
    "verse_id": 36,
    "translation": "وارٕ  پٲٹھۍ  زٲنِو  زِ  یِمو  لُکو  کُفرک  رٔوِیِہ  اختیار  چُھ  کوٚرمُت،  ہرگاہ  تِہِندس  قبضس  منٛز  ساری  زمینٕچ  دولت  آسہِ،  تہٕ  اتھ  سٍتۍ  آسہِ  بیٚیہِ  یٖژاہ،  تہٕ  تِم  یژھن  اتھ  فِدیس  منٛز  دِتھ  قیامت کہ  دۅہ  کہ  عذاب  نِشہِ  بچُن،  تمہِ  پتہٕ  تہِ  یِیہِ  نہٕ  سۅ  تِمن  قبول  کرنہٕ،  تہٕ  تِمن  میلہِ  دگ  تُلوُن  عذاب۔"
  },
  {
    "verse_id": 37,
    "translation": "تِم  یژھہَن  جہنم کہ  نارٕ  نِشہِ  نیٚبر  نیرُن،  مگر  ہیٚکن  نہٕ  اَمہِ  منٛزٕ  نیرِتھ،  تہٕ  تِمن  یِیہِ  قٲیِم  روزن  وول  عذاب  دِنہٕ۔"
  },
  {
    "verse_id": 38,
    "translation": "تہٕ  ژوٗر  ٲسِتن  زنانہٕ  یا  ٲسِتن  مرد،  دۅشوٕنۍ  ژٔٹِو  اتھہٕ۔  ﴿دۅشوے  اتھہٕ  نہ  بلکہ  اکھ۔  گۅڈنِچہِ  ژوٗر  پیٚٹھ  یِیہِ  دٔچُھن  اتھہٕ  ژٹنہٕ۔  ژوٗرِ  ہُندِ  اِطلاق  چُھ  صرف  تتھ  کامہِ  پیٚٹھ  سپدان  زِ  اِنسان  نِیِہ  کٲنٛسہِ  ہُند  مال  تٔمۍ  سٕندِ  حفاظت  نِشہِ  کٔڑِتھ  پننِس  قبضس  منٛز۔  اکہِ  ڈھال  ﴿سِپر﴾  کہ  قٍمتہٕ  کھۅتہٕ  کم  ژوٗرِ  پیٚٹھ  یِیہِ  نہٕ  اتھہٕ  ژٹنہٕ۔  معتبر  روایاتو  نِشہِ  چُھ  ننان  زِ  نبی  صلی  اللہ  علیہ و سلمن  ہٕندِس  مبارک  دورس  منٛز  اوس  ڈھالُک  قٍمت  داہ  درہم  آسان  تہٕ  تمہِ  زمانہٕ کِس  دِرہمس  منٛز  اوس  3  ماشہِ  1-1/5  رتی  رۅپھ  آسان۔  واریاہ  چیز  چِھ  تِم  یِہٕنزِ  ژوٗرِ  پیٚٹھ  اتھہٕ  ژٹنُک  سزا  یِیہِ  نہٕ  دِنہٕ۔  مثلاً  میوہ  یا  سبزی  ژوٗر،  کھینٕچ  ژوٗر،  لۅکٹن  چیزن  ہٕنز  ژوٗر،  پرندٕہ  سٕنز  ژوٗر،  بیت  المالٕچ  ژوٗر،  مطلب  یِژھن  ژوٗرن  پیٚٹھ  یِیہِ  نہٕ  اتھہٕ  ژٹنہٕ۔  یِہ  چُھنہٕ  مطلب  زِ  یِمہٕ  سارے  ژوٗرٕ  چھےٚ  معاف۔﴾  یِہ  چُھ  تِہٕنزِ  کمایِہ  ہُند  بدلہٕ  تہٕ  اللہ  تعالیٰ  سٕندِ  طرفہٕ  عبرتناک  سزا،  اللہ  تعالیٰ  سٕنز  قدرت  چھےٚ  سارِنٕے  پیٚٹھ  غٲلِب  تہٕ  سُہ  چُھ  دانا  و  بینا۔"
  },
  {
    "verse_id": 39,
    "translation": "پتہٕ  یُس  ظلم  کرنہٕ  پتہٕ  توبہٕ  کرِ  تہٕ  پننِس  پانس  کرِ  اصلاح  تیٚلہِ  گژِھہ  اللہ  تعالیٰ  سٕنز  نظرِ  عنایت  بیٚیہِ  تس  پیٚٹھ  مٲیل۔  ﴿اَمِیُک  مطلب  چُھنہٕ  یِہ  زِ  یِتھِس  ژوٗرس  گژِھہ  نہٕ  اتھ  ژٹنہٕ  یُن۔  بلکہ  چُھ  مطلب  یِہ  زِ  اتھہٕ  ژٹنہٕ  پتہٕ  یُس  توبہٕ  کرِ  تہٕ  پنُن  نفس  ژوٗرِ  نِشہِ  پاک  کٔرِتھ  بنہِ  اللہ  تعالیٰ  سُند  صالح  بندٕہ  سُہ  بچہِ  اللہ  تعالیٰ  سٕندِ  غضبہٕ  نِشہِ  تہٕ  اللہ  تعالیٰ  چَھلہِ  تٔمۍ  سٕندِ  دامنہٕ  پیٚٹھہٕ  یِہ  داغ۔  البتہ  اگر  کٲنٛسہِ  شخصن  اتھہٕ  ژٹنہٕ  پتہٕ  تہِ  پنُن  پان  بدنیتی  نِشہِ  پاک  کوٚر  نہٕ  تہٕ  تِمے  مٔکرۍ  جذبات  رٔچِھن  پانس  منٛز  یِہندِس  بُنیادس  پیٚٹھ  أمۍ  ژوٗر  کٔر  تہٕ  أمۍ  سُند  اتھہٕ  آو  ژٹنہٕ،  تیٚلہِ  چُھ  امِیُک  معنی  یِہ  زِ  اتھہٕ  گوٚو  أمۍ  سٕندِ  جِسمہٕ  نِشہِ  جُدا  مگر  ژوٗر  روٗز  بدستور  أمۍ  سٕندِس  نفسس  منٛز  موجود۔  اَمہِ  وجہ  کِنۍ  روزِ  سُہ  اللہ  تعالیٰ  سٕندِ  غضبُک  حقدار  تِتھے  پٲٹھۍ  یِتھہٕ  پٲٹھۍ  اتھہٕ  ژٹنہٕ  برونٛہہ  اوس۔  اَمی  موجوب  چُھ  قرآنِ  مجید  ژوٗرس  ہدایت  دِوان  زِ  سُہ  منگِن  خُدایس  معٲفی  تہٕ  پننِس  پانس  کٔرِن  اِصلاح  تِکیازِ  نفسٕچ  پٲکی  چَھنہٕ  عدالتی  سزا  سٍتۍ  حاصل  گژھان  بلکہ  چھےٚ  توبہٕ  تہٕ  خُدایس  کُن  رجوع  کرنہٕ  سٍتۍ  حٲصل  سپدان۔﴾  اللہ  تعالیٰ  چُھ  سیٚٹھاہ  درگزر  کرن  وول  تہٕ  رحم  فرماون  وول۔"
  },
  {
    "verse_id": 40,
    "translation": "کیا  تۅہیِہ  چَھو نا  پے  زِ  اللہ  تعالیٰ  چُھ  زمینُک  تہٕ  آسمانن  ہٕندِ  سلطنتُک  مٲلِک؟  ییٚمِس  ییٚژِھہ  سزا  دِیَس  تہٕ  ییٚمِس  ییٚژِھہ  معاف  کریٚس،  تس  چُھ  پرٛتھ  چیزُک  اختیار۔"
  },
  {
    "verse_id": 41,
    "translation": "اے  پیغمبرؐ،  تُہٕندِ  خٲطرٕ  مَہ  بٔنِن  پریشٲنی  ہُند  بٲعث  تِم  لُکھ  یِم  کُفرٕ  چِہ  وَتہِ  منٛز  تیز  قدمی  ہاوان  چِھ،  خواہ  تِم  تِمو  منٛزٕ  ٲسِتن  یِم  ٲسہٕ  چِھ  ونان  اَسہِ  اوٚن  ایمان  مگر  تِہِندیو  دِلَو  اوٚن  نہٕ  ایمان،  یا  ٲستن  تِمو  منٛز  یِم  یہوٗدۍ  چِھ،  یُہُند  حال  یِہ  چُھ  زِ  اَپزِ  خٲطرٕ  چِھ  کن  دِوان،  تہٕ  باقی  لُکن  خٲطرٕ  یِم  نہٕ  تۅہیِہ  نِشہِ  زانٛہہ  آے  چِھ  بوزان  ﴿یعنی  تِہِندِ  خٲطرٕ  چِھ  جاسوسی  کران﴾  اللہ  تعالیٰ  سٕنزِ  کتابہِ  ہٕندیٚن  لفظن  چِھ  پنٕنۍ  جاے  مُتعیّن  آسنہٕ  باوجود  اصلی  معنی  نِشہِ  ڈالان،  تہٕ  لُکن  چِھ  ونان  زِ  ہرگاہ  تۅہیِہ  یِہ  حکم  دِنہٕ  یِیہِ  تیٚلہِ  مٲنِو،  اگر  نہٕ  تیٚلہِ  مَہ  مٲنِو  ﴿یعنی  جٲہل  چِھ  لُکن  وَنان  زِ  یُس  حکم  أسۍ  تۅہیِہ  چِھو  وَنان،  ہرگاہ  محمدؐ  تہِ  یۅہے  حکم  تۅہیِہ  ونَن  تیٚلہِ  مٲنۍزیٚو  نَتہٕ  کٔرۍزیٚو  رَد﴾  ییٚمِس  اللہ  تعالیٰ نٕے  فِتنس  منٛز  تراونُک  اِرادٕہ  آسہِ  کوٚرمُت،  تَس  ہیکِو  نہٕ  اللہ  تعالیٰ  سٕنزِ  تَھپہِ  نِشہِ  بچاونہٕ  خٲطرٕ  توٚہۍ  کِہِنۍ  کٔرِتھ،  ﴿اللہ  تعالیٰ  سٕندِ  طرفہٕ  کانٛہہ  فِتنس  منٛز  تراونُک  مطلب  چُھ  یِہ  زِ  یَس  شخصس  منٛز  اللہ  تعالیٰ  کُنہِ  قسمٕکۍ  بُرٕ  خیالات  پھانپھلان  چُھ  وُچھان  تس  برونٹھ  کُن  چُھ  پوٚتُس  پتھ  تِتھۍ  موقع  اَنان  یِمن  منٛز  تٔمۍ  سٕنز  سخت  آزمٲیش  چھےٚ  سپدان۔  اگر  سُہ  شخص  بُرٲیی  کُن  وُنہِ  پوٗرٕ  پٲٹھۍ  چُھنہٕ  نرمیومُت  تیٚلہِ  چُھ  یِمو  آزمٲیشو  سٍتۍ  ہیٚن  رٹان  تہٕ  بدی  ہُند  مقابلہٕ  کرنہٕ  خٲطرٕ  یِمہٕ  نیکی  ہٕنزٕ  قوّتہٕ  تس  منٛز  آسان  چھےٚ  تِمہٕ  چھےٚ  وۅتلِتھ  یِوان۔  البتہ  اگر  سُہ  بُرٲیی  کُن  پوٗرٕ  پٲٹھۍ  نرمیومُت  چُھ  آسان  تہٕ  أندری  أندری  چُھ  تٔمۍ  سٕنزِ  نیکی  تٔمۍ  سٕنزِ  بدی  نِشہِ  شکست  آسان  کھیومُت  تیٚلہِ  چُھ  پرٛتھ  یژِھہ  آزمٲیشہِ  ہٕندِس  موقعس  پیٚٹھ  سُہ  وارے  بدی  ہٕندِس  زالس  منٛز  پھسان  پکان۔  یۅہے  چُھ  اللہ  تعالیٰ  سُند  سُہ  فِتنہٕ  ییٚمہِ  نِشہِ  کانٛہہ  بِگرٕوُن  اِنسان  بچاوُن  تٔمۍ  سٕندِس  کٲنٛسہِ  خیر  خواہس  تام  چُھنہٕ  آسان﴾  یِم  چِھ  تِم  لُکھ  یِہندۍ  دل  خُداین  ییٚژھۍ  نہٕ  پاک  کرٕنۍ،  تِہندِ  خٲطرٕ  چھےٚ  دُنیاہس  منٛز  رُسوٲیی  تہٕ  ٲخرتس  منٛز  سخت  عذاب۔"
  },
  {
    "verse_id": 42,
    "translation": "یِم  چِھ  اَپُز  بوزن  وٲلۍ  تہٕ  حرام  مال  کھیٚنہٕ  وٲلۍ،  لہٰذا  اگر  یِم  تۅہیِہ  نِشہِ  ﴿پنٕنۍ  مقدمہٕ  ہیٚتھ﴾  یِن  تیٚلہِ  چُھ  تۅہیِہ  اختیار  دِںہٕ  یِوان  زِ  اگر  ییٚژِھو  فٲصلہٕ  کٔرِیوٗکھ  نَتہٕ  کٔرِیوٗکھ  انکار۔  اگر  انکار  کٔرِیوٗکھ،  یِم  ہیٚکن  نہٕ  تۅہیِہ  کانٛہہ  نقصان  واتنٲوِتھ،  تہٕ  ہرگاہ  فٲصلہٕ  کٔرِو،  تیٚلہِ  کٔرِو  ٹھیک  پٲٹھۍ  انصاف  سان،  تِکیازِ  اللہ  تعالیٰ  چُھ  انصاف  کرن  والیٚن  پسند  کران۔  ﴿یہوٗدۍ  ٲسۍ  نہٕ  اوٚت  تام  اسلٲمی  حکومتٕکۍ  باقاعدٕہ  لُکھ  بنیمٕتۍ،  بلکہ  ٲسۍ  تِہِندۍ  تعلقات  اِسلٲمی  حکومتس  سٍتۍ  معاہدن  پیٚٹھ  دٔرِتھ۔  اَمہِ  وجہ  کِنۍ  اوس  نہٕ  نبی  صلی  اللہ  علیہ و سلمن  ہٕندِس  عدالتس  منٛز  تِہُند  یُن  ضروری۔  البتہ  یِمن  معاملاتن  منٛز  تِم  خۅد  پننہِ  مذہبی  قانونہٕ  مطابق  فٲصلہٕ  ٲسۍ  نہٕ  یژھان  کرُن  تِہُند  فٲصلہٕ  کرناونہٕ  موجوب  ٲسۍ  تِم  اتھ  بھروسس  پیٚٹھ  حضور  صلی  اللہ  علیہ و سلمن  نِشہِ  یِوان  زِ  شاید  ما  آسہِ  حضور  صلی  اللہ  علیہ و سلمن  ہٕندِس  شریعتس  منٛز  تِہندِ  خٲطرٕ  بیٚاکھ  کانٛہہ  حکم  تہٕ  یِتھہٕ  پٲٹھۍ  ہیٚکہِ ہن  تِم  پننہِ  مذہبی  قانون چِہ  پیروی  نِشہِ  بٔچِتھ۔﴾"
  },
  {
    "verse_id": 43,
    "translation": "تہٕ  یِم  کِتھہٕ  پٲٹھۍ  چِھو  تۅہیِہ  حَکَم  بناوان،  ییٚلہِ  زن  یِمن  نِشہِ  توراۃ  موجود  چھےٚ  یَتھ  منٛز  اللہ  تعالیٰ  سُند  حُکم  لیٚکِھتھ  چُھ،  تہٕ  پتہٕ  چِھ  یِم  اَمہِ  نِشہِ  بُتھ  پِھران؟  دراصل  چھےٚ  کتھ  یِہ  زِ  یِمن  چُھنہٕ  ایمانٕے۔"
  },
  {
    "verse_id": 44,
    "translation": "اَسہِ  کٔر  توراۃ  نٲزِل  یتھ  منٛز  ہدایت  تہٕ  گاش  اوس۔  سٲری  نبی  یِم  مُسلم  ٲسۍ،  تِم  ٲسۍ  تَمی  مطابق  یِمن  یہوٗدیٚن  ہٕندیٚن  معاملاتن  ہُند  فٲصلہٕ  کران،  تہٕ  یِتھے  پٲٹھۍ  ٲسۍ  ربّانی  ﴿علماء﴾  تہِ  احبار  ﴿فقہاء﴾  تہِ  ﴿أتھۍ  پیٚٹھ  فٲصلہٕ  کران﴾  تِکیازِ  تِم  ٲسۍ  اللہ  تعالیٰ  سٕنزِ  کتابہِ  ہٕندۍ  ذمہٕ دار  بناونہٕ  آمٕتۍ،  تہٕ  تِم  ٲسۍ  اتھ  پیٚٹھ  گواہ۔  لہٰذا  ﴿اے  یہودیو﴾  توٚہۍ  مَہ  کھوٚژِو  لُکن  بلکہ  کھوٚژِو  مےٚ،  تہٕ  معمولی  معمولی  مُعاوضس  پیٚٹھ  ترٲوِو  میٲنۍ  آیات  کٕنٕنۍ،  یِم  لُکھ  اللہ  تعالیٰ  سٕندِ  نٲزِل  کرنہٕ  آمتہِ  قانونہٕ  مطٲبق  فٲصلہٕ  کرن  نہٕ  تِمے  چِھ  کٲفر۔"
  },
  {
    "verse_id": 45,
    "translation": "توراتس  منٛز  اوس  اَسہِ  یہوٗدیٚن  خٲطرٕ  یِہ  حکم  لیٚوکھمُت  زِ  جانس  بدلہٕ  جان،  أچھ  بدلہٕ  أچھ،  نستہِ  بدلہٕ  نس،  کَنہٕ  بدلہٕ  کَن،  دندٕ  بدلہٕ  دند،  تہٕ  تمام  زخمن  ہٕندِ  خٲطرٕ  برابر  بدلہٕ،  پتہٕ  یُس  قِصاصُک  صدقہٕ  کرِ،  تیٚلہِ  چُھ  سُہ  تٔمۍ  سٕندِ  خٲطرٕ  صدقہٕ،  تہٕ  یِم  لُکھ  اللہ  تعالیٰ  سٕندِ  نٲزِل  کرنہٕ  آمتہِ  قانونہٕ  مطٲبق  فٲصلہ  کرن  نہٕ،  تِمے  چِھ  ظٲلِم۔"
  },
  {
    "verse_id": 46,
    "translation": "پتہٕ  سوٗز  اَسہِ  یِمو  پیغمبرو  پتہٕ  مریم  علیھا  السلامن  ہُند  فرزند  عیسیٰ  علیہ  السلام،  توارۃ  منٛزٕ  یِکینژھاہ  تس  برونٹھہٕ  کنہِ  موجود  اوس  سُہ  اوس  تمِیُک  تصدیق  کرن  وول،  تہٕ  اَسہِ  کٔر  تس  انجیل  عطا  یتھ  منٛز  رہنمٲیی  تہٕ  روشنی  ٲس،  تہٕ  سۅتہِ  ٲس  تتھ  تصدیق  کرن  واجِنۍ  یِکینژھاہ  توارۃ  منٛزٕ  تمہِ  وقتہٕ  موجود  اوس،  تہٕ  خُدا  ترس  لُکن  خٲطرٕ  ٲس  سراسر  ہدایت  تہٕ  نصیحت۔"
  },
  {
    "verse_id": 47,
    "translation": "سون  حکم  اوس  کہ  اہلِ  انجیل  کٔرِن  تمہِ  قانونہٕ  مطٲبق  فٲصلہٕ  یُس  خُداین  اَتھ  منٛز  نازِل  چُھ  کوٚرمُت،  تہٕ  یِم  لُکھ  اللہ  تعالیٰ  سٕندِ  نٲزِل  کرنہٕ  آمتہِ  قانونہٕ  مطٲبق  فٲصلہٕ  کرن  نہٕ  تِمے  چِھ  فاسق۔  ﴿یتھ  جایِہ  چِھ  اللہ  تعالیٰ  ہن  تِمن  لُکن  ہٕندِس  حقس  منٛز  ترٛے  حُکم  ثٲبت  کٔرِمٕتۍ  یِم  اللہ  تعالیٰ  سٕندِ  نٲزِل  کرنہٕ  آمتہِ  قانونہٕ  مطٲبق  فٲصلہٕ  کرن:  اکھ  یِہ  زِ  تِم  چِھ  کٲفر،  دوٚیُم  یِہ  زِ  تِم  چِھ  ظٲلِم،  ترٛیُیم  یِہ  زِ  تِم  چِھ  فاسق۔  یُس  شخص  اللہ  تعالیٰ  سٕندِس  حُکمس  خلاف  اَتھ  بُنیادس  پیٚٹھ  چُھ  فٲصلہٕ  کران  زِ  سُہ  چُھ  سمجھان  اللہ  تعالیٰ  سٕندِس  حُکمس  غلط  تہٕ  پننِس  یا  بیٚیہِ  کٲنٛسہِ  ہٕندِس  حُکمس  چُھ  صحیح  سمجھان،  سُہ  چُھ  مکمل  کٲفر  تہٕ  ظٲلِم  تہٕ  فٲسق،  تہٕ  یُس  اعتقادٕ  رٔنگۍ  اللہ  تعالیٰ  سٕندِس  حُکمس  برحق  چُھ  سمجھان  مگر  عملاً  چُھ  اتھ  خلاف  فٲصلہٕ  کران،  سُہ  اگرچہِ  مِلّت  نِشہِ  خٲرج  چُھنہٕ  مگر  پننِس  ایمانس  چُھ  کفرس  تہٕ  فِسقس  سٍتۍ  رلاوان۔  یِتھے  پٲٹھۍ  ییٚمۍ  تمام  معاملاتن  منٛز  اللہ  تعالیٰ  سٕندِ  حُکمہٕ  نِشہِ  انحراف  چُھ  کوٚرمُت،  سُہ  چُھ  تمام  معاملاتن  منٛز  کٲفر  ظٲلِم  تہٕ  فٲسق۔  تہٕ  یُس  کینژھن  معاملاتن  منٛز  فرمانبردار  تہٕ  کینژھن  منٛز  بُتھۍ  پِھیر  چُھ،  تٔمۍ  سٕنزِ  زندگی  منٛز  چھےٚ  ایمان  تہٕ  اسلام،  کفر  ظلم  تہٕ  فِسقٕچ  مِلاوٹ  ٹھیک  تَمی  تناسب  سان  ییٚمہِ  تناسب  سان  تٔمۍ  اطاعت  تہٕ  انحراف  آسہِ  رلوومُت۔﴾"
  },
  {
    "verse_id": 48,
    "translation": "اے  نبیؐ،  پتہٕ  سوٗز  اَسہِ  تۅہیِہ  کُن  یِہ  کتاب  یۅسہٕ  حق  ہیٚتھ  چھےٚ  آمٕژ۔  تہٕ  الکتاب  منٛزٕ  یِکینژھاہ  اتھ  برونٹھہٕ  کنہِ  موجود  چُھ  تتھ  چھےٚ  تصدیق  کرن  واجِنۍ،  تہٕ  بیٚیہِ  چھےٚ  تمِچ  محٲفظ  تہٕ  رٲچھ  راوٹھ  کرن  واجِنۍ۔  ﴿یتھ  جایِہ  چُھ  أکِس  اہم  حقیقتس  کُن  اشارٕہ  کرنہٕ  آمُت۔  اگرچہِ  یِہ  مضمون  یتھہٕ  پٲٹھۍ  تہِ  ادا  ہیٚکہِ ہے  کرنہٕ  یِتھ  زِ  پٔتِمیٚن  کتابن  منٛز  یِکینژھاہ  پننِس  اصلی  تہٕ  صحیح  صورتس  منٛز  باقی  اوس۔  قرآن  چُھ  تتھ  تصدیق  کران  مگر  خداین  کوٚر  پٔتِمیٚن  کتابن  بجایِہ  الکتاب  لفظ  استعمال،  امہِ  نِشہِ  چُھ  یِہ  راز  نوٚن  نیران  زِ  قرآن  تہٕ  تمام  تِمہٕ  کتابہٕ  یِمہٕ  مختلف  زمانن  تہٕ  مختلف  زبانن  منٛز  اللہ  تعالیٰ  سٕندِ  طرفہٕ  نٲزِل  سپز،  سارے  چھےٚ  اند  ہیٚتھ  دراصل  کُنی  کتاب۔  کُنُے  چُھ  یُہُند  مصنف،  کُنُے  چُھ  یُہُند  مُدعا  تہٕ  مقصد،  کُنی  چھےٚ  یِہٕنز  تعلیم  تہٕ  کُنُے  چُھ  علم  یُس  یِہندِ  ذریعہ  انسٲنۍ  زُرِیاتس  عطا  آو  کرنہٕ۔  فرق  اگر  چھےٚ  سۅ  چھےٚ  عبارتن  ہٕنز،  یِمہٕ  کُنی  مقصدٕ  خٲطرٕ  مختلف  بوزن  والیٚن  ہٕندِ  لِحاظہٕ  مختلف  طریقو  وَرتاونہٕ  چھےٚ  آمژٕ۔  قرآنس  چُھ  الکتابہِ  ہُند  محٲفظ  تہٕ  نگران  وَننُک  مطلب  یِہ  زِ  أمۍ  چِھ  تمام  برحق  تعلیمات  یِم  پٔتِمیٚن  آسمٲنۍ  کتابن  منٛز  دِنہٕ  ٲسۍ  آمٕتۍ  پانس  منٛز  رٔٹِتھ  محفوظ  کٔرِمٕتۍ۔  وۅنۍ  ہیٚکہِ  نہٕ  تِہٕندیٚن  برحق  تعلیماتن  ہُند  کانٛہہ  حصہ  ضائع  سپدِتھ﴾  لہٰذا  کٔرِو  توٚہۍ  اللہ  تعالیٰ  سٕندِ  نٲزِل  کرنہٕ  آمتہِ  قانون  مطٲبق  لُکن  ہٕندیٚن  معاملاتن  ہُند  فٲصلہٕ،  تہٕ  یُس  حق  تۅہیِہ  نِشہِ  ووتمُت  چُھ  تمہِ  نِشہِ  بُتھ  پِھیرِتھ  مَہ  کٔرِو  تِہنزن  خوٲہشاتن  ہٕنز  پیروی،  اَسہِ  کوٚر  تۅہیِہ  ﴿انسانَو﴾  منز  پرٛتھ  کٲنٛسہِ  ہٕندِ  خٲطرٕ  اکھ  شریعت  تہٕ  اکھ  راہِ  عمل  مقرر۔  اگرچہِ  تُہُند  اللہ  تعالیٰ  ییٚژِھہ  ہے  تیٚلہِ  بناوِہے  تۅہیِہ  سارِنٕے  اکھ  اُمّت  تہِ،  البتہ  تٔمۍ  کوٚر  یِہ  امہِ  موجوٗب  زِ  یِکینژھاہ  تٔمۍ  تۅہیِہ  دِیتمُت  چُھنَو،  تتھ  منٛز  کریٚو  تۅہیِہ  آزمٲیش،  لہٰذا  کٔرِو  نیکین  منٛز  اکھ  أکِس  برونٛہہ  گژھنٕچ  کوشش،  ٲخر کار  چُھو  تۅہیِہ  سارِنٕے  خُدایس  کُن  واپس  گژُھن،  پتہٕ  وَنیٚو  سُہ  تۅہیِہ  اصلی  حقیقت  یتھ  منٛز  توٚہۍ  اختلاف  کران  روٗدِمٕتۍ  چِھو۔"
  },
  {
    "verse_id": 49,
    "translation": "پس  اے  نبیؐ،  توٚہۍ  کٔرِو  اللہ  تعالیٰ  سٕندِ  نازِل  کرنہٕ  آمتہِ  قانونہٕ  مطٲبق  یِمن  لُکن  ہٕندیٚن  معاملاتن  ہُند  فٲصلہٕ،  تہٕ  یِہنزن  خوٲہشاتَن  ہٕنز  پیروی  مَہ  کٔرِو،  ہوشیار  روٗزِو  زِ  یِم  لُکھ  گژھنَو  نہٕ  تۅہیِہ  فِتنس  منٛز  ترٛٲوِتھ  تمہِ  ہدایت  نِشہِ  ذرس  برابر  ڈٲلِتھ  ہیٚکٕنۍ  یُس  خُداین  تۅہیِہ  کُن  نٲزِل  چُھ  کوٚرمُت،  پتہٕ  اگر  یِم  تمہِ  نِشہِ  بُتھ  پِھرن  تیٚلہِ  زٲنِو  زِ  خُداین  چِھ  یِم  پننیٚن  کینژھن  گناہن  ہٕندِس  پاداشس  منٛز  مصیبت  سٕے  منٛز  مبتلا  کرنُک  فٲصلہٕ  کوٚرمُت،  تہٕ  یِہ  چھےٚ  حقیقت  زِ  یِمو  لُکو  منٛزٕ  چِھ  اکثر  فٲسق۔"
  },
  {
    "verse_id": 50,
    "translation": "﴿ہرگاہ  یِم  اللہ  تعالیٰ  سٕندِ  قانون  نِشہِ  بُتھ  چِھ  پِھران﴾  کیا  تیٚلہِ  چھا  بیٚیہِ  جٲہلیتُک  فٲصلہٕ  یژھان؟  ﴿جٲہلیت  لفظ  چُھ  اسلام کِس  مقابلس  منٛز  وَرتاونہٕ  یِوان۔  اسلامُک  طریقہٕ  چُھ  سراسر  عِلم،  تِکیازِ  اَتھ  چھےٚ  خُداین  رہنمٲیی  کٔرمٕژ  یُس  تمام  حقیقتن  ہُند  علم  چُھ  تھاوان۔  تہٕ  اتھ  برعکس  پرٛتھ  کانٛہہ  سُہ  طریقہٕ  یُس  اسلام  نِشہِ  مختلف  چُھ،  چُھ  جٲہلیتُک  طریقہٕ۔  عربُک  سُہ  زمانہٕ  یُس  اسلام  برونٛہہ  اوس،  تَتھ  چُھ  جٲہلیتُک  دَور  اَتھ  معنیس  منٛز  وَننہٕ  آمُت  زِ  تتھ  زمانس  منٛز  ٲسۍ  اِنسانَو  علمہٕ  ورٲے  محض  وہمس  یا  قیاسس  تہٕ  گُمانس  یا  خوٲہشاتن  ہٕندِس  بُنیادس  پیٚٹھ  پانس  خٲطرٕ  زندگی  ہٕندِۍ  طریقہٕ  مُقرر  کٔرِمٕتۍ۔  یِہ  طرزِ  عمل  یتھ  تہِ  جایِہ  کُنہِ  تہِ  دَورس  منٛز  وَرتاونہٕ  یِیِہ،  تَتھ  یِیہِ  بہرحال  جٲہلیت  کُے  طرزِ  عمل  وَننہٕ۔﴾  حالانکہ  یِم  لُکھ  خُدایس  پیٚٹھ  یقین  چِھ  تھاوان  تِمن  نزدیک  کُس  ہیٚکہِ  خُدایس  ورٲے  بیٚیہِ  کانٛہہ  بہتر  فٲصلہٕ  کرن  وول  ٲسِتھ۔"
  },
  {
    "verse_id": 51,
    "translation": "اے  لوٗکو  یِمو  ایمان  چُھو  اوٚنمُت،  یہوٗدۍ  تہٕ  عیسٲے  مَہ  بنٲوِیوٗکھ  پنٕنۍ  رفیق،  یِم  چِھ  پانہٕ  وٲنی  اکھ  أکۍ  سٕندۍ  رفیق،  تہٕ  ہرگاہ  تۅہیِہ  منٛزٕ  کانٛہہ  یِمن  پنُن  رفیق  بناوان  چُھ،  تیٚلہِ  چُھ  تٔمۍسُند  شمار  تہِ  تِمنٕے  منٛز،  پزۍ پٲٹھۍ  چُھ  اللہ  تعالیٰ  پننہِ  رہنمٲیی  نِشہِ  ظٲلِمن  کران  محروٗم۔"
  },
  {
    "verse_id": 52,
    "translation": "توٚہۍ  چِھو  وُچھان  یِہندیٚن  دِلن  منٛز  نِفاقٕچ  بیمٲرۍ  چھےٚ  تِم  چِھ  تِمنٕے  ﴿یہودیٚن  تہٕ  عیساین﴾  منٛز  کوشش  کران  پھیران۔  وَنان  چِھ،  اسہِ  چُھ  ڈر  باسان  زِ  أسۍ  گٔژھۍ  نہٕ  کُنہِ  مُصیبتس  منٛز  پھسٕنۍ۔  مگر  یِہ  کتھ  چَھنہٕ  دوٗر  ییٚلہِ  اللہ  تعالیٰ  تۅہیِہ  فٲصلہٕ  کُن  فتح  بخشہِ،  یا  کڑِ  پننہِ  طرفہٕ  بیٚیہِ  کانٛہہ  کتھ  نٔنۍ،  پتہٕ  گژھن  یِم  لُکھ  پننِس  اتھ  نِفاقس  پیٚٹھ  نٲدِم  یُس  یِم  دِلن  منٛز  چُھپٲوِتھ  چِھ۔"
  },
  {
    "verse_id": 53,
    "translation": "تہٕ  تمہِ  ساعتہٕ  ونن  اہلِ  ایمان،  کیا  یِم  چھا  تِمے  لُکھ  یِم  اللہ  تعالیٰ  سٕندِ  ناوٕ  سٍتۍ  بٔڈۍ  بٔڈۍ  قسم  کھیٚتھ  یقین  ٲسۍ  بیہناوان  زِ  ٲسۍ  چِھ  تۅہیِہ  سٍتۍ؟  یِہندۍ  سٲری  اعمال  سپٕدۍ  ضائع  تہٕ  ٲخر  کار  بیٖٹھۍ  یِم  ناکام  تہٕ  نامُراد  گٔژِھتھ۔"
  },
  {
    "verse_id": 54,
    "translation": "اے  لوٗکو  یِمو  ایمان  چُھو  اوٚنمُت،  ہرگاہ  تۅہیِہ  منٛزٕ  کانٛہہ  پننہِ  دینہٕ  نِشہِ  پھیران  چُھ  ﴿پھیٖرِتن﴾  اللہ  تعالیٰ  کرِ  بیٚیہِ  واریاہ  لُکھ  تِتھۍ  پٲدٕ  یِم  خُدایس  ٹٲٹھۍ  آسن  تہٕ  اللہ  تعالیٰ  آسہِ  تِمن  ٹوٹھ،  یِم  مومنن  پیٚٹھ  نرم  تہٕ  کٲفرن  پیٚٹھ  سخت  آسن،  ﴿مومنن  پیٚٹھ  نرم  آسنُک  مطلب  چُھ  یِہ  زِ  اکھ  شخص  گژِھہ  نہٕ  اہلِ  ایمانن  ہٕندِس  مقابلس  منٛز  پننہِ  طاقتُک  استعمال  زانٛہہ  کرُن۔  أمۍ  سٕنز  ذہانت،  أمۍ  سٕنز  ہوشیٲری،  أمۍ  سٕنز  قٲبلیت،  أمۍ  سُند  اثر  و  رسوخ،  أمۍ  سُند  مال،  أمۍ  سُند  جسمٲنی  زور،  کانٛہہ  تہِ  چیز  گژِھہ  نہٕ  مُسلمانن  دَباونہٕ  تہٕ  ستاونہٕ  تہٕ  نقصان  واتناونہٕ  خٲطرٕ  آسُن۔  مُسلمانن  گژِھہ  یِہ  پانس  درمیان  ہمیشہ  اکھ  نرم خُو،  رحم  دل،  ہمدرد  تہٕ  حلیم  انسان  باسُن۔  کٲفرن  پیٚٹھ  سخت  آسنُک  مطلب  چُھ  یِہ  زِ  اکھ  مومن  انسان  گژِھہ  پننہِ  ایمان چِہ  پختگی  منٛز،  دیندٲری  ہٕندِس  خلوصس  منٛز،  اصولن  ہٕنزِ  مضبوطی  منٛز،  سیرت کہ  طاقتہٕ  کِنۍ  تہٕ  ایمان کہ  فراست کہ  وجہ  کِنۍ  اسلام  کیٚن  مخٲلفن  ہٕندِس  مقابلس  منٛز  اکہِ  مضبوط  چٹانٕکۍ  پٲٹھۍ  آسُن  یُس  نہٕ  کُنہِ  پٲٹھۍ  تہِ  پننہِ  جایِہ  ڈالنہٕ  ہیٚکہِ  یِتھ۔  تِمن  گژِھہ  نہٕ  یِہ  ٲٹۍ  گردٔنۍ  تہٕ  وٕگرٕ  ٹیٖرِ  ہٕندۍ  پٲٹھۍ  نرم  باسُن  زِ  یور  کُن  پِھروٕنس  تور  کُن  پھیرِ۔  تِمن  ییٚلہِ  تہِ  یِہ  سمکھہِ  تِمن  گژِھہ  باسُن  زِ  یِہ  اللہ  تعالیٰ  سُند  بندٕہ  کرِ  مرُن  بہتر  مگر  کُنہِ  تہِ  قٍمتس  پیٚٹھ  ہیٚکہِ  نہٕ  پنُن  پان  کٕنِتھ  تہٕ  نہ  ہیٚکہِ  دٔبِتھ۔﴾  یِم  لُکھ  اللہ  تعالیٰ  سٕنزِ  وَتہِ  منٛز  جد  و  جہد  کرن  تہٕ  کٲنٛسہِ  ملامت  کرن  وٲلۍ  سٕندِس  ملامتس  کھۅژن  نہٕ،  یِہ  چُھ  اللہ  تعالیٰ  سُند  فضل  یس  یژھان  چُھ  تَس  چُھ  عطا  کران،  اللہ  تعالیٰ  چُھ  وسیع  ذریعن  ہُند  مٲلِک  تہٕ  سورُے  کینہہ  چُھ  زانان۔"
  },
  {
    "verse_id": 55,
    "translation": "تُہُندۍ  رفیق  چِھ  درحقیقت  صرف  اللہ  تعالیٰ  تہٕ  اللہ  تعالیٰ  سُند  رسول  تہٕ  یِم  اہلِ  ایمان  یِم  نماز  چِھ  قٲیِم  کران،  زکوٰۃ  چِھ  دِوان  تہٕ  خُدایس  برونٹھہٕ  کنہِ  چِھ  نمن  وٲلۍ۔"
  },
  {
    "verse_id": 56,
    "translation": "تہٕ  یُس  خُدایس  تہٕ  تٔمۍ  سٕندِس  رسولس  تہٕ  اہلِ  ایمانن  پنُن  رفیق  بناوِ،  تس  گژِھہ  پے  آسٕنۍ  زِ  بس  چھےٚ  تٔمۍ  سٕنز  جماعت  غٲلب  روزن  واجِنۍ۔"
  },
  {
    "verse_id": 57,
    "translation": "اے  لوٗکو  یِمو  ایمان  چُھو  اوٚنمُت،  تۅہیِہ  بروٗنٹھمیو  اہل  کتابو  منٛزٕ  یِمو  لُکو  تُہُند  دین  مذاق  تہٕ  کھیل  چُھ  بنوومُت،  تِم  تہٕ  باقی  کٲفر  مَہ  بنٲوِیوٗکھ  پنٕنۍ  دوست  تہٕ  رفیق۔  خدایس  کھوٗژِو  اگر  توٚہۍ  مومن  چِھو۔"
  },
  {
    "verse_id": 58,
    "translation": "ییٚلہِ  توٚہۍ  نمازِ  مۅکھہٕ  ناد  چِھو  لایان  تیٚلہِ  چِھ  یِم  اَتھ  ہزٕل  کران  تہٕ  اتھ  سٍتۍ  چِھ  گِندان۔  ﴿یعنی  بانگہِ  ہٕنز  آواز  بوٗزِتھ  چِھ  اتھ  نقل  کران،  مسخری  خٲطرٕ  چِھ  اَمِکۍ  الفاظ  بدلاوان  تہٕ  پِھرۍ  پِھرۍ  چِھ  پران۔﴾  اَمِیُک  وجہ  چُھ  یِہ  زِ  تِمن  چَھنہٕ  عقل۔"
  },
  {
    "verse_id": 59,
    "translation": "تِمن  ؤنِو،  اے  اہلِ  کتاب،  توٚہۍ  یتھ  کتھہِ  پیٚٹھ  اَسہِ  ضد  کڑان  چِھو،  سۅ  کیا  چھےٚ  اَمہِ  ورٲے  زِ  اسہِ  چُھ  خُدایس  پیٚٹھ  تہٕ  دین چِہ  تتھ  تعلیمہِ  پیٚٹھ  ایمان  اوٚنمُت  یۅسہٕ  اَسہِ  کُن  نٲزِل  چھےٚ  سپزمٕژ  تہٕ  اسہِ  برونٛٹھ  تہِ  ٲس  نٲزِل  سپزمٕژ  تہٕ  تۅہیِہ  منٛز  چِھ  اکثر  لُکھ  فاسِق؟"
  },
  {
    "verse_id": 60,
    "translation": "بیٚیہِ  ؤنیوٗکھ،  کیا  بٕہ  کرا  تِمن  لُکن  ہٕنز  نشاندہی  یُہُند  انجام  خُدایس  نِشہِ  فاسقن  ہٕندِ  انجامہٕ  کھۅتہٕ  تہِ  بدتر  چُھ؟  تِم  یِمن  پیٚٹھ  خُداین  لعنت  کٔر،  یِمن  پیٚٹھ  تٔمۍ  سُند  غضب  سپُد،  یِمو  منٛزٕ  پٔنزۍ  تہٕ  خنزیر  آے  بناونہٕ،  یِمو  طاغوتچٕ  بندگی  کٔر،  تِہُند  درجہِ  چُھ  اَمہِ  کھۅتہٕ  تہِ  زیادٕہ  بُرٕ،  تہٕ  تِم  چِھ  سَوَاء  السبیل  ﴿سیٚزِ  وَتہِ﴾  نِشہِ  واریاہ  زیادٕہ  ڈٔلمٕتۍ۔"
  },
  {
    "verse_id": 61,
    "translation": "ییٚلہ  یِم  تۅہیِہ  لُکن  نِشہِ  یِوان  چِھ  تیٚلہِ  چِھ  ونان  زِ  اَسہِ  اوٚن  ایمان  حالانکہ  کُفر  ہیٚتھ  ٲسۍ  آمٕتۍ،  تہٕ  کُفرُے  ہیٚتھ  درٛاے  واپس،  تہٕ  اللہ  تعالیٰ  چُھ  ٹھیک  پٲٹھۍ  زانان  یِکینژھاہ  یِم  دِلن  منٛز  چُھپٲوِتھ  چِھ۔"
  },
  {
    "verse_id": 62,
    "translation": "توٚہۍ  چِھو  وُچھان  زِ  یِمو  منٛزٕ  چِھ  واریاہ  لُکھ  گناہ  تہٕ  ظلم  و  زیادتی  ہٕنزن  کامیٚن  منٛز  دَوان  دوران،  تہٕ  بیٚیہِ  چِھ  حرامٕکۍ  مال  کھیٚوان،  سیٚٹھاہ  بُرٕہ  حرکتہٕ  چھےٚ  یِمہٕ  یِم  کران  چِھ۔"
  },
  {
    "verse_id": 63,
    "translation": "کیازِ  چِھنہٕ  یِہندۍ  عٲلم  تہٕ  مشٲیخ  یِمن  گناہس  پیٚٹھ  زیٚو  مٕژروانہٕ  نِشہِ  تہٕ  حرام  کھیٚنہٕ  نِشہِ  پتھ  رٹان؟  پٔزۍ پٲٹھۍ  چُھ  سیٚٹھہٕے  بُرٕہ  زندگی  ہُند  کارنامہٕ  یُس  تِم  تیار  چِھ  کران۔"
  },
  {
    "verse_id": 64,
    "translation": "یہودۍ  چِھ  ونان  زِ  اللہ  تعالیٰ  سٕندۍ  اتھہٕ  چِھ  گٔنڈِتھ۔  ﴿عربی  محاورٕہ  مطٲبق  کٲنٛسہِ  ہٕندۍ  اتھہٕ  گٔنڈِتھ  آسنُک  مطلب  چُھ  یِہ  زِ  سُہ  چُھ  بخیل،  دِنہٕ  نِشہِ  چُھ  تٔمۍ  سُند  اتھہٕ  رُکِتھ۔﴾  گٔنڈنہٕ  آے  تِہِندۍ  اَتھہٕ،  ﴿یعنی  بخیل  چِھ  یِم  پانہٕ  پننہِ  بخیلی  تہٕ  پننہِ  تنگ  دِلی  کِنۍ  چُھ  لُکن  یُہُنٛد  ناو  زیٚوِ  پیٚٹھ۔﴾  تہٕ  لعنت  ؤژھ  یِمن  تمہِ  بکواس  کِنۍ  یُس  یِم  کران  چِھ،  اللہ  تعالیٰ  سٕندۍ  اتھہٕ  چِھ  کُشادٕہ،  یِتھہٕ  پٲٹھۍ  یژھان  چُھ  تِتھہٕ  پٲٹھۍ  چُھ  خرچاوان۔  حقیقت  چھےٚ  یِہ  زِ  یُس  کلام  تُہندِس  ربّ  سٕندِ  طرفہٕ  تۅہیِہ  پیٚٹھ  نٲزِل  چُھ  سپُدمُت  سُہ  چُھ  تِمو  منٛزٕ  اکثر  لُکن  ہٕنزِ  سرکشی  تہٕ  بٲطل  پرستی  منٛز  اُلٹہٕ  اضافُک  وجہ  بنیاومُت۔  تہٕ  ﴿اَمہِ  کِس  پاداشس  منٛز﴾  چُھ  اَسہِ  قیامتس  تام  یِمن  درمیان  عداوت  تہٕ  دشمنی  ترٛٲومٕژ،  ییٚلہِ  کُنہِ  وِزِ  یِم  جنگ  کِس  نارس  ریہہ  چِھ  تُلان  اللہ  تعالیٰ  چُھ  تتھ  ٹھنڈٕ  کران،  یِم  چِھ  زمینس  منٛز  فساد  پھٔہلاونٕچ  کوٗشش  کران  مگر  اللہ  تعالیٰ  چُھنہٕ  فساد  کرن  والیٚن  ہرگز  پسند  کران۔"
  },
  {
    "verse_id": 65,
    "translation": "اگر  ﴿امہِ  سرکشی  بجاے﴾  یِم  اہلِ  کتاب  ایمان  اَنہن  تہٕ  خُدا  ترسی  ہٕنز  رٔوِش  کرہن  اختیار  تیٚلہِ  کرہَو  أسۍ  یِہٕنزٕ  بُرٲیِیِہ  یِمن  نِشہِ  دوٗر،  تہٕ  یِم  واتناوہوکھ  نعمت  والیٚن  جنتن  منٛز۔"
  },
  {
    "verse_id": 66,
    "translation": "کاش  یِمَو  آسٕہَن  توراۃ،  انجیل  تہٕ  تِمہٕ  دوٚیِمہِ  کتابہٕ  قٲیِم  کرِمژٕ  یِمہٕ  یِہندِس  ربّ  سٕندِ  طرفہٕ  یِمن  نِشہِ  سوزنہٕ  آسہٕ  آمژٕ۔  اگر  یِہ  کرہن  تیٚلہِ  وَسہِ  ہے  پیٚٹھہٕ  تہِ  یِہندِ  خٲطرٕ  رِزق  تہٕ  بۅنہٕ  تہِ  وُزِ  ہے،  اگرچہِ  یِمو  منٛزٕ  کینہہ  لُکھ  جان  تہِ  چِھ،  مگر  یِہٕنز  اکثریت  چھےٚ  سخت  بدعمل۔"
  },
  {
    "verse_id": 67,
    "translation": "اے  پیغمبر،  یِکینژھاہ  تُہندِس  ربّ  سٕند  طرفہٕ  تۅہیِہ  پیٚٹھ  نٲزِل  چُھ  کرنہٕ  آمُت  سُہ  واتنٲوِو  لُکن  تام،  ہرگاہ  تۅہیِہ  یِہ  کوٚرُو  نہٕ  تیٚلہِ  کوٚرُو  نہٕ  تٔمۍ  سٕنزِ  پیغمبری  ہُند  حق  ادا،  اللہ  تعالیٰ  چُھو  تۅہیِہ  لُکن  ہٕندِ  شرٕ  نِشہِ  بچاون  وول،  پژھ  تھٲوِو  زِ  سُہ  ہاوِ  نہٕ  ﴿تُہٕندِس  مقابلس  منٛز﴾  کٲفرن  کامیٲبی  ہٕنز  وَتھ  ہرگز۔"
  },
  {
    "verse_id": 68,
    "translation": "صاف  ؤنیوٗکھ  زِ  اے  اہلِ  کتاب،  توٚہۍ  چِھو  نہٕ  ہرگز  کُنہِ  اصلیتس  پیٚٹھ  یوٚت  تام  نہٕ  توراۃ  تہٕ  انجیل  تہٕ  تِمہٕ  باقی  کتابہٕ  قٲیِم  کٔریوٗکھ  یِمہٕ  تُہٕندِس  ربّ  سٕندِ  طرفہٕ  تۅہیِہ  کُن  نٲزِل  چھےٚ  کرنہٕ  آمژٕ،  ضرور  سپدِ  ز  یُس  یِہ  فرمان  تُہٕندِس  ربّ  سٕندِ  طرفہٕ  تۅہیِہ  پیٚٹھ  نٲزِل  چُھ  کرنہٕ  آمُت،  کرِ  تِمو  منٛزٕ  اکثرن  ہٕنزِ  سرکشی  تہٕ  نَہ  ماننس  زیادے  اضافہٕ  مگر  اِنکار  کرن  والیٚن  ہٕندِس  حالس  پیٚٹھ  مَہ  کٔرِو  کانٛہہ  افسوس۔"
  },
  {
    "verse_id": 69,
    "translation": "﴿پژھ  کٔرِو  زِ  ییٚتہِ  چُھنہٕ  کٲنٛسہِ  ہُند  تہِ  اِجارٕہ﴾  مُسلمان  ٲسِتن  یا  یہوٗدۍ،  صٲبی  ٲسِتن  یا  عیسٲے،  یُس  اکھا  خُدایس  تہٕ  ٲخرت  کِس  دۅہس  پیٚٹھ  ایمان  اَنہِ  تہٕ  نیک  عمل  کرِ،  بے  شک  چَھنہٕ  تٔمۍ  سٕندِ  خٲطرٕ  کُنہِ  خوفٕچ  جاے  تہٕ  نہ  رنج  کرنٕچ  گُنجٲیش۔  ﴿تشریح  خٲطرٕ  وُچِھو  سورۂ  بقرہ  آیت  نمبر  62﴾"
  },
  {
    "verse_id": 70,
    "translation": "اَسہِ  ہیوٚت  بنی  اسرٲئیلس  پختہٕ  عہد  تہٕ  تِمن  کُن  سوٗزۍ  واریاہ  رسول،  مگر  ییٚلہِ  تہِ  زانہٛہ  تِمن  نِشہِ  کانٛہہ  رسول  تِہندیٚن  نفسن  کیٚن  خوٲہشاتن  خلاف  کینہہ  ہیٚتھ  آو  تیٚلہِ  کوٚر  تِمو  کٲنٛسہِ  ہُند  انکار  تہٕ  کانٛہہ  کوٚرُکھ  قتل۔"
  },
  {
    "verse_id": 71,
    "translation": "تہٕ  پننہِ  جایِہ  زونُکھ  زِ  کانٛہہ  فِتنہٕ  سپدِ  نہٕ  ظٲہر  اَمہِ  موجوٗب  بنیے  أنۍ  تہٕ  زٔرۍ  پتہٕ  کوٚر  خُداین  تِمن  معاف  تہٕ  تِمو  منٛز  روٗدۍ  اکثر  لُکھ  وارے  زیادٕہ  أنۍ  تہٕ  زٔرۍ  بنان،  اللہ  تعالیٰ  چُھ  تِہِندۍ  یِم  سٲری  حرکات  وُچھان  روٗدمُت۔"
  },
  {
    "verse_id": 72,
    "translation": "پٔزۍ  پٲٹھۍ  کوٚر  کُفر  تِمو  لُکو  یِمو  ووٚن  زِ  خُداے  چُھ  مسیح  ابنِ  مریمٕےؑ،  حالانکہ  مسیح  علیہ  السلامن  اوس  ووٚنمُت  زِ،  اے  بنی  اسرائیل،  اللہ  تعالیٰ  سٕنز  بندگی  کٔرِو  یُس  میون  ربّ  تہِ  چُھ  تہٕ  تُہُند  ربّ  تہِ  چُھ۔  ییٚمۍ  خُدایس  سٍتۍ  کانٛہہ  شریک  ٹھہروو،  تس  پیٚٹھ  کوٚر  خُداین  جنت  حرام  تہٕ  تٔمۍ  سُند  ٹھکانہٕ  چُھ  جہنم،  تہٕ  یِتھیٚن  ظٲلِمن  ہُند  چُھنہٕ  کانٛہہ  مددگار۔"
  },
  {
    "verse_id": 73,
    "translation": "پٔزۍ  پٲٹھۍ  کوٚر  کُفر  تِمو  لُکو  یِمو  ووٚن  خُداے  چُھ  تریٚن  ہُند  کُنُے،  حالانکہ  أکِس  خُدایس  ورٲے  چُھنہٕ  کانٛہہ  خُدا،  اگر  یِم  لُکھ  پننیو  یِمو  کتھو  نِشہِ  باز  پھیٖرۍ  نہٕ،  تیٚلہِ  یِیہِ  یِمو  منٛزٕ  تس  تس  دگ  تُلوُن  عذاب  دِنہٕ  ییٚمۍ  ییٚمۍ  کُفر  چُھ  کوٚرمُت۔"
  },
  {
    "verse_id": 74,
    "translation": "پتہٕ  کیا  یِم  کرن  نا  خُدایس  برونٛہہ  کنہِ  توبہٕ  تہٕ  تس  منگن  نا  معٲفی؟  اللہ  تعالیٰ  چُھ  سیٚٹھاہ  درگُزر  کرن  وول  تہٕ  رحم  کرن  وول۔"
  },
  {
    "verse_id": 75,
    "translation": "مسیح  ابن  مریمؑ  ٲسۍ  نہٕ  امہِ  ورٲے  کِہِنۍ  زِ  تِم  ٲسۍ  بس  اکھ  رسول،  تِمن  برونٛہہ  تہِ  ٲسۍ  واریاہ  رسول  آمٕتۍ،  تِہٕنز  موج  ٲس  اکھ  پرہیزگار  خاتون،  تہٕ  تِم  دۅشوے  ٲسۍ  کھیٚن  کھیوان۔  وُچِھو  أسۍ  کِتھہٕ  پٲٹھۍ  چِھ  تِمن  برونٛہہ  کنہِ  حقیقت چِہ  نِشٲنیِہ  واضح  کران،  پتہٕ  وُچِھو  یِم  کورکُن  چِھ  اُلٹہٕ  پھیران۔  ﴿یِمن  کینژھن  لفظن  منٛز  چُھ  الوٗہیت  مسیحؑ  کِس  عقیدتس  تِیُتھ  ٹاکارٕ  تردید  آمُت  کرنہٕ  زِ  امہِ  کھۅتہٕ  زیادٕہ  صفٲیی  چَھنہٕ  ممکن۔  مسیح  علیہ  السلامس  متعلق  اگر  کانٛہہ  یِہ  زانُن  ییٚژِھہ  زِ  فی  الحقیقت  کیا  ٲسۍ  تِم،  تیٚلہِ  ہیٚکہِ  سُہ  یِمو  علاماتو  نِشہِ  بالکل  کُنہِ  شکہٕ  ورٲے  یِہ  زٲنِتھ  زِ  تِم  ٲسۍ  محض  اکھ  انسان۔  یِہ  کتھ  چھےٚ  ظٲہر  زِ  یُس  أکِس  ماجہِ  ہٕندِ  شِکمہٕ  منٛزٕ  زاو،  ییٚمۍ  سٕنز  کرٛٲنۍ  ہانکل  ﴿شجرۂ  نسب﴾  تام  موجوٗد  چھےٚ،  یس  انسٲنی  جِسم  اوس،  یَس  پیٚٹھ  تِم  تمام  حدود  تہٕ  قیود  مُقرر  ٲسۍ  تہٕ  تِم  سٲری  صفت  تہِ  ٲسِس  یِم  انسان  سٕندِ  خٲطرٕ  مخصوص  چِھ،  یُس  شۅنگان  اوس،  کھیوان  اوس،  گرمی  تہٕ  سردی  اوس  ژینان،  حتیٰ کہ  یُس  عیساین  ہٕندِ  بیان  مُطٲبق  شیطان  سٕندِ  ذریعہٕ  آزمٲیشہِ  منٛز  تہِ  ترٛاونہٕ  آو،  تس  متعلق  کُس  عقلہِ  وول  انسان  ہیٚکہِ  یِہ  تصوّر  کٔرِتھ  زِ  سُہ  چُھ  پانہٕ  خُداے  یا  خُدایس  چُھ  خُدایی  منٛز  شریک  تہٕ  حصہٕ  دار۔﴾"
  },
  {
    "verse_id": 76,
    "translation": "تِمن  ؤنِو،  کیا  توٚہۍ  چِھوٕ  اللہ  تعالیٰ  ترٛٲوِتھ  تٔمۍ  سٕنز  بندگی  کران،  یَس  نہٕ  تۅہیِہ  خٲطرٕ  نقصانُک  اختیار  چُھ،  نہ  چُھس  نفع  دِنُک  اختیار؟  حالانکہ  سارِنٕے  ہُند  بوزن  وول  تہٕ  سورُے  کینہہ  زانن  وول  چُھ  صرف  اللہ  تعالیٰ  ہٕے۔"
  },
  {
    "verse_id": 77,
    "translation": "ؤنِیوٗکھ،  اے  اہلِ  کتاب!  ناحق  مَہ  کٔرِو  پننِس  دینس  منٛز  غُلو  ﴿یعنے  حدٕ  مَہ  نیرِو﴾  تہٕ  تِمن  لُکن  ہٕندیٚن  تخیّلاتن  ہٕنز  پیروی  مَہ  کٔرِو  یِم  تۅہیِہ  برونٛہہ  پانہٕ  گمراہ  سپٕدۍ،  تہٕ  واریاہ  کٔرِکھ  گُمراہ  تہٕ  ڈٔلۍ  سَوَاء  السبیل  ﴿یعنی  سیٚزِ  وَتہِ﴾  نِشہِ۔"
  },
  {
    "verse_id": 78,
    "translation": "بنی  اسرٲئیلو  منٛزٕ  یِمو  لُکو  کُفرٕچ  وَتھ  اختیار  کٔر  تِمن  پیٚٹھ  آیِہ  داوٗدؑ  تہٕ  عیسیٰ  ابن  مریمؑ  سٕنزِ  زیوِ  لعنت  کرنہٕ،  تِکیازِ  تِم  ٲسۍ  سرکش  سپدۍمٕتۍ  تہٕ  تِمو  آسہٕ  زیادتیِہ  لاجمژٕ  کرنہِ۔"
  },
  {
    "verse_id": 79,
    "translation": "تِمو  اوس  اکھ  أکِس  بُرٕہ  کامیٚن  ہٕندِ  اَتُر  کرنہٕ  نِشہِ  پتھ  رٹُن  ترٛوومُت۔  ﴿پرٛتھ  قومُک  بِگاڑ  چُھ  گۅڈٕ  کینژھو  نفرو  سٍتۍ  شروع  سپدان۔  اگر  قومُک  اجتمٲعی  ضمیر  زندٕہ  آسان  چُھ  تیٚلہِ  چھےٚ  عام  راے  تِمن  بِگریمتیٚن  نفرن  دبٲوِتھ  تھاوان  تہٕ  قوم  چُھنہٕ  بحثیتِ  مجموعی  ﴿اند  ہیتھ﴾  بِگران۔  البتہ  اگر  قوم  تِمن  نفرن  ہٕندِس  معاملس  منٛز  تَساہُل  ﴿آلژار﴾  شروع  کران  چُھ  تہٕ  غلط  کار  لُکن  چِھ  تراوان  ملامت  کرنہٕ  بجاے  پننہِ  سوسائٹی  منٛز  غلط  کٲری  خٲطرٕ  یلہٕ،  تیٚلہِ  چھےٚ  پتہٕ  وارٕ  وارٕ  سۅے  خرٲبی  یۅسہٕ  گۅڈٕ  کینژھن  نفرن  تام  محدود  ٲس  پوٗرٕ  قومس  منٛز  پھٔہلان۔  یۅہے  چیز  اوس  یُس  ٲخر  کار  بنی  اسرٲئیل کہ  بِگرنُک  وجہ  بنیاو۔﴾  بُرٕہ  طرزِ  عمل  اوس  یُس  تِمو  وَرتوو۔"
  },
  {
    "verse_id": 80,
    "translation": "از  چِھو  توٚہی  واریاہ  لُکھ  تِمو  منٛزٕ  تِتھۍ  وُچھان  یِم  ﴿اہلِ  ایمانن  ہٕندِس  مقابلس  منٛزٕ﴾  کٲفرن  چِھ  حمایت  تہٕ  رفاقت  کران،  یقیناً  چُھ  سیٚٹھاہ  بُرٕہ  انجام  ییٚمِچ  تیٲری  تِہندیو  نَفسو  تِہِندِ  خٲطرٕ  کٔرمٕژ  چھےٚ،  اللہ  تعالیٰ  چُھ  تِمن  پیٚٹھ  غضبناک  سپُدمُت،  تہٕ  تِم  چِھ  ہمیشہ  روزن  وٲلِس  عذابس  منٛز  مبتلا  سپدن  وٲلۍ۔"
  },
  {
    "verse_id": 81,
    "translation": "اگر  پٔزِپٲٹھۍ  یِم  لُکھ  خُدایس  تہٕ  پیغمبرس  تہٕ  تتھ  چیزس  مانن  وٲلۍ  آسہن  یُس  پیغمبرس  پیٚٹھ  نٲزِل  اوس  سپُدمُت،  تیٚلہِ  بناوہن  نہٕ  زانٛہہ  ﴿اہلِ  ایمانن  ہِندِس  مقابلس  منٛز﴾  کٲفِرن  پنٕنۍ  رفیق،  مگر  یِمو  منٛزٕ  چِھ  اکثر  لُکھ  اللہ  تعالیٰ  سٕندِ  اطاعت  نِشہِ  درٛامٕتۍ۔"
  },
  {
    "verse_id": 82,
    "translation": "توٚہۍ  وُچھوکھ  اہل  ایمانن  ہٕندِس  عداوتس  منٛز  سارِوٕے  کھۅتہٕ  زیادٕہ  سخت  یہوٗد  تہٕ  مشرکین،  تہٕ  ایمان  اَنن  والیٚن  خٲطرٕ  وُچھوٗکھ  دوستی  منٛز  سیٚٹھاہ  نکھہٕ  تِم  لُکھ  یِمو  ووٚنمُت  اوس  زِ  أسۍ  چِھ  نصاریٰ۔  یِہ  چُھ  امہِ  وجہ  کِنۍ  زِ  یِمن  منٛز  چِھ  عبادت  گُزار  عٲلم  تہٕ  تارِکُ  الدّنیا  فقیر،  تہٕ  تِمن  منٛز  چُھنہٕ  نفسُک  غرور  کینہہ۔"
  },
  {
    "verse_id": 83,
    "translation": "ییٚلہِ  تِم  یِہ  کلام  بوزان  چِھ  یُس  رسول  صلی  اللہ  علیہ و سلمن  پیٚٹھ  نٲزِل  چُھ  سپُدمُت  پتہٕ  چِھو  توٚہۍ  وُچھان  زِ  حق  پرٛزٕناونہٕ کہ  اثرٕ  سٍتۍ  چُھ  تِہنزن  أچھن  منٛز  اوٚش  بُکہٕ  یِوان،  تِمن  چُھ  نیٖرِتھ  ژلان  زِ  پروردِگارٕ،  اَسہِ  اوٚن  ایمان،  سون  ناو  لیکھ  گوٲہی  دِنہٕ  والیٚن  منٛز۔"
  },
  {
    "verse_id": 84,
    "translation": "بیٚیہِ  چِھ  تِم  ونان  زِ،  ٲخر  کیازِ  اَنَو  نہٕ  أسۍ  خُدایس  پیٚٹھ  ایمان  تہٕ  یُس  حق  اسہِ  نِشہِ  آمُت  چُھ  سُہ  کیازِ  مانَو  نہٕ  أسۍ  ییٚلہِ  زَن  اَسہِ  طمع  چُھ  امہِ  کتھہِ  ہُند  زِ  سون  ربّ  گژِھہ  اَسہِ  صالح  بندن  منٛز  شٲمل  کرُن؟"
  },
  {
    "verse_id": 85,
    "translation": "تِہِندِ  امہِ  قولہٕ  کہِ  وجہ  کِنۍ  کٔرۍ  خُداین  تِمن  تِتھۍ  جنت  عطا  یِمن  بٔنۍ کِنۍ  کۅلہٕ  چھےٚ  پکان،  تہٕ  تِم  روزن  ہمیشہ  تِمن  منٛز۔  یِہ  جزا  چُھ  نیک  رٔویِہ  اختیار  کرن  والیٚن  خٲطرٕ۔"
  },
  {
    "verse_id": 86,
    "translation": "روٗدۍ  تِم  لُکھ  یِمو  سٲنۍ  آیات  ماننہٕ  نِشہِ  انکار  کوٚر  تہٕ  دوٚپُکھ  یِم  چِھ  اَپٕزۍ  تِم  چِھ  جہنمٕکۍ  حقدار۔"
  },
  {
    "verse_id": 87,
    "translation": "اے  لوٗکو  یِمو  ایمان  چُھو  اوٚنمُت  یِم  پاک  چیز  خُداین  تُہٕندِ  خٲطرٕ  حلال  چِھ  کٔرِمٕتۍ  تِم  مَہ  کٔریوٗکھ  حرام،  ﴿یتھ  آیتس  منٛز  چھےٚ  زٕہ  کتھہٕ  ارشاد  سپزمٕژ۔  اکھ  یِہ  زِ  خۅد  مَہ  بٔنِو  پانہٕ  حلال  و  حرامٕکۍ  مختار۔  حلال  چُھ  تی  یِہ  خُداین  حلال  کوٚر  تہٕ  حرام  چُھ  تی  یِہ  خُداین  حرام  کوٚر۔  پننہِ  اختیارٕ  کٔرِیوٗن  کانٛہہ  حلال  چیز  حرام  تیٚلہِ  یِیِو  اللہ  تعالیٰ  سٕندِ  قانون  بجایِہ  نفسہٕ کہ  قانونٕکۍ  پیروکار  قرار  دِنہٕ۔  دوٚیُم  کتھ  یِہ  زِ  عیسٲے  رٲہِبن،  ہیٚندۍ  جوگین،  بودھ  مذہب  کیٚن  بھِکشوٗوَن  تہٕ  اشراقی  متصَوِّفینَن  ہٕندۍ  پٲٹھۍ  مَہ  کٔرِو  رہبٲنیت  تہٕ  دُنیٲدی  لذت  ترک  کرنُک  طریقہٕ  اختیار،  اشرٲقۍ  متصَوِّفین  ﴿گٔیِہ  سۅ  چھۅکھ  یۅسہٕ  دوٗرِ  دوٗری  پننیٚن  شاگردن  تصفیہ  قلب  تہٕ  کشفہٕ کہ  ذریعہ  تعلیم  چھےٚ  دِوان﴾  تہٕ  حدٕ  نِشہِ  مَہ  نیٖرِو  برونٛہہ،  خُدایس  چِھ  زیادتی  کرن  وٲلۍ  سخ  ناپسند۔"
  },
  {
    "verse_id": 88,
    "translation": "یِکینژھاہ  حلال  تہٕ  پاک  رزق  خُداین  تۅہیِہ  دِیتمُت  چُھنو  سُہ  کھیٚیِو  چیٚیو،  تہٕ  تس  خُداے  سٕنزِ  نافرمٲنی  نِشہِ  روزِو  بچان  یس  پیٚٹھ  تۅہیِہ  ایمان  چُھو  اوٚنمُت۔"
  },
  {
    "verse_id": 89,
    "translation": "توٚہۍ  لُکھ  یِم  بے  معنی  قسم  کھیوان  چِھو  تِمن  پیٚٹھ  چُھنہٕ  اللہ  تعالیٰ  رَٹان  مگر  یِم  قسم  توٚہۍ  زٲنِتھ  مٲنِتھ  کھیوان  چِھو  تِمن  پیٚٹھ  کریو  سُہ  ضرور  تۅہیِہ  پرٛژھہٕ  گٲر  ﴿یُتھ  قسم  پُھٹراونُک﴾  کفارٕہ  چُھ  یِہ  زِ  داہ  مسکین  کھیٲوِیوٗکھ  سُہ  درمیانہٕ  درجُک  کھیٚن  یُس  توٚہۍ  پنٕنۍ  شُرۍ  بٲژ  کھیاوان  چھوٗکھ  یا  لٲگِو  تِمن  پَلو  یا  کٔرِیوٗن  اکھ  غلام  آزاد،  تہٕ  یَس  نہٕ  امِیُک  طاقت  آسہِ  سُہ  تھٲوِن  تریٚن  دۅہن  روزٕہ  یِہ  چُھ  تُہٕندیٚن  قَسمن  ہُند  کفارہ  ییٚلہِ  زَن  توٚہۍ  قسم  کھیٚتھ  سُہ  پُھٹرٲوِو،  پننیٚن  قسمن  ہٕنز  حفاظت  کٔرِو،  یِتھہٕ  پٲٹھۍ  چُھ  اللہ  تعالیٰ  پنٕنۍ  احکام  تُہندِ  خٲطرٕ  واضح  کران،  شاید  زِ  توہۍ  کٔرِو  شکُر  ادا۔"
  },
  {
    "verse_id": 90,
    "translation": "اے  لوٗکو  یِمو  ایمان  چُھو  اوٚنمُت  یِہ  شراب  تہٕ  زار،  یِم  پۅتٕلۍ  تہٕ  پانٛسہٕ،  یِمہٕ  ساریے  چھےٚ  گندٕہ  شیطٲنی  کامہٕ،  یِمو  نِشہِ  کٔرِو  پرہیز،  اُمید  چھےٚ  زِ  تۅہیِہ  گژھیو  فلاح  نصیب۔  ﴿شراب  کِس  حُرمتس  متعلق  ٲسۍ  وُنیستام  زٕہ  حُکم  آمٕتۍ  یِم  سورۂ  بقرہ  آیت  نمبر  219  تہٕ  سورۂ  نساء  آیت  نمبر  43 ہس  منٛز  پتھ  کُن  گٔیِہ۔  یِہ  ٲخری  حُکم  یِنہٕ  برونٛہہ  کٔرۍ  نبی  صلی  اللہ  علیہ و سلمو  أکِس  خطبس  منٛز  لُکھ  خبردار  زِ  خُدایس  چُھ  شراب  سخ  ناپسند،  دوٗر  چُھنہٕ  زِ  امہِ کہ  مکمل  حُرمتُک  حُکم  یِیِہ،  لہٰذا  یِمن  یِمن  لُکن  نِشہِ  شراب  موجود  چُھ  تِم  کٕنِن  سُہ۔  امہِ  پتہٕ  کینہہ  کال  گٔژِھتھ  سپٕز  یِہ  آیت  نٲزِل  تہٕ  حضورؐ  کرنوو  اعلان  زِ  وۅنۍ  یِمن  نِشہِ  شراب  چُھ  تِم  نہ  ہیٚکن  تتھ  چیٚتھ،  نہٕ  ہیٚکن  کٕنِتھ  بلکہ  کٔرِن  تتھ  ضائع۔  چنانچہِ  آو  تمی  وقتہٕ  مدینہٕ  چن  گلیِن  منٛز  شراب  دٲرِتھ  دِنہٕ﴾"
  },
  {
    "verse_id": 91,
    "translation": "شیطان  چُھ  یِہ  یژھان  زِ  شراب  تہٕ  زارٕ  سٍتۍ  ترٛاوِ  تُہِندیٚن  دِلن  منٛز  عداوت  تہٕ  بُغض  تہٕ  تۅہیِہ  رُکاویو  اللہ  تعالیٰ  یاد  کرنہٕ  نِشہِ  تہٕ  نماز  نِشہِ،  کیا  توٚہۍ  روٗزِوٕہ  تِمو  چیزو  نِشہِ  باز؟"
  },
  {
    "verse_id": 92,
    "translation": "اللہ  تعالیٰ  تہٕ  تٔمۍ  سٕندِس  رسولؐ  سٕنز  کتھ  مٲنِو  تہٕ  پھیرِو  باز  البتہ  اگر  تۅہیِہ  حکمِ  عدولی  کٔرٕو  تیٚلہِ  زٲنِو  زِ  سٲنِس  رسولس  صلی  اللہ  علیہ و سلمس  پیٚٹھ  ٲس  صرف  صاف  صاف  حکم  واتناونٕچ  ذمہٕ دٲری۔"
  },
  {
    "verse_id": 93,
    "translation": "یِمو  لُکو  ایمان  اوٚن  تہٕ  لاجکھ  نیک  عملہٕ  کرنہِ  تِمو  یِکینژھاہ  گۅڈٕہ  کھیوٚمُت  چوٚمُت  اوس  تتھ  پیٚٹھ  سپدِ  نہٕ  کانٛہہ  گرفت  بشرطیکہ  تِم  روزن  آئندٕہ  تِمو  چیزو  نِشہِ  بچان  یِم  حرام  چِھ  کرنہٕ  آمٕتۍ  تہٕ  ایمانس  پیٚٹھ  روزَن  ثٲبت  قدم  تہٕ  نیک  کامہِ  کرَن  پتہٕ  ییٚمہِ  ییٚمہِ  چیزٕ  نِشہِ  رُکاونہٕ  یِن  تمہِ  نِشہِ  رُکن  تہٕ  یُس  اللہ  تعالیٰ  سُند  فرمان  آسہِ  سُہ  مانن،  پتہٕ  تھاون  پرہیزگٲری  سان  نیک  رٔوِیِہ،  اللہ  تعالیٰ  چُھ  نیک  کردار  لُکن  پسند  کران۔"
  },
  {
    "verse_id": 94,
    "translation": "اے  لوٗکو  یِمو  ایمان  چُھو  اوٚنمُت  اللہ  تعالیٰ  ترٛاویو  تۅہیِہ  تَس  شکارٕ  سٕندِ  ذریعہ  سخت  آزمٲیشہِ  منٛز  یُس  بالکل  تُہٕندیٚن  اَتھن  تہٕ  نیزن  ہٕندِس  زدس  منٛز  آسہِ  یِہ  وُچھنہٕ  مۅکھہٕ  زِ  تۅہیِہ  منٛز  کُس  چُھ  تس  غٲیبانہٕ  پٲٹھۍ  کھۅژان،  پتہٕ  اَمہِ  تنبیہ  پتہٕ  اللہ  تعالیٰ  سٕندِ  مقرر  کرنہٕ  آمتہِ  حدٕ  نِشہِ  برونٛہہ  درٛاو  تس  خٲطرٕ  چُھ  دگ  تُلوُن  عذاب۔"
  },
  {
    "verse_id": 95,
    "translation": "اے  لوٗکو  یِمو  ایمان  چُھو  اوٚنمُت،  اِحرام کِس  حالتس  منٛز  مَہ  مٲرِیوٗن  شِکار۔  ﴿انسان  کٔرِتن  خواہ  پانہٕ  شکار  یا  بیٚیہِ  کٲنٛسہِ  کٔرِتن  شکار  کرنس  منٛز  کُنہِ  پٲٹھۍ  تہِ  مدد۔  دۅشوے  کتھہٕ  چھےٚ  اِحرام  کِس  حالتس  منٛز  منع،  امہِ  علاوٕہ  اگر  شکار  محرَم  ﴿یُس  اِحرام  لٲگِتھ  آسہِ﴾  تمۍ  سٕندِ  خٲطرٕ  مارنہٕ  آسہِ  آمُت  اَمہِ  پتہٕ  تہِ  چُھنہٕ  مَحرَم  سٕندِ  خٲطرٕ  یِہ  کھیوٚن  جٲیز۔  البتہٕ  اگر  کٲنٛسہِ  پانس  خٲطرٕ  شکار  کوٚرمُت  آسہِ  تہٕ  سُہ  دِیِہ  اَمہِ  منٛزٕ  مَحرَمَس  بطور  تحفہٕ  کینہہ،  سُہ  کھیٚنس  چُھنہٕ  کانٛہہ  پرواے۔  امہِ  حُکمہٕ  نِشہِ  چِھ  اِیذا  دِنہٕ  وٲلۍ  جانور  مُچھہِ۔  سرُپھ،  بِیچ،  ہلکٔرۍ  ہوٗنۍ  تہٕ  امہِ  قسمٕکۍ  باقی  جانور  یِم  انسانس  نقصان  واتناوَن  وٲلۍ  چِھ  ہیٚکن  اِحرام  کِس  حالتس  منٛز  مارنہٕ  یِتھ﴾  تہٕ  اگر  تۅہیِہ  منٛزٕ  کانٛہہ  زٲنِتھ  مٲنِتھ  یِہ  کرِ  تیٚلہِ  یُس  جانور  تٔمۍ  مورمُت  آسہِ،  تٔسۍ  یوت  اکھ  جانور  آسہِ  چاروایو  منٛزٕ  تس  بطورِ  نذر  دِیُن  ییٚمیُک  فٲصلہِ  تۅہیِہ  منٛزٕ  زٕہ  عٲدل  انسان  کرن  تہٕ  یِہ  نذرانہٕ  یِیہِ  کعبہ  واتناونہٕ،  یا  اگر  یِہ  سپُد  نہٕ  تیٚلہِ  آسن  اَمہِ  گناہ  کِس  کفارس  منٛز  کینہہ  مسکین  کھیٚن  کھیٚاوٕنۍ۔  نَتہٕ  آسن  اتھ  بَقدر  روزٕہ  تھاونہِ،  تاکہ  سُہ  وُچِھہ  پننہِ  کرِمتیُک  مزٕہ،  برونٛہہ  یِکینژھاہ  سپُد  سُہ  کوٚر  خُداین  معاف  البتہ  وۅنۍ  اگر  کٲنٛسہِ  یِہ  حرکت  دُبارٕہ  کٔر  تیٚلہِ  ہیٚیِہ  تس  اللہ  تعالیٰ  بدلہٕ،  اللہ  تعالیٰ  چُھ  سارِنٕے  پیٚٹھ  غٲلب  تہٕ  سُہ  چُھ  بدلہٕ  ہیٚنُک  طاقت  تھاوان۔"
  },
  {
    "verse_id": 96,
    "translation": "تُہندِ  خٲطرٕ  آو  سمندرُک  شِکار  بیٚیہِ  سُہ  کھیوٚن  حلال  کرنہٕ۔  یتھ  جایِہ  توٚہۍ  ٹھٔہرِو  تَتہِ  تہِ  ہیٚکِو  سُہ  کھیٚتھ  تہٕ  قٲفلس  خٲطرٕ  ہیٚکِو  زادِراہ  تہِ  بنٲوِتھ۔  البتہ  خشکی  ہُند  شکار،  یوٚت  تام  توٚہۍ  اِحرام کِس  حالتس  منٛز  ٲسِو،  چُھ  تۅہیِہ  پیٚٹھ  حرام  کرنہٕ  آمُت۔  لہٰذا  بٔچِو  تس  اللہ  تعالیٰ  سٕنزِ  نافرمٲنی  نِشہِ  ییٚمۍ  سٕنزِ  پیشی  اندر  توٚہۍ  سٲری  یِیِو  گھیرٕ  کٔرِتھ  اَننہٕ۔"
  },
  {
    "verse_id": 97,
    "translation": "خُداین  بنوو  مکانِ  محترم،  کعبہ  لُکن  خٲطرٕ  ﴿اجتمٲعی  زندگی  ہٕندِ﴾  قیامُک  ذریعہ  تہٕ  ماہِ  حرام  بیٚیہِ  قربٲنی  ہٕندۍ  جانور  تہٕ  قلادٕہ  تہِ  ﴿بنٲوِن  اتھ  منز  مُعاوِن﴾  تاکہِ  تۅہیِہ  لگہِ  پے  زِ  اللہ  تعالیٰ  چُھ  آسمان  کیٚو  تہٕ  زمین  کیٚو  سارِوٕے  حالاتو  نِشہِ  باخبر  تہٕ  تس  چُھ  پرٛتھ  چیزُک  علم۔"
  },
  {
    "verse_id": 98,
    "translation": "خبردار  سپدِو!  اللہ  تعالیٰ  چُھ  سزا  دِنس  منٛز  تہِ  سخت  تہٕ  اَتھ  سٍتۍ  چُھ  سیٚٹھاہ  درگُزر  تہٕ  رحم  کرن  وول  تہِ۔"
  },
  {
    "verse_id": 99,
    "translation": "رسول  صلی  اللہ  علیہ و سلمن  پیٚٹھ  چھےٚ  صرف  پیغام  واتناوٕنٕچ  ذمہٕ دٲری  برونٹھ  کُن  چُھ  تُہندیٚن  نَنہِ  وانہٕ  کیٚن  تہٕ  ژھایِہ  تھاونہٕ  آمتیٚن  سارِنٕے  حالاتن  ہُند  زانن  وول  اللہ  تعالیٰ۔"
  },
  {
    "verse_id": 100,
    "translation": "اے  پیغمبرؐ،  یِمن  ؤنِو  زِ  پاک  تہٕ  ناپاک  چِھنہٕ  بہرحال  یکساں  خواہ  ناپاکٕچ  سۅلبہٕ گی  ٲسِتن  کٲژاہ  تہِ  فریفتہٕ  کرن  واجِنۍ،  ﴿یِہ  آیت  چھےٚ  قدر  و  قٍمتُک  اکھ  نوٚوُے  معیار  پیش  کران  یُس  ظٲہر  بیٖن  انسان  سٕندِ  معیار  نِشہِ  بالکل  مختلف  چُھ۔  ظٲہر  بیٖن  سٕنزِ  نظرٕ  منٛز  چُھ  ہتھ  رۅپیِہ  پانژن  رۅپین  ہٕندِس  مقابلس  منٛز  لٲزمی  طور  زیادٕہ  قیمتی  تِکیازِ  ہُہ  چُھ  ہَتھ  یِمہٕ  چھےٚ  پانٛژھ،  البتہ  یِہ  آیت  چھےٚ  ونان  زِ  اگر  ہَتھ  رۅپیہ  اللہ  تعالیٰ  سٕنز  نافرمٲنی  کٔرِتھ  حاصل  آیِہ  کرنہٕ  تِمہٕ  چھےٚ  ناپاک،  تہٕ  اگر  پانژھ  رۅپیِہ  اللہ  تعالیٰ  سٕنز  فرماں برداری  کٔرِتھ  کماونہٕ  آسن  آمژٕ  تِمہٕ  چھےٚ  پاک،  تہٕ  ناپاک  ٲسِتن  مقدارس  منٛز  کوتاہ  تہِ  زیادٕہ،  بہرحال  ہیٚکہِ  نہٕ  سُہ  پاک  چیزس  برابر  ٲسِتھ﴾  پس  اے  لوٗکو  یِم  عقلہِ  وٲلۍ  چِھو،  اللہ  تعالیٰ  سٕنزِ  نافرمٲنی  نِشہِ  روٗزِو  بٔچِتھ  پکان  امید  چھےٚ  زِ  تۅہیِہ  سپدیو  فلاح  نصیب۔"
  },
  {
    "verse_id": 101,
    "translation": "اے  لوٗکو  یِمو  ایمان  چُھو  اوٚنمُت،  تِمہٕ  کتھہٕ  مَہ  ٲسِو  پٕرٛژھان  یِمہٕ  تۅہیِہ  پیٚٹھ  ظٲہر  کرنہٕ  یِن  تہٕ  تۅہیِہ  گژھنَو  ناگوار،  ﴿نبی  صلی  اللہ  علیہ و سلمن  ٲسۍ  کینہہ  لُکھ  عجیب  عجیب  قسمٕکۍ  فضول  سوال  پٕرٛژھان  یِمن  سوالن  نہ  ٲس  دین کِس  کُنہِ  معاملس  منٛز  ضرورت  آسان  تہٕ  نہ  ٲس  دُنیا کِس  کُنہِ  معاملسٕے  منٛز۔  اتھ  پیٚٹھ  چُھ  تنبیہ  آمُت  فرماونہٕ۔﴾  البتہٕ  اگر  توٚہۍ  تِمہٕ  کَتھہٕ  تَمہِ  وقتہٕ  پٕرٛژھو  ییٚمہِ  ساعتہٕ  قرآن  نٲزِل  آسہِ  سپدان  تیٚلہِ  یِن  تِمہٕ  تۅہیِہ  پیٚٹھ  ظٲہر  کرنہٕ  ﴿ویژھناونہٕ﴾  وُنِیُستام  یِکینژھاہ  تۅہیِہ  کوٚرُو  سُہ  کوٚر  خُداین  معاف  سُہ  چُھ  درگزر  کرن  وول  تہٕ  بُردبار۔"
  },
  {
    "verse_id": 102,
    "translation": "تۅہیِہ  برونٹھ  ٲسۍ  أکۍ  دٔرۍ  اَمی  قسمٕکۍ  سوال  کٔرِمٕتۍ  پتہٕ  سپدۍ  تِم  لُکھ  یِمنٕے  کتھن  ہٕندِ  وجہ  کِنۍ  کُفرس  منٛز  مبتلا۔"
  },
  {
    "verse_id": 103,
    "translation": "خُداین  نہ  چُھ  کانٛہہ  بَحیرہ  مُقرر  کوٚرمُت  نہ  سائبہ  نہ  وصیلہٕ  تہٕ  نہ  حَام۔  ﴿یِہ  چھےٚ  اہلِ  عربن  ہٕندیٚن  توہماتن  ہٕنز  ذکر۔  بَحیرہ  چِھ  تس  اوٗنٹنہِ  ونان  یۅسہٕ  پانژِ  لٹہِ  پیامٕژ  آسہِ  تہٕ  پٔتِمہِ  لٹہِ  آسیس  نَر  بچہِ  زامُت،  جٲہلیت  کِس  زمانس  منٛز  ٲسۍ  اہلِ  عرب  أمِس  کنس  تٕرٛتھ  دِتھ  یلہٕ  تراوان۔  پتہٕ  نہ  اوس  کانٛہہ  أمِس  سوار  سپدان،  نہ  اوس  أمۍ  سُند  دۅد  یِوان  چیٚنہٕ،  نہ  ٲس  أمۍ  سٕنز  جَتھ  یِوان  نیٚتہٕ  نہٕ۔  أمِس  اوس  حق  زِ  کُنہِ  تہِ  کھہَس  تہٕ  کُنہِ  تہِ  نَیِہ  منٛز  ہیٚکہِ ہے  گاسہٕ  کھیٚتھ  تہٕ  کُنہِ  تہِ  یارٕبلہٕ  ہیٚکہِ ہے  تریش  چیٚتھ۔  سائبہ  چِھ  تس  اونٹس  یا  اونِٹنہِ  ونان  یَس  کانٛہہ  نیت  پوٗرٕ  گژھنہٕ  مۅکھہٕ  یا  دود  بلنہٕ  خٲطرٕ  یا  کُنہِ  خطرٕہ  نِشہِ  بَچنہٕ  خٲطرٕ  بطور  شُکرانہٕ  آسہِ  کنس  تٕرٛتھ  دِنہٕ  آمُت۔  امہِ  علاوٕہ  یۅسہٕ  اوٗنٹِنۍ  دَہہِ  لٹہِ  پیامٕژ  آسہِ  تہٕ  تس  آسن  ہیٚتھٕے  مادٕہ  ژَھو  زامٕتۍ،  سۅ تہِ  ٲس  یلہٕ  یِوان  تراونہٕ۔  وصیلہ،  اگر  ژھاوجہِ  گۅڈنِیُک  بچہ  نر  آسہِ  ہے  سُہ  اوس  خُداین  ہٕندِس  ناوس  پیٚٹھ  ذبح  یِوان  کرنہٕ  تہٕ  ہرگاہ  تس  گۅڈِنچہِ  لٹہِ  مادٕہ  ژَھو  زیوِ  ہے  سُہ  اوس  یِوان  پانس  نِشہِ  تھاونہٕ،  البتہ  اگر  نر  تہٕ  مادٕہ  یِکہٕ  وَٹہٕ  زیوہَن  تیٚلہِ  اوس  نَر  ذبح  کرنہٕ  بجاے  خُداین  ہٕندِس  ناوس  پیٚٹھ  یلہٕ  یِوان  تراونہٕ  تہٕ  أمۍ  سُند  ناو  اوس  وصیلہ۔  حَام،  اگر  کٲنٛسہِ  اوٗنٹ  سُند  زُر  سوارِ  لایق  گژِھہ ہے  تیٚلہِ  اوس  بُڈٕ  اونٹ  یلہٕ  یِوان  تراونہٕ۔  امہِ  علاوٕہ  ییٚمِس  اونٹ  سٕندِ  نطفہٕ  سٍتۍ  داہ  بچہِ  زیوہن  تَس  تہِ  ٲس  آزادی  میلان﴾  مگر  یِم  کٲفر  چِھ  خُدایس  پیٚٹھ  اَپٕز  تہمت  لگاوان  تہٕ  تِمن  منٛز  چِھ  اکثر  بے عقل  ﴿زِ  امہِ  قسمٕکۍ  وَہمہٕ  چِھ  رٹان﴾۔"
  },
  {
    "verse_id": 104,
    "translation": "تہٕ  ییٚلہِ  یِمن  وَننہٕ  چُھ  یِوان  زِ،  ؤلِو  تتھ  قانونس  کُن  یُس  خُدایَن  چُھ  نٲزِل  کوٚرمُت،  تہٕ  ؤلِو  پیغمبرس  کُن۔  تورٕ  چِھ  تِم  جواب  دِوان،  سانہِ  خٲطرٕ  چُھ  بس  سُے  طریقہٕ  سیٚٹھاہ  یتھ  پیٚٹھ  اسہِ  پنُن  مول  بُڈِبب  چُھ  وُچھمُت۔  کیا  یِم  روزنہٕ  مٲلِس  بُڈِبب  سُندُے  تقلید  کران  اگرچہِ  تِمن  کِہِنۍ  آسہِ  نہٕ  پے  تہٕ  صحیح  وَتہِ  ہٕنز  آسہِ  نہٕ  تِمن  خبرٕے؟"
  },
  {
    "verse_id": 105,
    "translation": "اے  لوٗکو  یِمو  ایمان  چُھو  اوٚنمُت،  پنٕنۍ  فکر  کٔرِو،  بیٚیہِ  کٲنٛسہِ  ہِنزِ  گُمرٲہی  سٍتۍ  چُھنہٕ  تۅہیہ،  کِہِنۍ  بِگران  اگر  توٚہۍ  خۅد  راہِ  راستس  پیٚٹھ  چِھو۔  ﴿یعنی  اَمہِ  بجایِہ  زِ  انسان  روزِ  پرتھ  ساعتہٕ  یِہ  وُچھان  زِ  فلٲنۍ  کیا  چُھ  کران  تہٕ  فلٲنۍ  سٕندِس  عقیدتس  منٛز  کیا  خرٲبی  چھےٚ  تہٕ  فلٲنۍ  سٕنزن  عملن  منٛز  کیا  بُرٲیی  چھےٚ،  تس  پزِ  یِہ  وُچُھن  زِ  پانہٕ  کیا  چُھ  سُہ  کران،  البتہ  ییٚمہِ  آیتُک  مَنشہِ  چُھنہٕ  ہرگِز  تہِ  یِہ  زِ  انسان  کٔرِن  بس  پننہِ  نجاتچٕ  فکر،  باقین  ہٕندِ  اصلاحٕچ  فِکر  مَہ  کٔرِن۔  حضرت  ابوبکر  صدیق  رضی  اللہ  تعالیٰ  عنہ  چِھ  پننِس  أکِس  خطبس  منٛز  امہِ  غلط  فہمی  ہُند  تردید  کران  فرماوان،  لوٗکو  توٚہۍ  چِھو  یِہ  آیت  پران  تہٕ  چِھو  غلط  تٲوِیل  کران۔  مےٚ  وُچھ  رسول  اللہؐ  یِہ  فرماوان  زِ  ییٚلہِ  لُکن  ہُند  حال  یِہ  سپدِ  زِ  تِم  وُچھن  بُرٲیی  تہٕ  تتھ  کرن  نہٕ  بدلاونٕچ  کوٗشش،  ظٲلِمس  وُچھن  ظلم  کران  تہٕ  تٔمۍ  سُند  اتھہٕ  رٹن  نہٕ  پتھ  تیٚلہِ  چَھنہٕ  یِہ  کتھ  دوٗر  زِ  اللہ  تعالیٰ  وَلہِ  سارِنٕے  پننِس  عذابس  منٛز۔  اللہ  تعالیٰ  سُند  قسم  تۅہیِہ  چُھو  لٲزِم  زِ،  رٕژرُک  دِیو  حُکم  تہٕ  بُرٲیی  نِشہِ  رُکٲوِو  ﴿اگر  یِہ  کٔرِو  نہٕ﴾  اللہ  تعالیٰ  کرِ  تۅہیِہ  پیٚٹھ  تِم  لُکھ  مُسلط  یِم  تۅہیِہ  منٛز  سارِوٕے  کھۅتہٕ  بدتر  آسن  تہٕ  تِم  واتناونو  تۅہیِہ  سخ  تکلیف،  پتہٕ  منگن  تُہٕندۍ  نیک  لُکھ  خُدایس  دُعا  مگر  تِم  گژھن  نہٕ  قبول۔  خُدایس  کُن  چُھو  تۅہیِہ  سارِنٕے  پوٚت  پھیٖرِتھ  گژُھن  پتہٕ  وَنیو  سُہ  تۅہیِہ  زِ  توٚہۍ  کیا  ٲسِو  کران۔"
  },
  {
    "verse_id": 106,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  تۅہیِہ  منٛز  کٲنٛسہِ  موتُک  وقت  واتہِ  تہٕ  سُہ  آسہِ  وصیت  کران  تیٚلہِ  چُھ  تٔمۍ  سٕندِ  خٲطرٕ  شہادتُک  نصاب  یِہ  زِ  تُہٕندِ  جماعتہٕ  منٛزٕ  گژھن  زٕ  صاحبِ  عدل  انسان  گواہ  بناونہٕ  یِنۍ  ﴿یعنی  دین  دار،  پرہیزگار  تہٕ  قابِل  اعتماد  مُسلمان﴾  یا  اگر  توٚہۍ  سفرٕکِس  حالتس  منٛز  ٲسِو  تہٕ  تَتہِ  یِیہِ  موتُک  مصیبت  پیش  تیٚلہِ  گژھن  غیر  لُکوٕے  منٛزٕ  زٕہ  گواہ  تھاوٕنۍ،  پتہٕ  ہرگاہ  کانٛہہ  شک  باسہِ  تیٚلہِ  گژھن  نمازِ  پتہٕ  دۅشوے  گواہ  ﴿مسجدِ  اندر﴾  رُکاوٕنۍ  تہٕ  تِم  گژھن  اللہ  تعالیٰ  سُند  قسم  کھیٚتھ  وَنٕنۍ  زِ  أسۍ  چِھنہٕ  ذٲتی  فٲیدٕہ  بدلہٕ  شہادت  کٕنَن  وٲلۍ  خواہ  سُہ  سون  رشتہٕ  دارٕے  کونہٕ  آسہِ  ﴿أسۍ  چِھنہٕ  تس  رعایت  کرن  وٲلۍ۔﴾  تہٕ  نہ  چِھ  أسۍ  اللہ  تعالیٰ  سٕندِ  واسطٕچ  گوٲہی  چُھپاون  وٲلۍ  اگر  اَسہِ  یِہ  کوٚر  تیٚلہِ  گژھو  أسۍ  گناہ  گارن  منٛز  گٕنزراونہٕ  یِنۍ۔"
  },
  {
    "verse_id": 107,
    "translation": "البتہ  اگر  پے  لگہِ  زِ  دۅشویو  چُھ  پنُن  پان  گناہس  منٛز  مبتلا  کوٚرمُت  تیٚلہِ  گژھن  تِہٕنزِ  جایہ،  بیٚیہِ  زٕہ  شخص  یِم  تِہِندِ  بہ  نسبت  شہادت  دِنہٕ  خٲطرٕ  اہل تر  آسن  تِمَو  منٛزٕ  کھڑا  سپدٕنۍ  یِمن  حق  تلفی  آسہِ  گٔمٕژ  تہٕ  تِم  گژھن  قسم  کھیتھ  ونٕںۍ  زِ،  سٲنۍ  شہادت  چھےٚ  تُہٕندِ  شہادت  کھۅتہٕ  زیادٕہ  برحق  تہٕ  اَسہِ  چَھنہٕ  پننہِ  گوٲہی  منٛز  کانٛہہ  زیادتی  کٔرمٕژ،  اگر  أسۍ  یِہ  کرو  تیٚلہِ  آسو  أسۍ  ظالِمو  منٛزٕ۔"
  },
  {
    "verse_id": 108,
    "translation": "امہِ  طریقہٕ  یِیہِ  زیادٕہ  توقع  کرنہٕ  زِ  لُکھ  دِن  ٹھیک  ٹھیک  شہادت  یا  کرن  کم  از  کم  اَمہِ  کتھہِ  ہُندُے  خوف  زِ  تِہندِیٚو  قسمو  پتہٕ  گوٚژھ  نہٕ  باقین  ہٕندیو  قسمو  سٍتۍ  تِہُند  تردید  سپدُن۔  خُدایس  کھوٚژِو  تہٕ  بوٗزِو  اللہ  تعالیٰ  چُھ  نافرمٲنی  کرن  والیٚن  پننہِ  رہنمٲیی  نِشہِ  محروم  کران۔"
  },
  {
    "verse_id": 109,
    "translation": "ییٚمہِ  دۅہ  اللہ  تعالیٰ  سارِنے  رسولن  جمع  کٔرِتھ  پرٛژِھہ  زِ  تۅہیِہ  کیا  جواب  اوو  دِنہٕ۔  ﴿یعنی  قیامت کہ  دۅہ  یِیہِ  رسولن  پرٛژھنہٕ  زِ  اسلامس  کُن  یۅسہٕ  دعوت  تۅہیِہ  دِژمٕژ  ٲسٕو  تمِیُک  کیا  جواب  دُیتنو  دُنیاہن  تۅہیِہ؟﴾  تِم  کرن  عرض  زِ  اَسہِ  چُھنہٕ  کِہِنۍ  علم،  توٚہۍ  چِھو  تمام  پوشیدٕہ  حقیقتہٕ  زانان۔"
  },
  {
    "verse_id": 110,
    "translation": "پتہٕ  کٔرِو  تصور  تمہِ  موقعُک  ییٚلہِ  اللہ  تعالیٰ  فرماوِ  زِ،  اے  مریم  سٕندِ  فرزند  عیسیؑ،  یاد  کر  میٲنۍ  سۅ  نعمت  یۅسہٕ  مےٚ  ژےٚ  تہٕ  چانہِ  ماجہِ  ٲس  عطا  کٔرمٕژ،  مےٚ  کوٚرُے  ژےٚ  روحِ  پاک  سٍتۍ  مدد،  ژٕ  اوسُکھ  منٛزِلِس  منٛز  تہِ  لُکن  سٍتۍ  کتھہٕ  کران  تہٕ  بوٚڈ  گٔژھتھ  تہِ،  مےٚ  دِژمے  ژےٚ  کتاب  تہٕ  حکمت  بیٚیہِ  توراتچٕ  تہٕ  انجیلٕچ  تعلیم،  ژٕ  اوسُکھ  میانہِ  حُکمہٕ  پرندٕہ  سٕنزِ  شکلہِ  ہُند  میٚژِ  پُتلہٕ  بناوان،  تہٕ  تتھ  اوسُکھ  پھۅکھ  دِوان  تہٕ  سُہ  اوس  میانہِ  حُکمہٕ  پرندٕہ  بنان،  ژٕ  اوسُکھ  زیٚنہٕ  گرِ  پیٹھُک  اوٚن  تہٕ  میٚندۍلد  میانہِ  حُکمہٕ  ٹھیک  کران،  ژٕ  اوسُہکھ  مُردٕہ  میانہِ  حُکمہٕ  کڑان۔  ﴿یعنی  موت کہ  حالت  نِشہِ  کٔڑِتھ  زندگی  ہٕندِس  حالتس  منٛز  اَنان﴾  پتہٕ  ییٚلہِ  ژٕ  بنی  اسرٲئیلس  نِشہِ  واضح  نِشٲنیِہ  ہیٚتھ  ووتُکھ،  مےٚ  بچوومَکھ  ژٕ  تِمن  نِشہِ  تہٕ  یِم  لُکھ  تِمن  منٛز  منکرِ  حق  ٲسۍ  تِمو  ووٚن  زِ  یِمہٕ  نشٲنیِہ  چَھنہٕ  جادوگری  ورٲے  بیٚیہِ  کِہِنۍ۔"
  },
  {
    "verse_id": 111,
    "translation": "پتہٕ  ییٚلہِ  مےٚ  حواریَن  اشارٕہ  کوٚر  زِ  مےٚ  پیٚٹھ  تہٕ  میٲنِس  رسولس  پیٚٹھ  أنِو  ایمان۔  پتہٕ  ووٚن  تِمو،  اسہِ  اوٚن  ایمان  تہٕ  گواہ  روٗزِو  زِ  أسۍ  چِھ  مسلم۔"
  },
  {
    "verse_id": 112,
    "translation": "﴿حوارین  ہٕندِس  سلسلس  منٛز﴾  گژِھہ  یِہ  واقع  تہِ  یاد  روزُن۔  ﴿چونکہ  حوارین  ہِنزِ  ذِکر  ٲس  آمٕژ  امہِ  موجوب  چُھ  کلامُک  سلسلہ  پھُٹرٲوِتھ  جملۂ  معترضہ  رٔنگۍ  یتھ  جایِہ  حوارِینٕے  متعلق  بیٚیہِ  أکِس  واقعس  کُن  اشارٕہ  کرنہٕ  آمُت  ییٚمہِ  نِشہِ  یِہ  کتھ  صاف  چھےٚ  ننان  زِ  یِمو  شاگردو  مسیح  علیہ  السلامس  نِشہِ  براہِ  راست  تعلیم  ٲس  حاصل  کٔرمٕژ  تِم  ٲسۍ  مسیح  علیہ  السلامس  اکھ  انسان  تہٕ  محض  اللہ  تعالیٰ  سُند  اکھ  بندٕہ  سمجھان  تہٕ  تِہِندِس  وہم  و  گُمانس  منٛز  تہِ  اوس  نہٕ  پننِس  مُرشدس  متعلق  خُداے  یا  شریکِ  خُدا  یا  فرزندِ  خُداے  آسنُک  تصور۔  امہِ  علاوٕہ  یِہ  زِ  مسیح  علیہ  السلامَو  اوس  پنُن  پان  تہِ  تِمن  برونٛٹھہٕ  کنہِ  أکِس  بے اختیار  بندٕہ  سٕندِ  حیثیتہٕ  پیش  کوٚرمُت۔﴾  ییٚلہِ  حواریٚو  ووٚن،  اے  عیسیٰ  ابن  مریمؑ  کیا  تُہُند  ربّ  ہیکیا  سانہِ  خٲطرٕ  آسمان  پیٚٹھہٕ  کھیٚنُک  اکھ  خوان  نٲزِل  کٔرِتھ؟  عیسیٰ  علیہ  السلامن  ووٚننکھ،  خُدایس  کھوژِو  اگر  توٚہۍ  مومن  چِھو۔"
  },
  {
    "verse_id": 113,
    "translation": "تِمو  ووٚن،  أسۍ  چِھ  بس  یِہ  یژھان  زِ  تَمہِ  خوانہٕ  نِشہِ  کھیٚمو  کھیٚن  تہٕ  سٲنۍ  دل  گژھن  مطمئن  تہٕ  اسہِ  لگہِ  پے  زِ  یِکینژھاہ  تۅہیِہ  اَسہِ  ووٚنُو  سُہ  چُھ  پوٚز  تہٕ  أسۍ  آسو  تتھ  پیٚٹھ  گواہ۔"
  },
  {
    "verse_id": 114,
    "translation": "اَتھ  پیٚٹھ  کوٚر  عیسیٰ  ابن  مریم  علیہ  السلامن  دعا،  خُدایا،  سانہِ  ربّا،  اسہِ  پیٚٹھ  کر  آسمانہٕ  پیٚٹھہٕ  اکھ  خوان  نٲزِل  یُس  سانہِ  خٲطرٕ  تہٕ  سانیٚن  پٔتِمیٚن  برونٹھمین  خٲطرٕ  خوشی  ہُند  موقع  بنہِ  تہٕ  چانہِ  طرفہٕ  آسہِ  اکھ  نشٲنی،  اَسہِ  کر  رِزق  عطا  تہٕ  ژٕ  چُھکھ  بہترین  رزق  دِنہٕ  وول۔"
  },
  {
    "verse_id": 115,
    "translation": "خُداین  دِیُت  جواب،  بے شک  کرٕ  بٕہ  سُہ  تۅہیِہ  پیٚٹھ  نٲزِل  مگر  امہِ  پتہٕ  یُس  تۅہیِہ  منٛزٕ  کُفر  کرِ  تس  دِمہٕ  بٕہ  تِیُتھ  سزا  یُس  نہٕ  مےٚ  دُنیا ہس  منٛز  آسہِ  کٲنٛسہِ  دِیتمُت۔"
  },
  {
    "verse_id": 116,
    "translation": "غرض  ییٚلہِ  ﴿یِم  احسان  یاد  پٲوِتھ﴾  اللہ  تعالیٰ  فرماوِ  زِ،  اے  عیسیٰ  ابنِ  مریمؑ،  ژےٚ  اوستھہٕ  لُکن  ووٚنمُت  زِ  اللہ  تعالیٰ ہَس  ورٲے  بنٲوِو  مےٚ  تہٕ  میٲنۍ  موج  تہِ  خُداے؟  ﴿عیسایو  کوٚر  نہٕ  صرف  خُدایس  سٍتۍ  مسیحؑ  تہٕ  روحُ  القُدسٕے  یوت  خُدا  بناونس  پیٚٹھ  بس  بلکہ  بنٲوٕکھ  مسیح  علیہ  السلامن  ہٕنز  والدہ  ماجدہ  حضرت  مریم  علیھا  السلام  تہِ  اکھ  مستقل  معبود۔  مسیح  علیہ  السلامس  پتہٕ  اوس  گۅڈنِکیٚن  تریٚن  ہَتھن  ؤرِین  تام  عیسٲے  دُنیا  امہِ  تخیل  ﴿خیالہٕ﴾  نِشہِ  بالکل  بے خبر۔  ترییٚمہِ  صدی  ہٕندِس  ٲخری  دورس  منٛز  کٔرۍ  اسکندریِہ کیو  کینژھو  دینیات کیو  عٲلِمو  گۅڈنِچہِ  پِھرِ  حضرت  مریم  علیھا  السلامس  خٲطرٕ  اُم  اللہ  یا  مادرِ  خُدا  لفظ  استعمال  تہٕ  امہِ  پتہٕ  روٗز  وارٕ  وارٕ  مریم  پرستی  کلیساہن  منٛز  پھٔہلان۔﴾  سُہ  کرِ  درجواب  عرض  زِ،  سبحان  اللہ  میٲنۍ  کٲم  ٲس  نہٕ  یِہ  زِ  سۅ  کتھ  وَنہا  یۅسہٕ  کتھ  مےٚ  وَننُک  حق  اوس  نہٕ،  اگر  مےٚ  یِژھ  کتھ  ؤنِمٕژ  آسِہے  تیٚلہِ  آسِہیو  تۅہیِہ  ضروٗر  علم،  توٚہۍ  چِھو  زانان  یِکینژھاہ  میٲنِس  دِلس  منٛز  چُھ  تہٕ  بٕہ  چُھس  نہٕ  زانان  یِکینژھاہ  تُہندِس  دِلس  منٛز  چُھ،  توٚہۍ  چِھو  تمام  پوشیدٕہ  حقیقتن  ہٕندۍ  عٲلِم۔"
  },
  {
    "verse_id": 117,
    "translation": "مےٚ  ووٚن  نہٕ  تِمن  تمہِ  ورٲے  کِہِنۍ  ییمِیُک  تۅہیِہ  حکم  اوسُو  دِیتمُت  یِہ  زِ  اللہ  تعالیٰ  سٕنز  بندگی  کٔرِو  یُس  میون  ربّ  تہِ  چُھ  تہٕ  تُہُند  ربّ  تہِ،  بٕہ  اوسُس  تتھ  وقتس  تام  تِہُند  نگران  یوٚت  تام  بٕہ  تِمن  درمیان  اوسُس،  ییٚلہِ  تۅہیِہ  بٕہ  واپس  بُلووُس  پتہٕ  ٲسِو  توٚہۍ  تِمن  پیٚٹھ  نگران  تہٕ  بیٚیہِ  چِھو  توٚہۍ  سارِنٕے  چیزن  پیٚٹھ  نگران۔"
  },
  {
    "verse_id": 118,
    "translation": "وۅنۍ  اگر  توٚہۍ  یِمن  سزا  دِیِو  یِم  چِھ  تُہٕندۍ  بندٕہ،  تہٕ  ہرگاہ  معاف  کٔرِیوٗکھ،  تیٚلہِ  چِھو  توٚہۍ  غٲلب  تہٕ  دانا۔"
  },
  {
    "verse_id": 119,
    "translation": "پتہٕ  فرماوِ  اللہ  تعالیٰ،  یِہ  چُھ  سُہ  دۅہ  یتھ  منٛز  پٔزِیارین  پنُن  پوٚز  نفع  چُھ  دِوان،  تِہندِ  خٲطرٕ  چِھ  تِتھۍ  باغ  یِمن  بٔنۍ  کِنۍ  کۅلہٕ  چھےٚ  پکان،  ییٚتہِ  تِم  ہمیشہ  روزن،  خداے  سپُد  تِمن  رٲضۍ  تہٕ  تِم  سپدۍ  خُدایس،  یٔہے  چھےٚ  بٔڈ  کٲمیٲبی۔"
  },
  {
    "verse_id": 120,
    "translation": "زمین،  آسمانن  تہٕ  تمام  موجوداتن  ہٕنز  بادشٲہی  چھےٚ  اللہ  تعالیٰ  سٕندی  خٲطرٕ،  تہٕ  سُہ  چُھ  پرٛتھ  چیزس  پیٚٹھ  قدرت  تھاوان۔"
  }
]