[
  {
    "verse_id": 1,
    "translation": "طا  ھا،  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان) "
  },
  {
    "verse_id": 2,
    "translation": "(اے  محبوبِ  مکرّم!)  اَسہِ  چُھنہٕ  تۅہیہِ  پیٚٹھ  قرآن  (اَمہِ  موجوب)  نٲزل  کۆرمُت  زِ  تۆہۍ  پیٚیِو  مشقتس  منٛز۔"
  },
  {
    "verse_id": 3,
    "translation": "مگر  (یہِ)  چُھ  تس  شخصس  خٲطرٕ  نصیحت  (بنٲوِتھ  نٲزل  کۆرمُت)  یُس  (پننِس  ربّس)  کھوژان  چُھ۔"
  },
  {
    "verse_id": 4,
    "translation": "(یہِ)  چُھ  تس  (اللہ  تعالیٰ)  سٕندِ  طرفہٕ  نٲزل  کرنہ  آمُت  ییٚمۍ  زمین  تہٕ  تٔھدۍ  تہٕ  بٔڑۍ  آسمان  پٲدٕ  کٔرۍ۔"
  },
  {
    "verse_id": 5,
    "translation": "(سُہ  چُھ)  سیٚٹھاہ  رحمت  وول  ییٚمۍعرشس  (یعنی  تمام  کاینات  کیٚن  نظامن  ہٕندِس  اقتدارس)  پیٚٹھ  (پننہِ  شانہٕ  مطٲبق)  قرار  کۆر۔"
  },
  {
    "verse_id": 6,
    "translation": "(لہٰذا)  یِکینٛژھاہ  آسمانن  (ہٕنزن  پیٹھۍ  مین  نوٗری  کایناتن  تہٕ  شُنیاہ  کین  مٲدی  کایناتن)  منٛز  چُھ  تہٕ  یِکینٛژھاہ  زمینس  منٛز  چُھ  تہٕ  یِکینٛژھاہ  یِمن  دۅشوٕنۍ  منٛزباگ  (فضٲیی  تہٕ  ہوٲیی  کُرّن  منٛز)  چُھ  تہٕ  یِکینٛژھاہ  زمین  کہ  سطح  بۅن  ٲخری  تہس  تام  چُھ  سورُے  چُھ  تٔمۍ  سُنٛدے  (یعنی  تمۍسٕنٛدۍ  سےٕ  نظامس  تہٕ  قدرتس  ماتحت)۔"
  },
  {
    "verse_id": 7,
    "translation": "تہٕ  اگر  تۆہۍذکرتہٕ  دعاہَس  منٛز  جہر (یعنی  آوازبلند)  کٔرِو  (تیٚلہِ  تہِ  چُھنہٕ  کانٛہہ  حرج)  سُہ  چُھ  سِرّ  (یعنی  دِلن  ہٕندۍ  راز)  تہٕ  اخفیٰ  (یعنی  سارِوٕے  کھۅتہٕ  کٔھٹِتھ  راز)  تہِ  زانان  (تیٚلہِ  کیازِ  بوزِنہٕ  تِم  عرض  یِم  بڑِبَڑِ  یِن  کرنہٕ)۔"
  },
  {
    "verse_id": 8,
    "translation": "اللہ  چُھ  (تٔمۍ  سٕندی  ذاتُک  ناو)  یس  وَرٲے  کانٛہہ  معبود  چُھنہٕ  (یعنی  تۆہۍ  کٔرِو  تٔمۍ  سُندُے  اقرار  تہٕ  باقی  تمام  اَپزیٚن  معبودن  کٔرِو  انکار)  تس  خٲطرٕ  چِھ  (بیٚیہِ  تہِ)  واریاہ  مٲرۍ  مٔنٛدۍ  ناو  (یِم  تٔمۍ  سٕندیٚن  حسین  تہٕ  جمیل  صفاتن  ہُنٛد  نیب  چِھ  دِوان)۔"
  },
  {
    "verse_id": 9,
    "translation": "تہٕ  کیا  تۅہیہِ  نِشہِ  چھا  موسیٰ  (علیہ  السلام)  سٕنز  خبر  آمٕژ۔"
  },
  {
    "verse_id": 10,
    "translation": "ییٚلہِ  موسیٰ  ہن  (علیہ  السلام  مَدیَن  پیٚٹھہٕ  مصرکُن  واپس  یِوان)  اَکھ  نار  وُچھ  پتہٕ  وۆن  تِمَو  پننیٚن  بٲژن  زِ  تۆہۍ  روٗزِو  ییٚتی  ٹٔھہرِتھ  مے٘  چُھ  اَکھ  نار  وُچھمُت  (نَتہٕ  چُھم  أکِس  نارس  منٛز  لگاوُک  تہٕ  محبتُک  شعلہٕ  لۆبمُت)  بنان  چُھ  زِ  بہٕ  اَنہٕ  تُہٕندِ  خٲطرٕ  (تہِ)  تَمہِ  منٛزٕاَکھ  تیۆنگُل  نَتہٕ  لَبہٕ  تَمہِ  نارٕنِشہ  (سۅ)  رہنمٲیی  (یۅسہٕ  بہٕ  ژھانڈان  چُھس)۔"
  },
  {
    "verse_id": 11,
    "translation": "وۅنۍییٚلہِ  تِم  تَتھ  (نارس)  نِشہِ  وٲتۍ  پتہٕ  آونِداکرنہٕ  اے  موسیٰ!"
  },
  {
    "verse_id": 12,
    "translation": "بے  شک  چُھس  بٕے  چون  ربّ  لہٰذا  کڑژٕ  پنٕنۍ  کھۅربانہٕ  نیٚبر،  بے  شک  چُھکھ  ژٕ  طویٰ  چہ  مقدس  وادی  منٛز۔"
  },
  {
    "verse_id": 13,
    "translation": "تہٕ  مے٘  چُھمَکھ  ژٕ  (پننہِ  رسالت  خٲطرٕ)  ژورمُت  لہٰذا  بوز  ژٕ  پوٗرٕ  توجہ  سان  یۅسہٕ  ژے٘  وحی  چھے  یِوان  کرنہٕ۔"
  },
  {
    "verse_id": 14,
    "translation": "بے  شک  چُھس  بٕے  اللہ  (تعالیٰ)  مے٘  وَرٲے  چُھنہٕ  کانٛہہ  معبود  لہٰذا  ٲسِوتۆہۍ  میٲنۍ  عبادت  کران  تہٕ  میٲنۍ  ذکر  کرنہٕ  خٲطرٕ  ٲسِونمازقٲیِم  کران۔"
  },
  {
    "verse_id": 15,
    "translation": "بے  شک  چھے٘  قیامتٕچ  گٔرواتن  واجِنۍ،  بہٕ  چُھسن  سۅ  کٔھٹِتھ  یژھان  تھاوٕنۍتاکہ  پۯتھ  نفسس  یِیہِ  تَمہِ  (عملہِ)  ہُنٛد  بدلہٕ  دِنہٕ  ییٚمہِ  خٲطرٕ  سُہ  کوشش  چُھ  کران۔"
  },
  {
    "verse_id": 16,
    "translation": "لہٰذا  گٔژھی  نہٕ  ژے٘  سُہ  شخص  اَمہِ  (کہ  توجہ)  نِشہِ  رُکٲوِتھ  تھاوُن  یُس  (پانہٕ)  اَتھ  پیٚٹھ  ایمان  چُھنہٕ  تھاوان  بیٚیہِ  چُھ  پننہِ  (نفس  چہ)  خوٲہشہِ  ہُنٛدپٲروکار  نَتہٕ  گژھکھ  ژٕ  (تہِ)  مارٕ۔"
  },
  {
    "verse_id": 17,
    "translation": "تہٕ  یہِ  کیا  چُھے  ژے٘  دٔچِھنِس  اَتھس  منٛز  اے  موسیٰ!"
  },
  {
    "verse_id": 18,
    "translation": "تِمَو  وۆن  یہِ  چھے٘  میٲنۍ  لوٗر،  یہِ  چُھسَن  بہٕ  ڈٔکھوان  بیٚیہِ  چُھس  بہٕ  اَمہِ  سٍتۍ  پننیٚن  ژھاوجن  خٲطرٕ  پن  چھانان  تہٕ  اَتھ  منٛز  چِھ  میانہِ  خٲطرٕ  بیٚیہِ  تہِ  کینہہ  فٲیدٕہ۔"
  },
  {
    "verse_id": 19,
    "translation": "ارشاد  سپُد،  اے  موسیٰ!  یہِ  تراوُن  (زمینس  پیٚٹھ)  پتھر۔"
  },
  {
    "verse_id": 20,
    "translation": "وۅنۍ  ترٲو  تِمَو  سۅ  (زمینس  پیٚٹھ)  پتہٕ  سپٕز  سۅ  اچانک  سرُپھ  (یُس  اورٕ  یور)  دورنہِ  لۆگ۔"
  },
  {
    "verse_id": 21,
    "translation": "ارشاد  سپُد،  یہِ  رَٹُن  تہٕ  کھوژ  مَہ  أسۍ  اَنون  یہِ  وُنی  اَمہِ  کِس  گۅڈنِکِس  حالتس  پیٚٹھ۔"
  },
  {
    "verse_id": 22,
    "translation": "تہٕ  (حکم  سپُد)  پنُن  اتھٕ  ژھن  پننِس  کژھس  منٛز  سُہ  نیرِ  کُنہِ  بیمارِ  وَرٲے  سفید  پۯزلہٕ  وُن  سپدِتھ  (یہِ)  چھے٘  بیاکھ  نشٲنی۔"
  },
  {
    "verse_id": 23,
    "translation": "یہِ  چِھ  اَمہِ  موجوب  (کران)  زِ  أسۍ  ہاووے  ژے٘  پننہِ  (قدرت  چہ)  بجہِ  بجہِ  نشٲنیہِ۔"
  },
  {
    "verse_id": 24,
    "translation": "ژٕ  گژھ  فرعونس  نِشہِ  سُہ  چُھ  (نافرمٲنی  تہٕ  سرکشی  منٛز)  حدٕ  نِشہِ  دۯامُت۔"
  },
  {
    "verse_id": 25,
    "translation": "(موسیٰ  علیہ  السلامن)  کۆرن  عرض،  اے  میانہِ  ربّہ!  میانہِ  خٲطرٕ  کر  میون  سیٖنہٕ  کُشادٕہ۔"
  },
  {
    "verse_id": 26,
    "translation": "تہٕ  میون  (رسالتُک)  کار  کر  میانہِ  خٲطرٕ  آسان۔"
  },
  {
    "verse_id": 27,
    "translation": "تہٕ  میانہِ  زیٚوِ  ہُنٛد  گنڈ  مٕژراو۔"
  },
  {
    "verse_id": 28,
    "translation": "زِ  لُکن  ہیٚکہِ  میٲنۍ  کتھ  (سہل  پٲٹھۍ)  فِکرِتٔرِتھ۔"
  },
  {
    "verse_id": 29,
    "translation": "تہٕ  میانیو  بٲژَو  منٛزٕ  بناوُن  میون  اَکھ  وزیر۔"
  },
  {
    "verse_id": 30,
    "translation": "(سُہ)  گۆژھ  میون  بوے  ہارون  (علیہ  السلام)  آسُن۔"
  },
  {
    "verse_id": 31,
    "translation": "تٔمۍ  سٕندِ  سٍتۍ  دٔررَاو  میانہِ  کمبرُک  طاقت۔"
  },
  {
    "verse_id": 32,
    "translation": "تہٕ  سُہ  کرُن  میٲنِس  (رسالت  کِس)  کارس  منٛز  شریک۔"
  },
  {
    "verse_id": 33,
    "translation": "تاکہ  أسۍ  (دۅشوَے)  آسو  کثرت  سان  چٲنۍ  تسبیح  کران۔"
  },
  {
    "verse_id": 34,
    "translation": "تہٕ  أسۍ  آسَو  کثرت  سان  چٲنۍ  ذکرکران۔"
  },
  {
    "verse_id": 35,
    "translation": "بے  شک  چُھکھ  ژٕ  اَسہِ  (تمام  حالاتن  ہٕندِس  تناظرس  منٛز)  وارٕ  پٲٹھۍ  وُچھن  وول۔"
  },
  {
    "verse_id": 36,
    "translation": "(اللہ  تعالیٰ  ہن)  فرمووکھ  ارشاد،  اے  موسیٰ!  چٲنۍ  پۯتھ  منگ  کٔرٕے  ژے٘  عطا۔"
  },
  {
    "verse_id": 37,
    "translation": "تہٕ  بے  شک  اوس  اَسہِ  ژے٘  بیٚیہِ  اَکہِ  لٹہِ  (ییٚمہِ  برونٛہہ  تہِ)  احسان  کۆرمُت۔"
  },
  {
    "verse_id": 38,
    "translation": "ییٚلہِ  اَسہِ  چانہِ  ماجہِ  ہٕندِس  دِلس  منٛز  سۅ  کتھ  تۯٲو  یۅسہٕ  تراونہٕ  ٲس  آمٕژ۔"
  },
  {
    "verse_id": 39,
    "translation": "زِژٕ  تھاوُن  یہِ  (موسیٰ  علیہ  السلام)  صندوقس  منٛزپتہٕ  تراوُن  سُہ  (صندوق)  درۍیاوس  منٛز  پتہٕ  اَنہِ  درۍیاو  تٔمِس  بٔٹھِس  کُن،  تس  تُلہِ  میون  دشمن  تہٕ  تٔمۍ  سُنٛد  دشمن،  تہٕ  مے٘  چُھ  ژے٘  پیٚٹھ  پننہِ  طرفہٕ  (خاص)  محبتُک  پَرتَوتروومُت  (یعنی  چٲنۍ  شکل  چھَم  تیٖژاہ  مٲرۍ  مٔنٛز  تہٕ  دِل  نِنہٕ  واجِنۍ  بناومٕژ  زِ  یُس  ژے٘  وُچھی  سُہ  گژِھہ  مٔتۍ)،  تہٕ  (یہِ  کۆر  اَمہِ  موجوب)  تاکہ  ژٕ  گژھکھ  میانیٚن  أچھن  برونٛہہ  کنہِ  رَچھنہٕ  یُن۔"
  },
  {
    "verse_id": 40,
    "translation": "تہٕ  ییٚلہِ  چٲنۍبیٚنہِ  (غٲرزان  بٔنتِھ)  پکان  پکان  (فرعون  سٕندیٚن  گھرِ  کیٚن)  وَننہِ  لٔج،  کیا  بہٕ  کروٕ  تۅہیہِ  کٲنسہِ  (تِژِھہ  خاتوٗنہِ)  ہٕنز  نشاندہی  یۅسہٕ  أمِس  (شُرِس)  رچھہِ  پتہٕ  اۆنُکھ  ژٕ  اَسہِ  (رَچھنہٕ  کہ  بہانہٕ)  چانہِ  ماجہِ  کُن  واپس  تاکہ  تٔمۍ  سٕنزأچھ  تہِ  روزِ  شیٚہلان  بیٚیہِ  گژِھہ  نہٕ  سۅ  دل  ملوٗل  تہِ،  تہٕ  ژے٘  اوستھن  (فرعون  سٕندِ  قومُک)  اَکھ  (کٲفر)  شخص  مورمُت  پتہٕ  بخشُے  اَسہِ  ژے٘  (تَمہِ)  غمہٕ  نِشہِ  (تہِ)  نجات  تہٕ  واریاہوآزمایشو  مٔنٛزۍ  پکنٲوِتھ  پرکھووُکھ  ژٕ  اَسہِ  ٹھیک  پٲٹھۍ،  پتہٕ  روٗدُکھ  ژٕ  کینٛژھن  ؤرۍین  مَدیَن  کیٚن  لُکن  منٛز  پتہٕ  آکھ  ژٕ  (اللہ  تعالیٰ  سٕندِس)  مقررکرنہٕ  آمتِس  وقتس  پیٚٹھ  (یور)۔  اے  موسیٰ!  (تَمہِ  وقتہٕ  ٲس  تِہٕنز  وٲنس  ژتجی  ؤری  سپٕزمٕژ)۔"
  },
  {
    "verse_id": 41,
    "translation": "تہٕ  (وۅنۍ)  چُھکھ  ژٕ  مے٘  پننہِ  (امرِ  رسالت  تہٕ  خصوصی  انعام)  خٲطرٕژورمُت۔"
  },
  {
    "verse_id": 42,
    "translation": "ژٕ  تہٕ  چون  بوے  (ہارون)  گٔژِھو  میانہِ  نشٲنِیہِ  ہیٚتھ  تہٕ  میانہِ  ذکرِ  منٛزٕ  کٔرۍزیٚو  نہٕ  سُستی  (لاپروٲہی)۔"
  },
  {
    "verse_id": 43,
    "translation": "تۆہۍ  دۅشوَے  گٔژِھو  فرعونس  نِشہِ  بے  شک  چُھ  سُہ  سرکشی  منٛزحدٕ  نِشہِ  درامُت۔"
  },
  {
    "verse_id": 44,
    "translation": "پتہٕ  کٔرۍ  زیٚو  تۆہۍ  دۅشوَے  تس  سٍتۍ  نرم  (اندازس  منٛز)  کتھ  بنان  چُھ  سُہ  کرِ  نصیحت  قبول  نَتہٕ  لگہِ  (میٲنِس  غضبس)  کھوژنہِ۔"
  },
  {
    "verse_id": 45,
    "translation": "دۅشوٕیَو  کۆر  عرض،  اے  سانہِ  ربّہ!  بے  شک  چُھ  اَسہِ  اندیشہ  زِ  سُہ  (ما)  کرِ  اَسہِ  پیٚٹھ  زیادتی  نَتہٕ  (ما)  بنہِ  زیادٕہ  بُتھۍ  پھِیُر۔"
  },
  {
    "verse_id": 46,
    "translation": "ارشاد  آو  فرماونہٕ،  تۆہۍ  دۅشوے  مَہ  کھوژِو  بے  شک  چُھس  بہٕ  تۅہیہِ  دۅشوٕنۍ  سٍتۍبہٕ  چُھس  (سورُے  کینہہ)  وُچھان  تہٕ  بوزان۔"
  },
  {
    "verse_id": 47,
    "translation": "لہٰذا  گٔژِھو  تۆہۍ  دۅشوے  تس  نِشہِ  تہٕ  ونیوٗس،  أسۍ  چِھ  چٲنِس  ربّ  سٕندۍ  سوزنہٕ  آمٕتۍ  (رسول)  وۅنۍ  سوزُکھ  ژٕ  بنی  اسراییل  (پننہِ  غلٲمی  نِشہِ  آزاد  کٔرِتھ)  اَسہِ  سٍتۍ  تہٕ  تِمن  مَہ  واتناو  (مزید)  تکلیف،  بے  شک  چِھ  أسۍ  ژے٘  نِشہِ  چٲنِس  ربّ  سٕندِ  طرفہٕ  نشٲنی  ہیٚتھ  آمٕتۍ،  تہٕ  تس  شخصس  پیٚٹھ  ٲسِن  سلامتی  ییٚمۍ  ہدایتٕچ  پٲروی  کٔر۔"
  },
  {
    "verse_id": 48,
    "translation": "بے  شک  چھے٘  اَسہِ  کُن  وحی  سوزنہٕ  آمٕژزِ  عذاب  سپدِ  (پۯتھ)  تس  شخصس  پیٚٹھ  یُس  (رسولس)  انکار  کرِ  بیٚیہِ  پھِرِ  (تس  نِشہِ)  بُتھ۔"
  },
  {
    "verse_id": 49,
    "translation": "(فرعونن)  وۆننس،  اے  موسیٰ!  کُس  چُھ  تۅہیہِ  دۅشوٕنۍ  ہُنٛد  ربّ"
  },
  {
    "verse_id": 50,
    "translation": "(موسیٰ  علیہ  السلامن)  فرموون،  سون  ربّ  چُھ  سُے  ییٚمۍ  پۯتھ  چیزس  (تَتھ  لایق)  وجود  عطا  کۆر  پتہٕ  کٔرٕن  (تٔمۍ  سٕندِ  حالہٕ  مطٲبق) تٔمۍ  سٕنز  رہنمٲیی۔"
  },
  {
    "verse_id": 51,
    "translation": "(فرعونن) وۆننس،تیٚلہِ  کیا  سپُد  (تِمن)  پٔتۍ  مین  قومن  ہُنٛد  حال  (یِم  تُہٕندِس  ربّس  مانان  ٲسۍ  نہٕ)۔"
  },
  {
    "verse_id": 52,
    "translation": "(موسیٰ  علیہ  السلامن)  فرموون،  تِہُنٛد  علم  چُھ  میٲنِس  ربّس  نِشہِ  کتابِہ  منٛز  (رٔژھرِتھ)  نَہ  چُھ  میون  ربّ  غلطی  کران  تہٕ  نَہ  چُھس  مشرپھہٕ  گژھان۔"
  },
  {
    "verse_id": 53,
    "translation": "سُے  چُھ  ییٚمۍ  زمین  بنٲو  تُہٕندِ  روزنٕچ  جاے  تہٕ  اَتھ  منٛز  بناویٚن  تُہٕندِ  (سفرکرنہٕ) خٲطرٕوَتہٕ  تہٕ  آسمان  طرفہٕ  وولُن  آب،  پتہٕ  کٔڑۍ  اَسہِ  تَمہِ  (آب)  کہ  ذریعہ  (زمین  منٛزٕمختلف)  شکلن  تہٕ  قٔسمن  ہٕندیٚن  کُلیٚن  کٹیٚن  ہٕندۍ  جورٕ۔"
  },
  {
    "verse_id": 54,
    "translation": "تۆہۍ  کھیٚیِو  تہٕ  پنٕنۍ  چاروٲے  ترٲوِیوٗکھ  نیٖرِس،  بے  شک  چھے٘  اَتھ  منٛز  گاٹلیٚن  خٲطرٕ  نشٲنِیہِ۔"
  },
  {
    "verse_id": 55,
    "translation": "(زمین  چہ)  اَمی  (میٚژِ)  نِشہِ  کٔرۍوٕ  اَسہِ  تۆہۍ  پٲدٕتہٕ  أتھۍ  منٛزنِمَو  تۆہۍ  أسۍ  واپس  تہٕ  اَمی  منٛزٕ  کڑو  أسۍ  تۆہۍ  دۆیِمہِ  لٹہِ  (بیٚیہِ)۔"
  },
  {
    "verse_id": 56,
    "translation": "تہٕ  بے  شک  ہاوِ  اَسہِ  تس  (فرعونس)  پننہِ  تمام  نشٲنِیہِ  (یِمہٕ  موسیٰ  تہٕ  ہارون  علیہمُ  السلامن  دِنہٕ  آسہٕ  آمژٕ)  مگر  تٔمۍپِھیُر  بُتھ  تہٕ  (ماننہٕ  نِشہِ)  کۆرُن  انکار۔"
  },
  {
    "verse_id": 57,
    "translation": "تٔمۍ  وۆن،  اے  موسیٰ!  کیا  ژٕ  چُھکھہٕ  اَسہِ  نِش  اَمہِ  موجوب  آمُت  زِ  ژٕ  کڑکھ  اَسہِ  پننہِ  جادِکہ  ذریعہ  سانہِ  مُلکہٕ  منٛزٕ؟"
  },
  {
    "verse_id": 58,
    "translation": "لہٰذا  اَنو  أسۍ  تہِ  ژے٘  نِش  یتھُے  جود  ژٕ  کر  پانس  تہٕ  اَسہِ  منٛزباگ  (مقابلہٕ  خٲطرٕ)  وعدہ  مقرر  ییٚمِچ  خلاف  ورزی  نَہ  أسۍ  کروتہٕ  نَہ  کرکھ  ژٕ،  (مقابلٕچ  جاے)  گژِھہ  بۆڈ  تہٕ  پاتھُل  مٲدان  آسُن۔"
  },
  {
    "verse_id": 59,
    "translation": "(موسیٰ  علیہ  السلامن)  فرموونس،  تُہٕندِ  وعدُک  دۅہ  چُھ  یومِ  عید  (سالانہٕ  جشنُک  دۅہ)  بیٚیہِ  یہِ  زِ  (اَمہِ  دوہ)  گژھن  سٲری  لُکھ  چاشت  کہ  وقتہٕ  جمع  گژٕھنۍ۔"
  },
  {
    "verse_id": 60,
    "translation": "پتہٕ  پھِیوٗر  فرعون  (مجلسہِ  نِشہِ)  پۆت  وۅنۍ  کرِ  تٔمۍ  پننہِ  چالہٕ  تہٕ  دوکھہٕ  بٲزی  (ہٕنزٕتدبیرٕ)  یِکہٕ  وَٹہٕ  پتہٕ  آو  (مقرر  وقتس  پیٚٹھ)۔"
  },
  {
    "verse_id": 61,
    "translation": "(موسیٰ  علیہ  السلامن)  فرموون  تِمن  (سحرٕ  گرن)،  افسوس  تۅہیہِ  پیٚٹھ  (خبردار!)  اللہ  تعالیٰ  ہس  پیٚٹھ  گٔنڈۍ  زیٚو  نہٕ  اَپُزبہتان  نَتہٕ  کریٚو  سُہ  تۅہیہِ  عذاب  کہ  ذریعہ  تباہ  تہٕ  برباد  تہٕ  پٔزۍپٲٹھۍ  سَپُد  سُہ  شخص  نامرادییٚمۍ  (اللہ  تعالیٰ  ہس)  بہتان  گۆنڈ۔"
  },
  {
    "verse_id": 62,
    "translation": "چناچہ  تِم (سحرٕ  گر) لٔگۍپننِس  معاملس  منٛزپانہٕ  وٲنۍ  ژُونہِ  تہٕ  ژورِژورِ  لٔگۍ  پھِسرایہِ  کرنہِ۔"
  },
  {
    "verse_id": 63,
    "translation": "وَننہِ  لٔگۍ،  یِم  دۅشوے  چِھ  پٔزۍپٲٹھۍ  سحرٕ  گر  تہٕ  یمن  چھ  ارادہ  زِ  تۅہیہِ  کڑنو  جادِ  کہ  ذریعہ  تُہٕندِ  زمینہٕ  منٛزٕنیٚبر  تہٕ  تُہٕندِس  شاندار  مذہبس  تہٕ  ثقافتس  کرہن  نابود۔"
  },
  {
    "verse_id": 64,
    "translation": "(تِمَو  کۆر  پانہٕ  وٲنۍ  فٲصلہٕ)  وۅنۍ  کٔرِو  تۆہۍ  (جادِچہِ)  پننہِ  تمام  تدبیرٕ  جمع  پتہٕ  یِیِو  دۆر  گٔنڈِتھ  (یِکہٕ  وٹہٕ)  مٲدانس  منٛز  تہٕ  أزۍکہ  دۅہ  روزِ  سُے  کامیاب  یُس  غٲلب  یِیہِ۔"
  },
  {
    "verse_id": 65,
    "translation": "(سحرٕ  گرو)  وۆنکھ،  اے  موسیٰ!یا  ترٲوِو  تۆہۍ  (پَنٕنۍ  چیز)  تہٕ  نَتہٕ  بنو  أسی  گۅڈٕ  تراون  وٲلۍ۔"
  },
  {
    "verse_id": 66,
    "translation": "(موسیٰ  علیہ  السلامن)  فرموونکھ،  بلکہ  ترٲوِو  تۆہی،  پتہٕ  کیا  اوس  اچانک  باسییہِ  تِہٕنزٕ  رَزٕ  تہٕ  تِہٕنزٕ  لورِ  تِہِندِ  جادِ  کہ  اثرٕ  سٍتۍ  موسیٰ  (علیہ  السلام)  سٕندِس  خیالس  منٛزتِتھہٕ  پٲٹھۍ  زنتہٕ  تِمہٕ  (مٲدانس  منٛز)  دوان  چھے٘۔"
  },
  {
    "verse_id": 67,
    "translation": "وۅنۍ  لۆگ  موسیٰ  ہس  (علیہ  السلام)  پننِس  دِلس  منٛز  اَکھ  کٔھٹِتھ  خوف  ہیوٗباسنہِ۔"
  },
  {
    "verse_id": 68,
    "translation": "اَسہِ  فرموو  (موسیٰ  علیہ  السلامس)،  کھۅژ  مَہ  بے  شک  روزکھ  ژٕے  غٲلب۔"
  },
  {
    "verse_id": 69,
    "translation": "تہٕ  ژٕ  تراوُن  (سۅ  لوٗر)  یۅسہٕ  چٲنِس  دٔچِھنِس  اَتھس  منٛزچھے٘  (زمینس  پی٘ٹھ)  سۅ  نی٘نگلاوِ  اَتھ  (فریبس)  یُس  یِمَو  (مصنوعی  طور)  بنٲوِتھ  چُھ  تھوومُت۔  یِکینٛژھاہ  یِمَو  بنٲوِتھ  چُھ  تھوومُت  (سُہ)  چُھ  فقط  سحرٕ  گرسُنٛد  فریب،  تہٕ  سحرٕ  گر  یَتھ  جایہِ  تہِ  واتہِ  کامیٲبی  لبِہ  نہٕ۔"
  },
  {
    "verse_id": 70,
    "translation": "پتہٕ (سپُد  تی  تہٕ)  آے  سٲری  سحرٕ  گر  سجدس  منٛز  دٲرِتھ  دِنہٕ،  وَننہِ  لٔگۍ،  اَسہِ  او٘ن  ہارون  تہٕ  موسیٰ  (علیہما  السلام)  سٕندِس  ربّس  پی٘ٹھ  ایمان۔"
  },
  {
    "verse_id": 71,
    "translation": "(فرعون)  لۆگ  وَننہِ،  تۅہیہِ  چُھوٕ  تس  پیٚٹھ  ایمان  اۆنمُت  اَمہِ  برونٛہہ  زِ  بہٕ  دِمَو  تۅہیہِ  اجازت،  بے  شک  چُھ  سُہ  (موسیٰ)  تُہُنٛدِ  (کھۅتہٕ  تہِ)  بۆڈ  (استاد)  ییٚمۍ  تۆہۍ  جود  چِھو  ہیٚچھنٲوِمٕتۍ  لہٰذا  ژَٹو  بہٕ  (وۅنۍ)  تُہٕندۍ  اَتھہٕ  تہٕ  تُہٕندۍ  کھۅر  مخٲلف  طرفو  تہٕ  تۆہۍ  کھالو  ضرور  کٔھزٕر  کُلیٚن  پیٚٹھ  پھانسہِ  تہٕ  تۅہیہِ  لگیو  ضرور  پے  زِ  اَسہِ  منٛزٕ  کُس  چُھ  عذاب  دِنَس  منٛز  زیادٕہ  سخت  تہٕ  واریاہس  کالس  تام  روزن  وول۔"
  },
  {
    "verse_id": 72,
    "translation": "(سحرٕ  گرو)  وۆنکھ،  أسۍ  دِموے  نہٕ  ژے٘  ہرگز  تِمن  واضح  ثبوٗتن  پیٚٹھ  تر  جیح  یِم  اَسہِ  نِشہِ  آمٕتۍ  چِھ،  تس  (ربّ)  سُنٛد  قسم  ییٚمۍ  أسۍ  پٲدٕ  چِھ  کٔرِمٕتۍ  ژٕ  یُس  حکم  کرن  وول  چُھکھ  کر،  ژٕ  ہیٚککھ  فقط  (یَتھ  کینٛژھن  دۅہن  ہٕنزِ)  دنیٲوی  زندگی  متعلقٕے  یوت  فٲصلہٕ  کٔرِتھ۔"
  },
  {
    "verse_id": 73,
    "translation": "بے  شک  چُھ  اَسہِ  پننِس  ربّس  پیٚٹھ  ایمان  اۆنمُت  تاکہ  سُہ  کرِ  سٲنۍ  خطا  معاف  تہٕ  تَتھ  تہِ  (کرِمعاف)  یَتھ  سحرٕ  گری  پیٚٹھ  ژے٘  أسۍ  مجبور  ٲسِتھ  کٔرۍمٕتۍ،  تہٕ  اللہ  تعالیٰ  ہٕے  چُھ  بہتر  بیٚیہِ  چُھ  ہمیشہ  باقی  روزن  وول۔"
  },
  {
    "verse_id": 74,
    "translation": "بے  شک  یُس  شخص  پننِس  ربّس  نِشہِ  مجرم  بٔنتِھ  یِیہِ  تیٚلہِ  چُھ  بے  شک  تس  خٲطرٕ  جہنم،  (تہٕ  سُہ  چُھ  تِیُتھ  عذاب  زِ)  نَہ  ہیٚکہِ  سُہ  تَتھ  منٛزمٔرِتھ  تہٕ  نَہ  زندہ  روزتھ۔"
  },
  {
    "verse_id": 75,
    "translation": "تہٕ  یُس  شخص  تٔمۍ  سٕندِس  دربارس  منٛز  مومن  بٔنتِھ  یِیہِ  (مزیدیہِ  زِ)  تٔمۍآسن  نیک  عملہٕ  کرِمَژٕ  بس  چِھ  تِمنٕے  لُکن  خٲطرٕ  تھدِپایِکۍ  درجات۔"
  },
  {
    "verse_id": 76,
    "translation": "(تِم)  چِھ  ہمیشہ  روزوُنہِ  بہارٕکۍباغ  یِمن  بٔنۍ  کِنۍ  کۅلہٕ  چھے٘  جٲری  (تِم)  چِھ  تِمن  منٛز  ہمیشہ  روزن  وٲلۍ،  تہٕ  یہِ  چُھ  تس  شخصہٕ  سُنٛد  بدلہٕ  یُس  (کفرتہٕ  گناہ  چہ  گندگی  نِشہِ)  پاک  سَپُد۔"
  },
  {
    "verse_id": 77,
    "translation": "تہٕ  بے  شک  سوٗز  اَسہِ  موسیٰ  ہس  (علیہ  السلام)  کُن  وحی  زِ  میٲنۍ  بندٕہ  نِکھ  رات  کِیتے  کٔڑِتھ،  لہٰذا  بناو  تِہِندِ  خٲطرٕ  دریاوس  منٛز  (پَننہِ  عاصٕچ  ژٔنٛڈ  لٲیِتھ)  خۅشک  وَتھ،  نَہ  مَہ  کر  (فرعون  سٕندِ  طرفہٕ)  رٹنہٕ  ینُک  خوف  تہٕ  نَہ  مَہ  تھاو  (درِیاوٕ  بُزۍسپدنُک)  اندیشہٕ۔"
  },
  {
    "verse_id": 78,
    "translation": "پتہٕ  دورِیاو  فرعون  پننیو  لشکرو  سان  تِمن  پتے،  پتہٕ  کۆر  دٔرۍیاون  (یعنی  درۍیاوچو  لہَرو)  تِمن  وَلُتھ  یوٗتاہ  تہِ  تِمن  وَلُتھ  کۆرُن  (یعنی  غرق  کٔرِن)۔"
  },
  {
    "verse_id": 79,
    "translation": "تہٕ  فرعونن  کۆر  پَنُن  قوم  گمراہ  تہٕ  تِم  لٲگِن  نہٕ  سیٚزِ  وتہِ  پیٚٹھ۔"
  },
  {
    "verse_id": 80,
    "translation": "اے  بنی  اسرائیل!  (وُچِھو)  بے  شک  بخشُو  اَسہِ  تۅہیہِ  تُہٕندِس  دُشمنس  نِشہِ  نجات  تہٕ  اَسہِ  کۆر  تۅہیہِ  سٍتۍ  (کوہِ)  طورس  دٔچِھنۍ  کِنۍ  (یِنُک)  وعدٕہ  تہٕ  (تَتہِ)  کۆر  اَسہِ  تۅہیہِ  پیٚٹھ  مَن  وسلویٰ  نٲزل۔"
  },
  {
    "verse_id": 81,
    "translation": "(تہٕ  تۅہیہِ  فرمووٕمَو،)  تِمَوپاک  چیزو  منٛزٕ  کھیٚیِو  یُہُنٛد  رزق  اَسہِ  تۅہیہِ  دِیُتمُت  چُھ  تہٕ  اَتھ  منٛز  مَہ  نیٖرِو  حدٕ  نِشہِ  نَتہٕ  گژِھہ  تۅہیہِ  پیٚٹھ  میون  غضب  وٲجب،  تہٕ  یس  پیٚٹھ  میون  غضب  وٲجب  گۆو  سُہ  گۆو  پٔزۍ  پٲٹھۍ  ہلاک۔"
  },
  {
    "verse_id": 82,
    "translation": "تہٕ  بے  شک  چُھس  بہٕ  سیٚٹھاہ  زیادٕہ  مغفرت  کرن  وول  تس  شخصس  ییٚمۍ  توبہٕ  کۆر  تہٕ  ایمان  اۆنُن  تہٕ  نیک  عملہٕ  کریٚن  پتہٕ  روٗد  ہدایتس  پیٚٹھ  (قٲیم)۔"
  },
  {
    "verse_id": 83,
    "translation": "تہٕ  اے  موسیٰ!  ژے٘  کیازِ  کٔرٕتھ  پننہِ  قوم  نِشہِ  (برونٹھُے  طوٗرس  پیٚٹھ  یِنَس  منٛز)  بانٛبٕر۔"
  },
  {
    "verse_id": 84,
    "translation": "(موسیٰ  علیہ  السلامن)  کۆرن  عرض،  تِم  لُکھ  تہِ  چِھ  مے٘  پتے  پکان  تہٕ  مے٘  چھے٘  (شوق  تہٕ  محبت  کِس  غلبس  منٛز)  چٲنِس  دربارس  منٛز  واتنس  منٛز  بانٛبٕر  کٔرمٕژ  اے  میانہِ  ربّہ!  یُتھ  زن  ژٕ  رٲضۍ  گژھکھ۔"
  },
  {
    "verse_id": 85,
    "translation": "ارشاد  سپُد،  بے  شک  چُھ  اَسہِ  چانہِ  (یِنہٕ)  پتہٕ  چون  قوم  فتنس  منٛز  مبتلاکۆرمُت  تہٕ  تِم  چِھ  سامری  یَن  گمراہ  کٔرۍمٕتۍ۔"
  },
  {
    "verse_id": 86,
    "translation": "وۅنۍ  پھِیوٗر  موسیٰ  (علیہ  السلام)  پننِس  قومس  کُن  سخت  شرارتہٕ  ہۆت  (تہٕ)  دل  ملوٗل  گٔژِھتھ  (تہٕ)  فرمووُن،  اے  میانہِ  قومہٕ!  کیا  تُہٕندۍ  ربّن  اوسنا  تۅہیہِ  سٍتۍ  اَکھ  رُت  وعدٕہ  کۆرمُت،  کیا  تۅہیہِ  پیٚٹھ  اوساوعدَس  (پوٗرٕ  سپدنس)  منٛزواریاہ  کال  (یعنی  ژیر)  گۆمُت،  کیا  تۅہیہِ  یۆژھوٕ  یہِ  زِتۅہیہِ  پیٚٹھ  گژِھہ  تُہٕندِس  ربّ  سُنٛد  غضب  وٲجب  (تہٕ  نٲزل)  گژُھن  لہٰذا  چھَو  تۅہیہِ  میانہِ  وعدٕچ  خلاف  ورزی  کٔرمٕژ۔"
  },
  {
    "verse_id": 87,
    "translation": "تِمَو  وۆن،  اَسہِ  کٔرنہٕ  پننہِ  اختیارٕتُہٕندِوعدٕچ  خلاف  ورزی  مگر  (سَپُد  یہِ  زِ)  قوم  کیٚن  زیوراتن  ہٕندۍ  گۆبۍبورأسۍ  اَسہِ  پیٚٹھ  کھالنہٕ  آمٕتۍ  پتہٕ  ترٲوۍ  اَسہِ  تِم  (نارس  منٛز)  یِتھے  پٲٹھۍ  ترٲوۍ  سامری  یَن  (تہِ)۔"
  },
  {
    "verse_id": 88,
    "translation": "پتہٕ  کۆڈتٔمۍ  (سامری  یَن)  تِہِندِ  خٲطرٕ  (تِمَو  ویٚگلے  متیٚو  زیوراتو  منٛزٕ)  أکِس  ؤژھۍ  سُنٛد  قٲلب  (تیار  کٔرِتھ)  تَمِس  منٛزٕ  ٲس  گٲو  ہٕنز  ہِش  آواز  (نیران)  پتہٕ  وۆن  تِمَو،  یہِ  چُھ  تُہُنٛد  معبود  تہٕ  موسیٰ  (علیہ  السلام)  سُنٛد  معبود  (تہِ  چُھ  یۅہے)  بس  تس  (سامرِیَس)  گۆومٔشِتھ۔"
  },
  {
    "verse_id": 89,
    "translation": "کیا  تِمن  اوس  نا  (یوٗت  تہِ)  اَتھہِ  یِوان  زِ  سُہ  (وۆژھ)  ہیٚکہِ  نہٕ  تِمن  کُنہِ  کتھہِ  ہُنٛد  جواب  (تہِ)  دِتھ  تہٕ  نَہ  چُھس  تِہِندِ  خٲطرٕ  کُنہِ  نقصانُک  اختیار  تہٕ  نَہ  نفعُک۔"
  },
  {
    "verse_id": 90,
    "translation": "تہٕ  بے  شک  اوس  ہارونن  (علیہ  السلام  تہِ)  تِمن  اَمہِ  برونٛہہ  (نہیب  کِنۍ)  وۆنمُت  زِ  اے  قومہٕ!تۆہۍ  چِھو  أمِس  (ؤژھۍ)  سٕندِ  دٔسۍ  صرف  فتنسٕے  منٛز  ہیٚنہٕ  آمٕتۍ،  حالانکہ  بے  شک  (چُھنہٕ  یہِ) تُہُنٛد  ربّ  (بلکہ)  چُھ  سُے  رحمٰن  لہٰذا  کٔرِو  تۆہۍ  میٲنۍ  پٲروی  بیٚیہِ  کٔرِو  میٲنہِ  حکمٕچ  اطاعت۔"
  },
  {
    "verse_id": 91,
    "translation": "تِمَو  وۆن  أسۍ  روزو  أمۍ  سٕے  (پوٗزاکرنس)  پیٚٹھ  ڈٹِتھ  یۆت  تام  موسیٰ  (علیہ  السلام)  اَسہِ  کُن  پۆت  پھیٖرِتھ  یِن۔"
  },
  {
    "verse_id": 92,
    "translation": "(موسیٰ  علیہ  السلامن)  فرموون،  اے  ہارون  ژٕ  کٔمۍ  چیزن  تھوونکھ  رُکٲوِتھ  ییٚلہِ  ژے٘  وُچُھتھ  زِ  یِم  چِھ  گمراہ  سپدان۔"
  },
  {
    "verse_id": 93,
    "translation": "زِ  ژٕ  یہِکھ  مے٘  پتے  (تہٕ  مے٘  دِہکھ  اطلاع)  یا  ژے٘  کٔمۍ  کۆرُے  ٹھاکھ  زِ  (یِمن  سختی  سان  رُکاونس  منٛز)  مَہ  کر  ژٕ  میانہِ  طریقٕچ  پٲروی،  کیا  ژے٘  کٔرتھہٕ  میٲنۍ  نافرمٲنۍ؟"
  },
  {
    "verse_id": 94,
    "translation": "(ہارون  علیہ  السلامن)  ووننس،  اے  میانہِ  ماجہِ  ہٕندِ  گۆبرا!  تۆہۍ  نَہ  مَہ  لٔمِو  میٲنِس  ریشس  تہٕ  نَہ  میٲنِس  کلس  (یعنی  مستس)،  بہٕ  اوسُس  (سختی  کرنس  منٛز)  اَتھ  کتھہِ  کھوژان  زِ  (خبر)  تۆہۍ  (ما)  ؤنِو  زِ  ژے٘  کٔرٕتھ  بنی  اسرائیلس  درمیان  فرقہ  بندی  تہٕ  میانہِ  کتھہِ  کٔرٕتھ  نہٕ  رٲچھ۔"
  },
  {
    "verse_id": 95,
    "translation": "(موسی  علیہ  السلامن)  فروون،  اے  سامری!  (وَن)  چون  معاملہٕ  کیا  چُھ؟"
  },
  {
    "verse_id": 96,
    "translation": "تٔمۍ  وۆن،  مے٘  وُچھ  سُہ  چیز  یُس  یِمَو  لُکو  اوسنہٕ  وُچھمُت  لہٰذا  بٔر  مے٘  تَس  سوزنہٕ  آمتِس  (فرشتہٕ)  سٕندِ  نقشِ  قدمہٕ  نِشہِ  (یُس  تۅہیہِ  نِشہِ  آمُت  اوس)  اَکھ  مۅٹھ  (میٚژِ  ہٕنز)  پتہٕ  ترٲو  مے٘  سۅ (ؤژھۍ  سٕندِس  قٲلبس  منٛز)  تہٕ  یِتھے  پٲٹھۍ  ہٲو  میٲنۍ  نفسن  مے٘  (یہِ  کتھ)  خۅش  کروٕنۍبنٲوِتھ۔"
  },
  {
    "verse_id": 97,
    "translation": "(موسیٰ  علیہ  السلامن)  فرموون،  وۅنۍ  گژھ  ژٕ  (ییٚتہِ  نیٖرِتھ)  چنانچہ  چُھ  چانہٕ  خٲطرٕ  (تمام)  زندگی  منٛزیہِ  (سزا)  زِ  ژٕ  روز  (پۯتھ  کٲنسہِ  یی)  ونان،  (مے٘)  لٲگۍ  زیٚو  نہٕ  اَتھہٕ (مے٘  لٲگۍ  زیٚو  نہٕ  اَتھہٕ)  تہٕ  بے  شک  چُھ  چانہِ  خٲطرٕ  بیٚیہِ  اَکھ  (عذابُک)  وعدٕہ  تہِ  ییٚمِچ  خلاف  ورزی  ہرگز  سپدِنہٕ،  تہٕ  ژٕ  وُچھ  پننِس  أمِس  (پانے  بنٲوِمٕتِس)  معبودس  کُن  یمس  (پوٗزا  کرنس)  پیٚٹھ  ژٕڈٔٹِتھ  روٗدُکھ،  أسۍ  زالون  یہِ  ضرور  پتہٕ  چٔھکراوون  أسۍ  یہِ  (أمۍسُنٛد  سوٗر)  ضروٗردریاوس  منٛز  اصل  پٲٹھۍ۔"
  },
  {
    "verse_id": 98,
    "translation": "(لوٗکو!)  تُہُنٛد  معبود  چُھ  صرف  (سُے)  اللہ  تعالیٰ  یس  وَرٲے  کانٛہہ  معبود  چُھنہٕ،  سُہ  چُھ  پۯتھ  چیزس  (پننِس)  علم  کِس  احاطس  منٛز  رٔٹِتھ۔"
  },
  {
    "verse_id": 99,
    "translation": "یِتھہٕ  پٲٹھۍ  چِھو  أسۍ  تۅہیہِ  (اے  حبیبِ  معظم!)  تِمن  (قومن)  ہٕنزٕ  خبرٕ  بوزناوان  یِم  گُزریمٕتۍ  چِھ  تہٕ  بے  شک  چُھ  اَسہِ  تۅہیہِ  پننہِ  خاص  بارگاہِ  نِشہِ  ذکر  (یعنی  نصیحت  نامہٕ)  عطا  کۆرمُت۔"
  },
  {
    "verse_id": 100,
    "translation": "یُس  شخص  اَمہِ  نِشہِ  بُتھ  پھِرِ  تیٚلہِ  تُلہِ  سُہ  بے  شک  قیامت  کہ  دۅہ  سخت  بور۔"
  },
  {
    "verse_id": 101,
    "translation": "تِم  روزن  اَتھ  (عذابس)  منٛز  ہمیشہ  (پیٚتھ)،  تہٕ  تِہِندِ  خٲطرٕ  آسہِ  قیامت  کہ  دۅہ  سیٚٹھاہ  وُلٹہٕ  بور۔"
  },
  {
    "verse_id": 102,
    "translation": "ییٚمہِ  دۅہ  صوٗرس  پھۅکھ  یِیہِ  دِنہٕ  تہٕ  تَمہِ  دۅہ  کروکھ  أسۍ  مجرم  تِتھہٕ  پٲٹھۍ  جمع  زِ  تِہِندۍ  پان  تہٕ  أچھ  آسن  (خوف  کہ  شِدّتہٕ  بیٚیہِ  اَنِرٕ  کِنۍ)  نیٖلیمژٕ۔"
  },
  {
    "verse_id": 103,
    "translation": "پانہٕ  وٲنۍ  آسن  ژوٗرِ  ژوٗرِ  کتھہٕ  کران  زِ  تۆہۍ  ٲسِو  دنیاہس  منٛز  مُشکِلن  دَہنٕے  دۅہن  ٹٔھہریمٕتۍ۔"
  },
  {
    "verse_id": 104,
    "translation": "أسۍ  چِھ  وارٕ  پٲٹھۍ  زانان  یِکینٛژھاہ  تِم  ونان  آسن  ییٚلہِ  زن  تِمَو  منٛزٕ  اَکھ  عقلہِ  تہٕ  عملہِ  منٛز  بہتر  شخص  وَنہِ  زِ  تۆہۍ  چِھو  نہٕ  اکہِ  دۅہ  وَرٲے  (دنیاہس  منٛز)  ٹٔھہریمتی۔"
  },
  {
    "verse_id": 105,
    "translation": "تہٕ  تۅہیہِ  چِھو  یِم  لُکھ  پہاڑن  متعلق  پٕۯژھان  لہٰذا  فرمٲوِیوٗکھ،  میون  ربّ  وُڈناوِیِمن  ریزٕہ  ریزٕہ  کٔرِتھ  (ہواہس  منٛز)۔"
  },
  {
    "verse_id": 106,
    "translation": "پتہٕ  بناوِ  اَتھ  پاتھُل  تہٕ  بے  آب  تہٕ  کُلیٚو  کٹیٚو  رۆس  زمین۔"
  },
  {
    "verse_id": 107,
    "translation": "یَتھ  منٛز  نَہ  تۆہۍ  کانٛہہ  سنیٚر  وُچِھو  نَہ  کانٛہہ  وۅگنیار۔"
  },
  {
    "verse_id": 108,
    "translation": "تَمہِ  دۅہ  پکن  لُکھ  ناد  لاین  وٲلِس  پتہٕ  پتہٕ  تتھ  (پتہٕ  پتہٕ  پکنس)  منٛز  آسہِ  نہٕ  کانٛہہ  ہجر،  تہٕ  (خداے)  رحمٰن  سٕندِ  جلال  سٍتۍ  گژھن  تمام  آوازٕہ  پست  پتہٕ  بوٗزِو  نہٕ  تۆہۍ  اَکہِ  لۅژِ  آوازِ  وَرٲے  کِہِنۍ۔"
  },
  {
    "verse_id": 109,
    "translation": "تَمہِ  دۅہ  آسہِ  نہٕ  سفٲرش  فایدٕہ  مند  تس  شخصس  (سٕنز  سفٲرِشہِ)  وَرٲے  یس  (خداے)  رحمانن  اِذن  (تہٕ  اجازت)  دِیُتمُت  چُھ  بیٚیہِ  ییٚمۍ  سٕنزِ  کتھہِ  سٍتۍسُہ  رٲضۍ  چُھ  گۆمُت  (یِتھہٕ  پٲٹھۍ  زن  انبیاہن،  مرسلینن،  اولیاہن،  متقینن،  معصوم  شُریٚن  تہٕ  باقی  کینٛژھن  بندن  ہُنٛد  شفاعت  کرُن  ثٲبت  چُھ)۔"
  },
  {
    "verse_id": 110,
    "translation": "سُہ  چُھ  تِمن  (تمام  چیزن)  زانان  یِم  تِمن  بروٗنٹھۍ  کِنۍ  چِھ  تہٕ  یِم  تِمن  پٔتۍ  کِنۍ  چِھ  تہٕ  تِم  ہیٚکن  نہٕ  (پننہِ)  علمہٕ  سٍتۍ  تٔمۍسُنٛد  (یعنی  تمۍ  سٕندِعِلمُک)  احاطہٕ  کٔرِتھ۔"
  },
  {
    "verse_id": 111,
    "translation": "تہٕ  (تمام)  بُتھۍ  نیٚمن  تس  ہمیشہ  زندٕہ  (تہٕ)  قٲیِم  روزن  وٲلِس  (ربّ)  سٕنزِ  بارگاہِ  منٛز،  تہٕ  بے  شک  آسہِ  سُہ  شخص  نامراد  ییٚمۍ  ظلمُک  بور  تُل۔"
  },
  {
    "verse_id": 112,
    "translation": "تہٕ  یُس  شخص  نیک  عمل  چُھ  کران  بیٚیہِ  چُھ  سُہ  ایمان  وول  تہِ  تیٚلہِ  نَہ  آسہِ  تس  کُنہِ  ظلمُک  خوف  تہٕ  نَہ  نقصانُک۔"
  },
  {
    "verse_id": 113,
    "translation": "تہٕ  یِتھے  پٲٹھۍ  چُھ  اَسہِ  یہِ  (یعنی  ٲخری  وحی)  عربی  زبٲنۍ  منٛزقرآن  (چہ  شکلہِ  منٛز)  نٲزل  کۆرمُت  تہٕ  اَسہِ  چھے٘  اَتھ  منٛز  (عذاب  نِشہِ)  کھوژناونہٕ  چہ  کتھہٕ  گرِ  گرِ  (مختلف  طریقو)  بیان  کرِمَژٕ  تاکہ  تِم  بنن  پرہیزگار  نَتہٕ  کرِ  (یہِ  قرآن)  تِمن  (ہٕنٛدین  دِلن)  منٛز  (ٲخرتٕچ)  یاد  (نَتہٕ  نصیحت  قبول  کرنُک  جذبہٕ) پٲدٕ۔"
  },
  {
    "verse_id": 114,
    "translation": "لہٰذا  چُھ  اللہ  تعالیٰ  تھدِپایُک  شانہٕ  وول  سُے  چُھ  حقیقی  بادشاہ،  تہٕ  تۆہۍ  مَہ  ٲسِو  قرآنس  (پرنس)  منٛزجلدی  کران  اَمہِ  برونٛہہ  زِ  تۅہیہِ  پیٚٹھ  آسہِ  اَمِچ  وحی  مکمل  سپدان،  تہٕ  تۆہۍ  ٲسِو  (ربّ  سٕنزِ  بارگاہِ  منٛز  یہِ)  عرض  کران  زِ  اے  میانہِ  ربّہ!  مے٘  کر  علمس  منٛز  زیادٕہ  ہُریٚر۔"
  },
  {
    "verse_id": 115,
    "translation": "تہٕ  درحقیقت  اوس  اَسہِ  اَمہِ  نِشہِ  (واریاہ)  برونٛہہ  آدمس  (علیہ  السلام)  تٲکیدی  حکم  کۆرمُت  پتہٕ  گۆو  تِمن  مٔشِتھ  تہٕ  اَسہِ  لۆب  نہٕ  تِمن  منٛز  بالکل  (نافرمٲنی  ہُنٛد  کانٛہہ)  ارادٕہ  (یہِ  اوس  محض  اَکھ  سہو)۔"
  },
  {
    "verse_id": 116,
    "translation": "تہٕ  (سُہ  وقت  کٔرِو  یاد)  ییٚلہِ  اَسہِ  فرشتن  فرموو،  تۆہۍ  کٔرِو  آدمس  (علیہ  السلام)  سجدٕہ  پتہٕ  کۆر  تِمَو  سجدٕہ  اِبلیسس  وَرٲے،  تٔمۍ  کۆر  انکار۔"
  },
  {
    "verse_id": 117,
    "translation": "پتہٕ  فرموو  اَسہِ،  اے  آدم!  بے  شک  چُھ  یہِ  (شیطان)  چون  تہٕ  چانہٕ  خاندارِنہِ  ہُنٛد  دشمن،  لہٰذا  گۆژُھو  نہٕ  یہِ  تۅہیہِ  جنتہٕ  منٛزٕ  کڈناوُن  پتہٕ  یِیِو  تۆہۍ  تکلیفس  منٛز  ہیٚنہٕ۔"
  },
  {
    "verse_id": 118,
    "translation": "بے  شک  چُھ  تُہٕندِ  خٲطرٕ  اَتھ  (جنتس)  منٛز  یہِ  (راحت)  زِ  تۅہیہِ  نَہ  لگیو  بۅچھہِ  تہٕ  نَہ  سَپدِو  نیٚتھہٕ  نٔنۍ  (یعنی  بے  پردٕہ  تہٕ  ننگہٕ)۔"
  },
  {
    "verse_id": 119,
    "translation": "بیٚیہِ  یہِ  زِ  تۅہیہِ  نَہ  لگیو  ییٚتہِ  تریش  تہٕ  نَہ  کریو  تاپھ  تنگ۔"
  },
  {
    "verse_id": 120,
    "translation": "پتہٕ  تروو  شیطانن  تِمن  (اَکھ)  وسوسہٕ  تٔمۍ  لوگ  وَنُن،  اے  آدم!  کیا  بہٕ  ونیہِ  ژے٘  (قُربِ  الٰہی  کِس  جنتس  منٛز)  پوشوٕنۍ  زندگی  گُزارنُک  کُل  تہٕ  (تِژِھہ  ملکوتی)  بادشٲہی  (ہُنٛد  راز)  تہِ  یَتھ  نَہ  زوال  یِیہِ  نَہ  گژِھہ  فنا۔"
  },
  {
    "verse_id": 121,
    "translation": "پتہٕ  کھیۆو  دۅشوٕیو  (تَمہِ  قربِ  الٰہی  مقام  چہ  لازوال  زندگی  ہٕندِ  شوقہٕ) تَمہِ  کُلہِ  نِشہِ  میٚوٕہ  لہٰذا  گٔیہِ  تِمن  پیٚٹھ  تِہٕنزٕ  سترٕچہ  جایہِ  ظٲہر  تہٕ  دۅشوٕیو  لٲگۍ  پانس  (جسمس)  پیٚٹھ  جنتکۍ  (یعنی  جنت  کیٚن  کُلیٚن  ہٕندۍ)  پنہٕ  ؤتھٕر  مَرٕنۍ  (یعنی  پَنہٕ  ؤتھرو  سٍتۍلوگُکھ  سترکرُن)  تہٕ  آدمس  (علیہ  السلام)  گۆو  پننِس  ربّ  سُنٛد  حکم  (سمجھ  نس)  منٛز  بِل  چُک  ﴿زِ  ممانعت  ٲسا  أکس  مخصوص  کُلس  کنہ  ٲس  تمہ  کس  قسمس  تکیازِ  آدم  علیہ  السلامن  اوس  نہ  تمہِ  مخصوص  کُلیُک  میوہ  کھیٚومُت  بلکہ  اوسن  تمی  قسمہ  کہِ  بیٚیہِ  اکہِ  کُلیُک  کھیٚومُت،  یہِ  زٲنتھ  زِ  شایدٲس  ممانعت  تمی  اکہِ  کُلِچ﴾  لہٰذا  گۆو  نہٕ  تِمن  (جنتس  منٛز  پوشوٕنہِ  زندگی  ہُنٛد)  مراد  حٲصل۔"
  },
  {
    "verse_id": 122,
    "translation": "پتہٕ  ژٲرۍ  تِم  تِہِندۍ  ربّن  (پننہِ  قربت  تہٕ  نبوت  خٲطرٕ)  تہٕ  تِمن  پیٚٹھ  فرمووُن  (عفو  تہٕ  رحمتُک  خاص)  توجہ  بیٚیہِ  ہٲونکھ  منٛزلِ  مقصودٕچ  وَتھ۔"
  },
  {
    "verse_id": 123,
    "translation": "ارشاد  سَپُد،  تۆہۍ  سٲری  ؤسِو  اَند  ہیٚتھ  ییٚتہِ  بۅن،  تۅہیہِ  منٛز  آسن  کینہہ  کینٛژھن  ہٕنٛدۍ  دشمن،  پتہٕ  ییٚلہِ  میانہِ  طرفہٕ  تۅہیہِ  نِشہِ  کانٛہہ  ہدایت  (وحی)  واتہِ،  پتہٕ  یُس  شخص  میانہِ  ہدایتٕچ  پٲروی  کرِ  تیٚلہِ  نَہ  گژِھہ  سُہ  (دنیاہس  منٛز)  گمراہ  تہٕ  نَہ  آسہِ  (ٲخرتس  منٛز)  بدنصیب۔"
  },
  {
    "verse_id": 124,
    "translation": "تہٕ  ییٚمۍ  میانہِ  ذکرِ  (یعنی  میانہِ  یادٕ  تہٕ  نصیحت)  نِشہِ  بُتھ  پھِیُر  تیٚلہِ  یِیہِ  تس  خٲطرٕ  دنیاوی  روزگار  (تہِ)  تنگ  کرنہٕ  تہٕ  أسۍ  تُلون  سُہ  قیامت  کہ  دۅہ  (تہِ)  اۆن۔"
  },
  {
    "verse_id": 125,
    "translation": "سُہ  لۆگ  وَننہِ،  اے  میانہِ  ربّہ!  ژے٘  کیازِ  تُلہٕ  تھس  بہٕ  (اَز)  اۆن  ییٚلہِ  زن  بہٕ  (دنیاہس  منٛز)  گاشدار  اوسُس۔"
  },
  {
    "verse_id": 126,
    "translation": "ارشاد  سپدِ،  یتھے  پٲٹھۍ  (سپُد  زِ  دنیاہس  منٛز)  آیہِ  ژے٘  نِش  سانہِ  نشٲنیہِ  پتہٕ  مٔشراوِتھکھ  ژے٘  تِمہٕ  تہٕ  اَز  یِکھ  تِتھے  پٲٹھۍ  ژٕ  (تہِ)  مٔشراونہٕ۔"
  },
  {
    "verse_id": 127,
    "translation": "تہٕ  یِتھے  پٲٹھۍ  چِھ  أسۍ  تس  شخصس  بدلہٕ  دِوان  یُس  (گناہن  منٛز)  حدٕ  نِشہِ  نیرِ  تہٕ  پننِس  ربّ  سٕندیٚن  آیاتن  پیٚٹھ  اَنہِ  نہٕ  ایمان،  تہٕ  بے  شک  چُھ  ٲخرتُک  عذاب  سیٚٹھاہ  سخت  بیٚیہِ  ہمیشہ  روزن  وول۔"
  },
  {
    "verse_id": 128,
    "translation": "کیا  یِمن  دِیُت  نا  (اَمہِ  کتھہِ)  ہدایت  زِ  اَسہِ  کٲژاوَے  اُمّتہٕ  کرِیِمن  برونٛہہ  ہلاک  یہِٕنزن  بسن  جاین  منٛز  (وۅنۍ)  یِم  پھیران  چِھ،  بے  شک  چھے٘  اَتھ  منٛز  گاٹلیٚن  خٲطرٕ  (واریاہ)  نشٲنیہِ۔"
  },
  {
    "verse_id": 129,
    "translation": "تہٕ  اگر  تُہٕندِس  ربّ  سٕندِ  طرفہٕ  گۅڈے  اَکھ  کتھ  طے  آسہے  نہٕ  سپٕزمٕژتہٕ  (یہِندِ  عذاب  خٲطرٕ)  آسِہے  نہٕ  (قیامتُک)  وقت  مقرر  تیٚلہِ  گژِھہ  ہے  (یِمن  پیٚٹھ  عذابُک  وُنی  یُن)  لٲزم۔"
  },
  {
    "verse_id": 130,
    "translation": "لہٰذا  ٲسِو  تۆہۍ  یہِٕنزن  (دِلس  تکلیف  دِنہٕ  واجنیٚن)  کتھن  پیٚٹھ  صبرکران  تہٕ  پننِس  ربّ  سٕنز  ٲسِوحمدٕسان  تسبیح  کران  آفتاب  کھسنہٕ  برونٛہہ  (صبح  نمازِ  منٛز)  تہٕ  تَمہِ  کہ  لوسنہٕ  برونٛہہ  (دِگر  نمازِ  منٛز)  تہٕ  رٲژ  ہٕنزن  ابتدٲیی  گریٚن  منٛز  (یعنی  شامچہ  تہٕ  خۅفتن  چہ  نمازِ  منٛز)  تہِ  ٲسِو  تسبیح  کران  تہٕ  دۅہ  کیٚن  اندن  پیٚٹھ  تہِ  (پیٚشِن  نمازِ  منٛز  ییٚلہِ  دۅہُک  گۅڈنِیُک  نصف  مۅکلان  چُھ  تہٕ  دۆیُم  نصف  چُھ  شروع  سپدان،  اے  حبیب  مکرّم!  یہِ  سورُے  چُھ  اَمہِ  موجوب)  تاکہ  تۆہۍ  سپدِو  رٲضۍ۔"
  },
  {
    "verse_id": 131,
    "translation": "تہٕ  تۆہۍ  مَہ  کٔرِو  دنیٲوی  زندگی  منٛز  شان  و  شوکت  کیٚن  تِمن  چیزن  کُن  حٲرتٕچ  تہٕ  تعجبچ  نظر  یِم  اَسہِِ  (کٲفر  دُنیا  دارن  ہٕندیٚن)  کینٛژھن  طبقن  (عارضی)  لطف  تُلنہٕ  مۅکھہٕ  دِتھ  چِھ  تھٲوِمٕتۍ  تاکہ  أسۍ  کرو  تِمنٕے  (چیزن)  منٛز  تِہِندِ  خٲطرٕ  فتنہٕ  پٲدٕ،  تہٕ  تُہٕندِس  ربّ  سٕنز  (ٲخرتٕچ)  عطا  چھے٘  بہتر  تہٕ  پوشوٕنۍ۔"
  },
  {
    "verse_id": 132,
    "translation": "تہٕ  تۆہۍ  کٔرِو  پننیٚن  بٲژن  نمازِ  ہنٛد  حکم  تہٕ  اَتھ  پیٚٹھ  روٗزِو  ڈٔٹِتھ،  أسۍ  چِھو  نہٕ  تۅہیہِ  رزق  منگان  (بلکہ)  چِھ  أسۍ  تۅہیہِ  رزق  دِوان،  تہٕ  بہتر  انجام  چُھ  پرہیزگٲری  ہُندُے۔"
  },
  {
    "verse_id": 133,
    "translation": "تہٕ  (کٲفر)  چِھ  ونان  زِ  یہِ  (رسول)  کیازِ  چُھنہٕ  اَسہِ  نِش  پننِس  ربّ  سٕندِ  طرفہٕ  کانہہ  نشٲنی  اَنان،  کیا  تِمن  نِشہِ  آو  نا  تِمن  کتھن  ہُنٛد  واضح  ثبوت  (یعنی  قرآن)  یِمہٕ  بروٗنٹھمیٚن  کتابن  منٛز  (درج)  آسہٕ۔"
  },
  {
    "verse_id": 134,
    "translation": "تہٕ  ہرگاہ  اَسہِ  یِم  لُکھ  اَمہِ  برونٹھُے  کُنہِ  عذاب  سٍتۍ  ہلاک  آسہن  کٔرِمٕتۍ  تیٚلہِ  ونہن  یِم،  اے  سانہِ  ربّہ!  ژے٘  کیازِ  سوٗزتھن  نہٕ  اَسہِ  نِشہِ  کانٛہہ  رسول  تاکہ  أسۍ  کرہَو  چانیٚن  آیاتن  ہٕنز  پٲروی  اَمہِ  برونٛہہ  زِ  أسۍ  گژھہَو  ذلیل  تہٕ  رسوا۔"
  },
  {
    "verse_id": 135,
    "translation": "فرمٲوِیوٗکھ،  پۯتھ  کانٛہہ  چُھ  پۯاران،  وۅنۍ  روٗزِو  تۆہۍ  انتظارس،  پتہٕ  لگیو  تۅہیہِ  جلدی  پے  زِ  کم  لُکھ  چِھ  تِم  یِم  سیٚزِ  وتہِ  پیٚٹھ  چِھ  تہٕ  کم  چِھ  تِم  یِمن  ہدایت  چُھ  حاصل  گۆمُت۔"
  }
]