[
  {
    "verse_id": 1,
    "translation": "آفتابُک  تہٕ  اَمہِ کہ  تاپُک  قسم،"
  },
  {
    "verse_id": 2,
    "translation": "بیٚیہِ  زوٗنہِ  ہُنٛد  قسم  ییٚلہِ  سۅ  اَتھ  پتہٕ  یِوان  چھےٚ،"
  },
  {
    "verse_id": 3,
    "translation": "تہٕ  دۅہُک  قسم  ییٚلہِ  سُہ  ﴿آفتابس﴾  نوٚن  چُھ  کڑان،"
  },
  {
    "verse_id": 4,
    "translation": "تہٕ  رٲژ  ہُنٛد  قسم  ییٚلہِ  سۅ  ﴿آفتابس﴾  وُرُن  چھےٚ  کران،"
  },
  {
    "verse_id": 5,
    "translation": "بیٚیہِ  آسمانُک  تہٕ  تس  ذات  سُنٛد  قسم  ییٚمۍ  سُہ  قٲیِم  کوٚر،"
  },
  {
    "verse_id": 6,
    "translation": "تہٕ  زمینُک  تہٕ  تس  ذات  سُنٛد  قسم  ییٚمۍ  یِہ  وَتھرٲو،"
  },
  {
    "verse_id": 7,
    "translation": "تہٕ  انسان  سٕنٛدِ  نفسُک  تہٕ  تس  ذات  سُنٛد  قسم  ییٚمۍ  یِہ  ہموار  کوٚر۔  ﴿یعنی  أمِس  کوٚرُن  تِیُتھ  جسم  تہٕ  دماغ  عطا،  تِتھۍ  حواس  بخشنَس  تہٕ  تِژٕھہ  قُوتہٕ  تہٕ  قٲبلیتہٕ  دِژنَس  ییٚمہِ  کہ  بدولت  سُہ  دُنیاہس  اندر  تَتھ  کامہِ  قٲبل  سپُد  یۅسہٕ  انسان  کٔرِتھ  چُھ  ہیٚکان﴾"
  },
  {
    "verse_id": 8,
    "translation": "پتہٕ  کٔرٕن  تٔمۍ  سٕنٛز  بدی  تہٕ  تٔمۍ  سٕنٛز  پرہیزگٲری  تَس  پیٚٹھ  اِلہام۔  ﴿اتھ  چِھ  زٕہ  مطلب،  اکھ  یِہ  زِ  أمِس  منٛز  چِھ  خٲلِقن  نیکی  تہٕ  بٔدی  دۅشوٕنۍ  ہٕنٛدۍ  رجحان  تہٕ  خوٲہشات  تھٲوِمٕتۍ۔  دوٚیِم  یِہ  زِ  پرٛتھ  کٲنٛسہِ  انسان  سٕنٛدِس  لاشعورس  اندر  چِھ  اللہ  تعالیٰ ہن  یِم  تصورات  ودیعت  کٔرِمٕتۍ  زِ  اخلاقس  منٛز  چُھ  کانٛہہ  چیز  رٕژَر  تہٕ  کانٛہہ  چیز  چُھ  بُرٲئی۔  رٕتۍ  اخلاق  تہٕ  اعمال،  تہٕ  بُرٕ  اخلاق  تہٕ  اعمال  چِھنہٕ  ہِوِی۔  فجور  ﴿بد  کردٲری﴾  چھےٚ  اکھ  بد صورت  چیز  تہٕ  تقویٰ  ﴿بُرٲیِیو  نِشہِ  پَتھ  روزُن﴾  چُھ  اکھ  رُت  چیز۔  یِم  تصورات  چِھنہٕ  انسان  سٕنٛدِ  خٲطرٕ  غٲر  زان  کینہہ  بلکہ  چھےٚ  أمۍ  سٕنٛز  فطرت  یِمن  زانان،  تہٕ  خٲلقن  چھےٚ  نیکی  تہٕ  بدی  منٛز  فرق  ﴿کرنٕچ  زان﴾  زینہٕ  گری  أمِس  عطا  کٔرمٕژ﴾"
  },
  {
    "verse_id": 9,
    "translation": "پٔزۍ پٲٹھۍ  گوٚو  کامیاب  سُہ  ییٚمۍ  نفسُک  تزکیہ  کوٚر۔"
  },
  {
    "verse_id": 10,
    "translation": "تہٕ  نامُراد  سپُد  سُہ  ییٚمۍ  سُہ  دَبوو۔  ﴿نفسس  تزکیہ  کرنُک  معنی  چُھ  یِہ  بُرٲیِیَو  نِشہِ  پاک  کرُن  تہٕ  اَتھ  اندر  رٕژَر  پھانپھلاوٕنۍ  تہٕ  تِمن  ترقی  دِنۍ،  تہٕ  اَتھ  دباونُک  معنی  چُھ  یِہ  زِ  انسان  وۅتلاوِ  پانس  منٛز  ناپاک  رجحانات  تہٕ  رٕتۍ  رجحانات  دباوِ۔﴾"
  },
  {
    "verse_id": 11,
    "translation": "ثموٗدَن  کوٚر  پننہِ  سرکشی  ہٕنٛدِس  بنیادس  پیٚٹھ  انکار۔"
  },
  {
    "verse_id": 12,
    "translation": "ییٚلہِ  تَمہِ  قومُک  سارِوٕے  کھۅتہٕ  زیادٕہ  شقی  ﴿سنگ  دل﴾  نفر  نہلِیوو،"
  },
  {
    "verse_id": 13,
    "translation": "اللہ  تعالیٰ  سٕنٛدۍ  رسولن  ووٚن  تِمن  لُکن  زِ،  خبردار!  اللہ  تعالیٰ  سٕنٛزِ  اوٗنٹنہِ  ﴿لٲگِزیٚو  نہٕ  اتھہٕ﴾  تہٕ  ترٛیش  چَیٚنس  منٛز  ﴿بٔنۍ زِیوس  نہٕ  رُکاوٹ﴾۔"
  },
  {
    "verse_id": 14,
    "translation": "مگر  تِمو  زٲنۍ  تٔمۍ  سٕنٛز  کتھ  اَپٕز  تہٕ  مٲرٕکھ  اوٗنٹنۍ۔  آخرکار  ترٛٲو  اللہ  تعالیٰ ہن  تِہٕنٛدِس  گناہ کِس  پاداشس  منٛز  تِمن  پیٚٹھ  تِژھ  بلاے  زِ  اَکی  ساعتہٕ  رلٲوِن  سٲری  خاکس۔  ﴿چونکہ  أمۍ  شقی  ﴿سنگ  دل﴾  نفرن  ٲس  قوم چہ  رضامندی  سان  بلکہِ  تہِنٛدِس  مطالبس  پیٚٹھ  اوٗنٹِنۍ  مٲرمٕژ،  یِتھہٕ  پٲٹھۍ  زَن  سورۂ  قمر  آیت  نمبر  29  ہس  منٛز  بیان  چُھ  سپُدمُت،  امہِ  موجوٗب  آو  سٲرِسٕے  قومس  پیٚٹھ  عذاب  نٲزِل  کرنہٕ﴾"
  },
  {
    "verse_id": 15,
    "translation": "تہٕ  تَس  چُھنہٕ  ﴿پننہِ  اَمہِ  کامہِ  ہٕنٛدِ﴾  کُنہِ  بُرٕ  نتیجُک  کانٛہہ  خوف۔"
  }
]