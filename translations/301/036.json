[
  {
    "verse_id": 1,
    "translation": "یِم  چھِ  حروف  مقطعاتو  أندرٕہ  زٕہ  حرف۔  اَمُیک  معنی  زانہِ  پانہٕ  پروردگار۔"
  },
  {
    "verse_id": 2,
    "translation": "قسم  چھُ  مضبوط  ومحکم  باحکمت  قرآن  مجیدُک۔"
  },
  {
    "verse_id": 3,
    "translation": "بے  شک  چھِو  توٚہۍ  اے  محمدؐ  پیغمبرو  أندرٕہ۔"
  },
  {
    "verse_id": 4,
    "translation": "سیزِہ  وَتہِ  پٮ۪ٹھ،  یُس  تُہٕںز  پٲروی  تہٕ  متابعت  کرِ  سُہ  واتہِ  خدایس  نِش۔"
  },
  {
    "verse_id": 5,
    "translation": "نٲزل  چھُ  یہِ  قرآنِ  مجید  کوٚرمُت  تٔمی  خداین  یُس  سٮ۪ٹھاہ  غٲلب  چھُ  یُس  سٮ۪ٹھاہ  رحمت  وول  چھُ۔"
  },
  {
    "verse_id": 6,
    "translation": "توٚہۍ  اوو  پیغمبر  سوزنہٕ  یُتھ  توٚہۍ  بیم  کٔرِو  خداے  سٕندِ  عذابہٕ  نِشہِ  گۅڈٕہ  تتھ  قومس  یِمن  ہٕندین  مالین  بُڈِ  ببن  اوس  نہٕ  اَمہِ  عذابُک  بیم  آمُت  کرنہٕ،  تَمی  چھِ  تِم  دینِ  حقہٕ  نِشہِ  بے  خبر۔"
  },
  {
    "verse_id": 7,
    "translation": "بے  شک  تِمَو  اندرٕہ  چھِ  اکثرن  پٮ۪ٹھ  اَزلہٕ  کہ  تقدیرٕچ  کتھ  برابر  آمٕژ،  تَمہِ  مۅکھہٕ  اَنن  نہٕ  تِم  ایمان۔"
  },
  {
    "verse_id": 8,
    "translation": "تِہٕنز  مثال  چھےٚ  زن  اَسہِ  چھُ  تروومُت  تِہٕنزن  گردنن  منٛز  غول،  تِم  غول  چھِکھ  ہۅنگین  تانۍ  ییٚمہِ  سببہٕ  تِم  کلہٕ  ہیوٚر  کُن  تھٲوِتھ  وَتھ  چھَکھنہٕ  بوزنے  یِوان،  تِہِندِ  ایمان  نِشہِ  دوٗر  آسنچ  چھےٚ  بیاکھ  مثال۔"
  },
  {
    "verse_id": 9,
    "translation": "بیٚیہِ  زن  اَسہِ  قٲیِم  کوٚرمُت  چھُ  تِمن  برونٹھہٕ  کنہِ  اَکھ  دیوارہ،  بیٚیہ  تِہٕنزِ  تھٔر  کِنۍ  تہِ  بیاکھ  دیوارہ،  توپتہٕ  چھِ  اَسہِ  تِم  ؤلِمٕتۍ  پرتھ  طرفہٕ،  پس  چھُنہٕ  تِمن  بوزنے  یِوان  کینٛہہ۔  دۅشوُنۍ  مثالن  ہُنٛد  حاصل  چھُ  یی  کہ۔"
  },
  {
    "verse_id": 10,
    "translation": "ہِشہ  کتھاہ  چھےٚ  توٚہۍ  تِمن  بیٖم  کٔرِتو  یا  مَتہٕ  کٔرِتو،  تِم  ایمان  اَنن  نہٕ  ہرگز۔"
  },
  {
    "verse_id": 11,
    "translation": "توٚہۍ  کٔرِو  بیم  تس  یُس  نصیحت  موجوب  پکہِ  بیٚیہِ  کھۅژِ  حضرت  رحمانس  وُچھنہٕ  ورٲے۔  تِتھِس  شخصس  دِیِو  توٚہۍ  بشارت  گناہن  ہٕندِ  بڈِ  مغفرتٕچ۔    بیٚیہِ  طاقت  و  عمل  کرنس  پٮ۪ٹھ  رٕتہِ  معاوضٕچ۔  اَمی  اندرٕہ  سَپُد  معلوم  کہ  یِم  بُتھ  پھِرن  تہٕ  گمرٲہی  اختیار  کرن  تِم  چھِ  مغفرت  تہٕ  رٕتہِ  عِوضہٕ  ن،  شہِ  محروم۔  اگر  چہ  اَمہِ  جزا  و  سزاہُک  ظہور  دنیاہس  منٛز  سَپدُن  لٲزم  چھُنہٕ۔"
  },
  {
    "verse_id": 12,
    "translation": "کیازِ  أسۍکروکھ  اَکہِ  دۅہ  سٲری  مۅردٕہ  زندٕہ،  تَمی  دۅہ  سپدِ  اَمُیک  ظہور،  بیٚیہِ  چھِ  أسۍ  تِمہٕ  سارے  عملہٕ  لیکھان  یِمہٕ  یِمَو  برونٹھ  کُن  سوزٕ،  بیٚیہ  چھِ  أسۍ  لیکھان  تِمہٕ  عملہٕ  تہِ  یِمہٕ  تِم  پتھ  کُن  تراوان  چھِ۔  بیٚیہِ  چھُ  اَسہِ  پرتھ  چیزاہ  لیکھِتھ  تھوومُت  واضح  کتابہِ  منٛز  یعنی  لوح  محفوظس  منٛز  تِہِندِ  عملہِ  اندر  اَننہٕ  برونٹھُے۔"
  },
  {
    "verse_id": 13,
    "translation": "بیٚیہِ  کٔرِ  توٚہۍ  بیان  تِمن  کٲفرن  برونٹھہٕ  کنہِ ﴿یُتھ  تٲیید  سپدِ  تُہٕندِس  رسالتس  بیٚیہِ  سپدِ  تُہٕندِس  انکار  توحید  و  رسالت  کرنس  پٮ۪ٹھ  حجت  قٲیم﴾ مثال  اَکہِ  گام  کین  لوٗکن  ہٕنز  ییٚلہِ  اَتھ  بستی  منٛز  سوٗزۍ  اَسہِ  کینٛہہ  پیغمبر۔"
  },
  {
    "verse_id": 14,
    "translation": "ییٚلہِ  گۅڈنی  سوٗزۍ  اَسہِ  تِمن  نِشہِ  زٕہ  پیغمبر،  تِمَو  زٲنۍ  تِم  دۅشوے  اَپٕزۍ،  توپتہٕ  کوٚر  اَسہِ  تِمن  دۅن  پیغمبرن  مدد  تریٚمِس  پیغمبر  سٕندِ  سٍتۍ،  تِمَو  تریشوُیو  پیغمبرو  دوٚپ  تِمن  لوٗکن  بے  شک  چھِ  أسۍ  تۅہیہِ  کُن  خداے  سٕندِ  طرفہٕ  پیغمبر۔  توٚہۍ  کٔرِو  توحید  اختیار،  بُت  پرستی  ترٲوِو۔"
  },
  {
    "verse_id": 15,
    "translation": "تِمَو  لوٗکو  دوٚپہَکھ  تۅہیہِ  منٛز  کیا  خصوصیت  چھےٚ  پیغمبر  آسنٕچ،  توٚہۍ  چھِو  نہٕ  مگر  اَسی  ہِوۍ  انسان،  خداے  رحمانن  چھُنہٕ  اَزتانۍ  کانٛہہ  چیزٕے  کتاب  یا  احکام  نٲزل  کٔرِمٕتۍ۔    توٚہۍ  ریشوے  چھِو  بالکل  اَپُز  وَنان۔"
  },
  {
    "verse_id": 16,
    "translation": "تِمَو  پیغمبرو  دوٚپہَکھ  سٲنِس  پروردگارس  چھُ  معلوم  کہ  بے  شک  تہٕ  یقیناً  چھِ  أسۍ  تۅہیہِ  کُن  تِہِندی  طرفہٕ  بطور  رسول  سوزنہٕ  آمٕتۍ۔"
  },
  {
    "verse_id": 17,
    "translation": "اَسہِ  پٮ۪ٹھ  چھُنہٕ  مَٹہِ  مگر  شیچھ  واتناوُنۍ  پوٗرٕ  پوٗرٕ،  سۅ  کٲم  کٔر  اَسہِ  وۅنۍ  چھُ  مانُن  یا  نہ  مانُن  تُہٕنز  کٲم۔"
  },
  {
    "verse_id": 18,
    "translation": "تِمَو  لوٗکو  دوٚپہَکھ  أسۍ  چھِو  توٚہۍ  زانان  پھیٚشل،  کیازِ  تُہٕندِ  یِنہٕ  سٍتۍ  ووٚت  شہرس  منٛز  درٛاگ،  بیٚیہِ  پیوٚو  تُہٕندِ  تحریکہٕ  سٍتۍ  لوٗکن  منٛز  تفرقہ  تہٕ  فساد،  ہرگاہ  نے  توٚہۍ  پتھ  روٗزِو  یہِ  تبلیغ  کرنہٕ  نِشہِ،  یِمہٕ  کتھہٕ  وَننہٕ  نِشہِ،  أسۍ  لایَو  تۅہیہِ  کَنہِ،  بیٚیہِ  واتہِ  تۅہیہِ  سانہِ  طرفہٕ  سخت  عذاب  تہٕ  رنگارنگ  تکلیف۔"
  },
  {
    "verse_id": 19,
    "translation": "پیغمبرو  دوٚپہَکھ  تُہُند  نحوست  چھُ  تۅہیہِ  گۅڈم  پٮ۪ٹھے  پانس  سٍتۍ  کیازِ  سٲری  تکلیف  چھِ  تۅہیہِ  حق  قبول  نہ  کرنہٕ  مۅکھہٕ،  ہرگاہ  توٚہۍ  سٲری  دینِ  حق  قبول  کٔرِتھ  متفق  سپدِہِو،  تیٚلہِ  نہ  آسِہے  تۅہیہِ  پانہٕ  وٲنۍ  جنگ  و  جدال،  نہ  فتنہٕ  فساد،  نہ  ٲسِہِو  توٚہۍ  قحط  سٲلی  تہٕ  درٛاگس  مبتلا۔    کیا  توٚہۍ  چھِوٕہ  یتھ  کتھہِ  نحوست  زانان  یۅسہٕ  نصیحت  سعادتُک  کٕن  تہٕ  بنیاد  چھےٚ،  واقعس  منٛز  یہِ  نحوست  چھُنہٕ  بلکہ  چھِو  توٚہۍ عقلہِ  ہٕندِ  تہٕ  شرع  کہ  حدٕہ  نِشہِ  ڈلہٕ  وُنۍ،  تَمی  مخالفتِ  شرعہ  سٍتۍ  ووت  تۅہیہِ  یہِ  نحوست،  اَمہِ  گفتگووٕچ  خبر  ییٚلہِ  شہرس  منٛز  شایع  سپٕز۔"
  },
  {
    "verse_id": 20,
    "translation": "توپتہٕ  آو  شہرٕ  کہ  اندرٕہ  پٮ۪ٹھہٕ  اَکھ  شخصاہ  یُس  مسلامن  اوس  دوران  دوارن  یُتھنہٕ  یِم  لوٗکھ  پیغمبرن  کینٛہہ  تکلیف  واتناوَن  ییٚمہِ  سٍتۍ  قومُک  قوم  تباہ  گژِھہ۔"
  },
  {
    "verse_id": 21,
    "translation": "تٔمۍ  شخصن  دوٚپُکھ،  اے  لوٗکو  پیغمبرن  ہٕنز  کٔرِو  پٲروی،  توٚہۍ  پٔکِو  ضرور  تِہٕنزِ  وَتہِ  یِم  نہٕ  تۅہیہِ  سیٚز  وَتھ  ہاونٕہ  خٲطرٕ  کُنہِ  قسمہٕ  معاوضہٕ  منگان  چھِ،  بیٚیہِ  چھِ  تِم  پانہٕ  سیٚزِ  وَتہِ  پٮ۪ٹھ،  تِمن  کانٛہہ  خۅد  غرضِیاہ  چھَنہٕ  اَتھ  اندر۔"
  },
  {
    "verse_id": 22,
    "translation": "مےٚ  نِشہِ  کیا  عذُر  چھُ  تہٕ  مےٚ  کیا  گوٚو  کہ  بہٕ  کیا  کرنہٕ  بندگی  تس  پروردگارٕ  سٕنز  ییٚمۍ  بہٕ  پٲدٕ  کوٚرنس۔  وَنُن  اوس  أمِس  تۅہیہِ  کیا  گوٚو  توٚہۍ  چھِو  نہٕ  پروردگارٕ  سٕنز  عبادت  کران  ییٚمۍ  توٚہۍ  پٲدٕ  کٔرِنَو،  یہِ  ووٚن  أمۍ  پانہٕ  سٕے  یُتھ  منہٕ  مخٲطبن  باعثِ  اشتعال  سپدِہ۔  بیٚیہِ  چھُو  تۅہیہِ  سارِنٕے  تس  کُن  رجوع  کرُن،  پتولاکہ  واتُن  موجودٕہ  حالتس  کُن  نظر  کٔرِتھ  کمہِ  بُتھہِ  ہیٚکِو  توٚہۍ  تَس  برونٹھ  کنہِ  بُتھ  دِتھ۔"
  },
  {
    "verse_id": 23,
    "translation": "کیا  بہٕ  ہیٚکا  تُہٕندۍ  پٲٹھۍ  تس  ورٲے  تِم  تِم  چیز  معبود  زٲنِتھ  یِمن  ہٕندِ  عجزٕچ  کیفیت  یہِ  چھےٚ  کہ  ہرگاہ  خداے  رحمان  مےٚ  نسبت  کانٛہہ  تکلیفاہ  واتناوُن  ییٚژِھہ،  تِمن  معبودانِ  بٲطلن  ہٕنز  سفٲرش  ہیٚکہِ  نہٕ  مےٚ  کانٛہہ  فٲیدٕہ  واتنٲوِتھ۔  نہ  ہیٚکن  تِم  پانہٕ  پننہِ  قدرت  سٍتۍ  تہٕ  طاقت  سٍتۍ  مےٚ  تَمہِ  تکلیفہٕ  نِشہِ  مۅکلٲوِتھ۔"
  },
  {
    "verse_id": 24,
    "translation": "ہرگاہ  بہٕ  یِتھۍ  نابکار  پنٕنۍ  معبود  زانکھ  تیٚلہِ  چھُس  بہٕ  نَنہِ  گمرٲہی  منٛز۔"
  },
  {
    "verse_id": 25,
    "translation": "مےٚ  چھُ  تُہٕندِس  پروردگارس  پٮ۪ٹھ  ایمان  اوٚنمُت۔  توٚہۍ  تہِ  بوٗزِو  میٲنۍ  کتھ  وارٕہ،  مگر  تِمن  لوٗکن  پٮ۪ٹھ  پیوٚو  نہٕ  أمِس  شخصہٕ  سٕنزن  کتھن  ہُنٛڈ  کانٛہہ  اثر  بلکہ  روٚٹُکھ،  توپتہٕ  مورُکھ۔  کنہِ  لٲے  لٲے  کوٚڈہس  جان  یا  زولُکھ  نارس  اندر  یا  چوٗرہس  ہوٚٹ۔  بہرحال  یِمَو  تریٚیَو  طریقو  اندرٕہ  اکہِ  طریقہ  کوٚرُکھ  شہید۔  "
  },
  {
    "verse_id": 26,
    "translation": "شہید  سپدُوُنُے  سَپُد  تٔمِس  خداے  سٕندِ  طرفہٕ  ارشاد  کہ  اے  باایمانہٕ  گژھ  اَژ  جنتس۔  سُہ  باایمان  لوٚگ  اَمہِ  ساعتہٕ  تہِ  وَننہِ  کاش  کہ  میٲنِس  قومس  سپدِہا  معلوم  میون  حال،"
  },
  {
    "verse_id": 27,
    "translation": "کہ  مےٚ  کٔر  مغفرت  میٲنۍ  پروردگارن  ایمان  و  اتباع  رسول  کہ  برکتہٕ،  بیٚیہِ  کوٚرنس  بہٕ  باعزت  لوٗکو  اندرٕہ۔  یہِ  بوٗزِتھ  انہن  تِم  ایمان،  تِمن  تہِ  یِیہِ  ہا  یِتھے  پٲٹھۍ  مغفرت  کرنہٕ  تہٕ  عزت  دِنہٕ۔  ییٚلہِ  اَمہِ  شہرٕ  کیو  لوٗکو  پیغمبرن  تہٕ  تِہٕندین  تابعن  سٍتۍ  یُتھ  معاملہٕ  کوٚر۔  اَسہِ  ہیوٚت  تِمن  اَمُیک  انتقام  ہیٚنہٕ  خٲطرٕ۔"
  },
  {
    "verse_id": 28,
    "translation": "وول  نہٕ  اَسہِ  تس  باایمان  سٕندِس  قومس  پٮ۪ٹھ  تِہِندِ  شہید  سپدنہٕ  پتہٕ  سُہ  قوم  گالنہٕ  خٲطرٕ  کانٛہہ  لشکراہ  ملٲیکن  ہُنٛد  آسمان  کہ  طرفہٕ،  نہ  ٲس  اَسہِ  تَمِچ  ضرورت  کیازِ  تِہُنٛد  ہلاک  کرُن  اوسنہٕ  محتاج  کُنہِ  بڈِ  لشکرُک۔"
  },
  {
    "verse_id": 29,
    "translation": "بلکہ  اوس  سُہ  سزاہ  اَکھ۔  سخت  آوازاہ  جبریل  امین  سٕنز  یا  بیٚیہِ  کٲنسہِ  مَلکہٕ  سٕنز۔  یانۍ  سۅ  کریکھ  گٔیہِ  تانۍ  شیہلے  تِم  سٲری۔"
  },
  {
    "verse_id": 30,
    "translation": "افسوس  یِتھین  بندن  ہٕندِس  حالس  پٮ۪ٹھ  یِمن  نِشہِ  ییٚلہِ  ووت  کانٛہہ  پیغمبراہ  تیٚلہِ  ٲسۍ  تِم  تس  پیغمبرس  ٹسنہٕ  تہٕ  ٹھٹھہٕ  کران۔"
  },
  {
    "verse_id": 31,
    "translation": "کیا  تِمَو  وُچھنا  اَسہِ  کٲژاہ  جمٲعژ  تہٕ  کٲژاہ  اُمتہٕ  کرِ  تِمن  برونٹھ  ہلاک  محض  اَمی  مۅکھہٕ  کہ  تِم  ٲسۍ  سانین  پیغمبرن  ٹھٹھہٕ  کران  تہٕ  اَپزِیٲرۍ  زانان  یِم  نہٕ  زانٛہہ  تِمن  نِشہِ  واپس  ہیٚکن  یِتھ  دنیاہس  کُن۔  اَتھ  کتھہِ  اندرَے  تِم  ذرا  غور  کرہن  ممکن  اوس  کہ  تکذیب  و  استہزا  نِشہِ  روزہن  پتھ۔"
  },
  {
    "verse_id": 32,
    "translation": "چھُنہِ  تِمَو  اندرٕہ  کانٛہہ  تہِ  یُس  نہٕ  قیامتُک  دۅہ  سارِنٕے  لوٗکن  سٍتۍ  اَسہِ  برونٹھہٕ  کنہِ  حٲضر  کرنہٕ  یِیہِ۔"
  },
  {
    "verse_id": 33,
    "translation": "بیٚیہِ  چھُ  لوٗکن  ہٕندِ  خٲطرٕ  سانہِ  قدرتُک  بوٚڈ  نِشانہٕ  بیٚیہِ  توحیدٕچ  بٔڈ  دلیل  مۅردٕہ  زمین  یُس  أسۍ  زندٕہ  چھِن  کران  دوٗدٕ  سٍتۍ  توپتہٕ  چھِ  أسۍ  کڑان  تِمہِ  زمینہٕ  منٛزٕ  غلہٕ  تہٕ  اناج،  تَمہِ  منٛزٕ  چھِ  لوٗکھ  کھیوان۔"
  },
  {
    "verse_id": 34,
    "translation": "بیٚیہِ  کٔرۍ  اَسہِ  اَتھ  زمینس  منٛز  کھٔزر  کُلین  ہٕندۍ،  بیٚیہِ  دچھہِ  رٲنٹھن  ہٕندۍ  باغ،  تِمنٕے  منٛز  کوٚر  جٲری  اَسہِ  ناگہٕ  راد  تہٕ  کۅلہٕ۔"
  },
  {
    "verse_id": 35,
    "translation": "یُتھ  لوٗکھ  کھین  اناجِکۍ  پٲٹھۍ  تمُیک  میوٕہ  تہِ۔  یِم  چیز  کٔرۍ  نہٕ  پٲڈٕہ  تِہِندیٚو  اَتھو  اگر  چہ  بیول  وَوٕنٕچ  سگ  دِنٕچ  کٲم  کٔر  تِموٕے  مگر  پھل  تہٕ  غلہٕ  پٲدٕہ  کرُن  چھُ  اللہ  تعالیٰ  سٕنزٕے  کٲم  بیٚیہِ  نہٕ  کٲنسہِ  ہٕنز۔  کیا  یِژھہٕ  قدرت  چہ  دلیلہٕ  وُچھ،  تھ  تہِ  کرن  نا  تِم  شکرگزٲری  ییٚمُیک  گۅڈٕنُیک  ہیرٕپوو  چھُ  توحید۔"
  },
  {
    "verse_id": 36,
    "translation": "مُنزہ  تہٕ  پٲک  چھُ  سُہ  ذاتِ  پاک  ییٚمۍ  پٲڈٕھ  کٔرۍ  پننہِ  قدرت  سٍتۍ  سارِنٕے  چیزن  ہٕندۍ  جورٕہ  تہٕ  مقابلہ  تِمَو  چیزو  اندرٕہ  یِم  کھاران  چھِ  زمین  نباتاتو  اندرٕہ  بیٚیہِ  چھُ  یہے  کیفیت  خۅد  تِمن  ہٕندیو  پننیو  ذاتو  اندرٕہ  یعنی  بشر  تہٕ  انسانو  اندرٕہ  چھِ  أڈۍ  موٚہنِوۍ  اَجہِ  زنانہٕ،  بیٚیہِ  تِمَو  چیزو  أندرٕ  یِمن  ہٕنز  نہٕ  تِمن  خبرٕے  چھےٚ  کینٛہہ۔  غرض  کیا  خدایاہ  چھُ،  سٲری  مخلوق  کٔرِن  پٲدٕہ  اَکھ  أکۍ  سٕندۍ  مقابل،  تہٕ  پانہٕ  چھُ  خالقِ  یکتا  مقابل  تہٕ  جورٕہ  آسنہٕ  نِشہِ  مُنزہ  تہٕ  پاک۔"
  },
  {
    "verse_id": 37,
    "translation": "بیاکھ  نشانہٕ  چھُ  لوٗکن  ہٕںدِ  خٲطر  خداے  سٕندِ  قدرتُک،  راتُک  وقت،  تٲریکی  اصل  آسنہٕ  مۅکھہٕ  چھُ  آفتابُک  گاش  تتھ  پٮ۪ٹھ  اَکھ  مسلہ  ہیوٗ،  تمی  رٲژ  پٮ۪ٹھہٕ  ییٚلہِ  أسۍ  والان  چھِ  دۅہ  کہ  گاشُک  سُہ  مسلہ  کہ  أتی  چھِ  لوٗکھ  واتان  بیٚیہِ  اَنہِ  گٔٹِس  منٛز۔"
  },
  {
    "verse_id": 38,
    "translation": "بیاکھ  نشانہٕ  چھُ  معبودِ  برحق  سٕندِ  قدرتُک  آفتاب،  یُس  پکان  چھُ  پننہِ  مقرر  جایہِ  پٮ۪ٹھہٕ۔  یہِ  چھُ  اندازٕہ  کوٚرمُت  سٮ۪ٹھاہ  زبردست  سٮ۪ٹھاہ  زانن  وٲلۍ  خداین۔"
  },
  {
    "verse_id": 39,
    "translation": "بیٚیہِ  کٔرۍ  اَسہِ  زوٗنہِ  ہٕندِ  خٲطرٕ  پڑاو  مقرر،  یِم  اَٹھووُہ  چھِ۔    تااینکہ  پکان  پکان  چھےٚ  سۅ  بیٚیہِ  گژھان  ہۅچھمٕژ  پرٲنۍ  کھٔزرٕ  چہ  مورِ  ہِش۔"
  },
  {
    "verse_id": 40,
    "translation": "اَسہِ  چھُ  زوٗنہِ  تہٕ  آفتاب  کہ  پکنُک  تِیُتھ  اندازٕہ  تھوومُت،  بیٚیہِ  چھُ  اَسہِ  رات  و  دۅہ  کہ  یِنہٕ  گژھنُک  سُہ  انتظام  کوٚرمُت  کہ  نہ  ہیٚکہِ  آفتاب  زوٗنہِ  رٔٹِتھ  کیازِ  سُہ  چھُ  أکِس  آسمانس  پٮ۪ٹھ،  یہِ  چھُ  بیٚیِس  آسمانس  پٮ۪ٹھ۔  نہ  ہیٚکہِ  رات  برونٹھ  گٔژِھتھ  دۅہس،  پرتھ  اکھاہ  چھُ  یِمَو  اندرٕہ  أک،  س  أکِس  آسمانس  منٛز  ژھانٹھ  وایان  یعنی  پکان۔  پرتھ  اَکھاہ  چھُ  پننِس  پننِس  دٲیرس  منٛز  حسابہٕ  موجوب  تَمہِ  طریقہٕ  پکان  اَکھ  أکۍ  سٕندِس  حسابس  منٛز  تہٕ  انتظامس  منٛز  ہیٚکہِ  نہٕ  کانٛہہ  اَکھ  خلل  ترٲوِتھ  یعنی  آفتاب  ہیٚکہِ  نہٕ  پانے  پننہِ  اختیارٕہ  تَمہِ  ساعتہٕ  طلوع  کٔرِتھ،  پننہِ  روشنی  سٍتۍ  زمین  روشن  کٔرِتھ۔  ییٚمہِ  ساعتہٕ  آفتاب  آسہِ  زمینس  پننہِ  روشنی  سٍتۍ  نورٲنی  کران۔  حدیث  شریفس  منٛز  چھُ  کہ  آفتابُک  مستقر  چھُ  عرش  مجیدس  تل۔  یہِ  چھُ  غروب  کہ  وقتہٕ  سجدٕہ  دِوان،  تتھ  منٛز  حکم  دریافت  کران  بیٚیہِ  دۅہ  کہ  طلوعُک۔  اکہِ  دۅہ  یِیہِ  تس  حکم  کرنہٕ  کہ  طلوع  مَہ  کر،  واپس  گژھ  تپٲری  یپٲرۍ  آکھ،  تَمہِ  دۅہ  کھسہِ  آفتاب  مغرب  کہ  طرفہٕ،  سُہ  چھُ  قیامت  چو  نشٲنیو  منٛزٕ  اَکھ  نشانہٕ۔"
  },
  {
    "verse_id": 41,
    "translation": "خداے  سٕندِ  قدرتُک  بیاکھ  نشانہٕ  چھُ  لوٗکن  ہٕندِ  خٲطرٕ  کہ  اَسہِ  تُلۍ  تِہِندۍ  آباو  اجداد  تتھ  ناوِ  منٛز  یۅسہٕ  بٔرِتھ  ٲس  ضروریاتو  سٍتۍ۔"
  },
  {
    "verse_id": 42,
    "translation": "بیٚیہِ  کرِ  اَسہِ  پٲدٕہ  تِمن  ہٕندِ  خٲطرٕ  تِژھے  ناوٕہ  ہِشہِ  بیٚیہِ  ناوٕہ  یِمن  منٛز  تِم  سوار  سپدان  چھِ۔  بیٚیہِ  تتھ  ناوِہ  ہِی  بیٚیہِ  تِم  چیز  یِمن  پٮ۪ٹھ  تِم  سوار  سپدِتھ  خشکی  ہُنٛد  سفر  کران  چھِ  یعنی  ووٗنٹ  وغٲرٕہ۔    چنانچہ  عرب  چھِ  وانان  ووٗنٹس  سفینتہ  البر  خشکی  ہٕنز  ناو۔  اَتھ  منٛز  چھِ  شامل  تِمہٕ  سوارِ  یِمہٕ  نَوِ  ایجاد  آیہِ  کرنہٕ،  ریل،  موٹر،  ہوایی  جہازٕہ،  راکٹ  وغٲرٕہ۔"
  },
  {
    "verse_id": 43,
    "translation": "ہرگاہ  أسۍ  یَژھہَو  تِم  پھاٹوُہوکھ  تِمو  ناوَو  سان۔  پس  آسہِ  نہٕ  تِہِندِ  خٲطرٕ  تِمَو  معبودانِ  باطلو  اندرٕہ  یِمن  تِم  شریکِ  خدا  زانان  چھِ  کانٛہہ  فریاد  رَس  واتہٕ  وُناہ۔  نہ  یِن  تِم  بچاونہٕ  پھٹنہٕ  کیو  حٲدِثاتو  نِشہِ۔"
  },
  {
    "verse_id": 44,
    "translation": "مگر  چھِ  تِم  بٔچِتھ  سانی  مہربٲنی  سٍتۍ  بیٚیہِ  چھِ  تِم  تمتع  تہٕ  فٲیدٕہ  تُلناوُنۍ  دنیاچہ  زندگی  ہُنٛد  أکِس  مُعین  وقتس  تانۍ۔"
  },
  {
    "verse_id": 45,
    "translation": "ییٚلہِ  تِمن  لوٗکن  توحیدچن  دلیلن  سٍتۍ  مضمونِ  وعید  وَننہِ  یِوان  چھِ  کہ  توٚہۍ  کھوٗژِو  تتھ  عذابس  یُس  تۅہیہِ  برونٹھہٕ  کنہِ  چھُ  یعنی  یُس  دنیاہس  منٛز  تۅہیہِ  کرنہٕ  یِیہِ،  غرق  یا  خسف  ہیوٗ،  بیٚیہِ  تتھ  عذابس  یُس  تۅہیہِ  مرنہٕ  پتہٕ  یِوُن  چھُ  یعنی  انکارِ  توحیدس  پٮ۪ٹھ  یُس  عذاب  تۅہیہِ  واقع  سپدٕوُن  چھُ  تتھ  کھوٚژۍ  تَو،  اَدٕہ  سُہ  دنیاہس  منٛز  وٲتۍ  تن  یا  ٲخرتس  اندر  تتھ  کھوٗژِتھ  أنۍ  تو  ایمان،  دیٚو  تۅہیہِ  پٮ۪ٹھ  رحم  یِیہِ  کرنہٕ۔"
  },
  {
    "verse_id": 46,
    "translation": "بیٚیہِ  چھُنہٕ  واتان  تِمن  نِشہِ  کانٛہہ  آیاہ  تِہِندِس  پروردگار  سٕندیوٚ  آیاتو  اندرٕہ  مگر  تِم  چھِ  تَمہِ  نِشہِ  بُتھ  پھِران  تہٕ  سرتٲبی  کران۔  یِتھہٕ  پٲٹھۍ  بیٖم  کرنُک  تہٕ  کھۅژناونُک  یِمن  پٮ۪ٹھ  کانٛہہ  اثر  چھُنہٕ  سپدان  تِتھے  پٲٹھۍ  چھُنہٕ  تِمن  ترغیبُک  تہٕ  کانٛہہ  اثر  پیوان  چنانچہ۔"
  },
  {
    "verse_id": 47,
    "translation": "بیٚیہِ  ییٚلہِ  وَننہٕ  یِوان  چھُ  تِمن  اللہ  تعالیٰ  ہن  یِمہٕ  نعمژٕہ  تۅہیہِ  عطا  کرِمَژٕہ  چھےٚ،  یُس  مال  تۅہیہِ  دُیتمُت  چھُنَو،  تَمہِ  منٛزٕ  کٔرِو  خرچ  خداے  سٕنزِ  وَتہِ  اندر،  ونان  چھِ  تتھ  موقعس  پٮ۪ٹھ  کٲفر  باایمانن،  کیا  أسۍ  کھیاووکھہٕ  تِم  لوٗکھ  یِمن  ہرگاہ  اللہ  تعالیٰ  کھیاوُن  ییٚژِھہ  ہا  تہٕ  سُہ  کھیاوِہیکھ۔  توٚہۍ  چھِو  نہٕ  مگر  نَنہِ  گمرٲہی  منٛز۔"
  },
  {
    "verse_id": 48,
    "translation": "بیٚیہِ  چھِ  ونان  کٲفر  لوٗکھ  پیغمبرِ  برحقس  تہٕ  مسلمانن  بطورِ  انکار  کہ  یہِ  قیامتُک  وعدٕہ  کرسپدِ  پوٗرٕہ  چھِوہے  توٚہۍ  پوٚز  وَنان  تیٚلہِ  کٔرۍ  تو  بیان  کر  یِیہِ  قیامت۔    اللہ  تعالیٰ  چھُ  فرماوان  کہ  یِم  یۅسہٕ  یہِ  کتھ  باربار  پٕرٛژھان  چھِ،  زن  یِمن  سخت  انتظار  چھُ  قیامتُک۔"
  },
  {
    "verse_id": 49,
    "translation": "تِم  لوٗکھ  چھِنہٕ  انتظار  کران  تہٕ  پیاران  مگر  کُنی  سخت  کریکہِ  یعنی  نفخہ  اولیٰ  یۅسہِ  تِمن  ہنگہٕ  تہٕ  منگہٕ  رَٹہِ۔  تِم  ٲسۍ  پانہٕ  وٲنۍ  تَمہِ  وقتہٕ  حسبِ  معمول  پننین  معاملاتن  اندر  ہَر  ہَرے  کران  تتھ  آوازِ  سٍتۍ  گژھن  تِم  ختم۔"
  },
  {
    "verse_id": 50,
    "translation": "پس  ہیکن  نہٕ  تِم  تَمہِ  ساعتہٕ  شُرین  بٲژن  ہٕندِ  خٲطرٕ  کانہہ  وصیتاہ  کٔرِتھ۔  نہ  ہیٚکن  پننِس  عیالس  کُن  واپس  یِتھ،  یُس  ییٚتہِ  نس  آسہِ  سُہ  مَرِ  تٔتہِ  تھٕے۔  یہِ  گوٚوگۅڈنُیک  پھۅکھ  ییٚمہِ  سٍتۍ  سٲری  مرن۔"
  },
  {
    "verse_id": 51,
    "translation": "توپتہٕ  یِیہِ  ژتجی  ؤہرۍ  بیاکھ  پھۅکھ  دِنہٕ  پوگس  منٛز  ییٚمہِ  سٍتۍ  سٲری  بیٚیہِ  دوبارٕہ  زندٕہ  سپدن،  یانۍ  سُہ  پھۅکھ  یِیہِ  دِنہٕ  تام  نیرن  قبرو  منٛزٕ،  توپتہٕ  پکن  پننِس  خدایس  کُن  دوران  دوارن،  توپتہٕ  ییٚلہِ  تَتہِ  ہولناک  تہٕ  ہٲبت  ناک  حالات  وُچھن۔  "
  },
  {
    "verse_id": 52,
    "translation": "حٲران  سپدِتھ  وَنن  اَکھ  أکِس  ہاے  افسوس،  أسۍ  کٔمۍ  سنا  تُلۍ  نِندرِ  ہٕنزِ  جایہِ  نِشہِ  یعنی  قبرو  منٛزٕ۔    ملٲیک  وننکھ،  یٔہے  چھےٚ  سۅ  قیامت  ییٚمُیک  وعدٕہ  حضرت  رحمٰن  اوس  فرماوان،  پوٚز  ٲسۍ  فرماوان  پیغمبر  مگر  توٚہۍ  ٲسِو  نہٕ  مانان۔    اللہ  تعالیٰ  چھُ  فرماوان۔"
  },
  {
    "verse_id": 53,
    "translation": "بہرحال  سُہ  نفخِ  ثانیہ  یعنی  دوٚیُم  پھۅکھ  آسہِ  کُنی  سخت  کریکھاہ،  یانۍ  سۅ  سپدِ  تانۍ  یِم  تِم  سٲری  جمع  سپدِتھ  اَسہِ  برونٹھ  کُن  حٲضر  کرنہٕ۔"
  },
  {
    "verse_id": 54,
    "translation": "پس  تَمہِ  دۅہ  یعنی  قیامتُک  دۅہ  یِیہِ  نہٕ  کٲنسہِ  شخصس  کُنہِ  قسمہٕ  ظلم  کرنہٕ،  بیٚیہِ  یِیَو  نہٕ  تۅہیہِ  جزا  تہٕ  بدلہٕ  دِنہٕ  مگر  تِمنٕے  کامین  ہُنٛد  یِمہٕ  توٚہۍ  دنیاہس  منٛز  کران  ٲسِو۔  یہِ  گوٚو  نارٕھ  کین  لوٗکن  ہُنٛدحال۔"
  },
  {
    "verse_id": 55,
    "translation": "بے  شک  جنتی  آسن  تَمہِ  دۅہ  واریاہن  شغلن  سٍتۍ  خۅش  دل۔"
  },
  {
    "verse_id": 56,
    "translation": "تِم  تہٕ  تِہٕنزٕ  بیٚیہِ  زنانہٕ  آسن  ساین  تل۔  مُزیِن  تہٕ  بیٚیہِ  آرٲیش  کرنہٕ  آمتین  پلنگن  پٮ۪ٹھ  تکیہ  دِتھ  بِہِتھ۔"
  },
  {
    "verse_id": 57,
    "translation": "تِہِندِ  خٲطرٕ  آسن  تِمن  جنتن  منٛز  کم  کم  میوٕہ  بیٚیہِ  آسہِ  تِہِندِ  خٲطرٕ  تہِ  سورُے  ییٚمِچ  تِم  خواہش  تہٕ  رغبت  کرن۔"
  },
  {
    "verse_id": 58,
    "translation": "بیٚیہِ  بوزن  تِم  سلام  رحمت  وٲلِس  پروردگار  سٕندِ  طرفہٕ۔  پانہٕ  فرماوِ  تِمن  سلام  رحمت  وول  پروردگار  یِمن  لفظن  اندر،  السلام  علیکم  یا  اہل  الجنتہ۔"
  },
  {
    "verse_id": 59,
    "translation": "حکم  سَپدِ  موقفس  منٛز  اصحابِ  نارن  کہ  جُدا  روٗزِو  باایمانن  نِشہِ  اے  کافرو  کفروشرکُک  جرم  کرٕوُنیو  لوٗکو۔  کیازِ  باایمان  یِن  سوزنہٕ  جنتس  کُن۔  توٚہۍ  یِیِو  سوزنہٕ  نارٕ  جہنمس  کُن،  تمی  وقتہٕ  یِیہِ  تِمن  بطور  زجروملامت  وَننہٕ۔"
  },
  {
    "verse_id": 60,
    "translation": "اے  بنی  آدمو  کیا  مےٚ  ٲسِو  نا  توٚہۍ  عہد  کرنٲوِمٕتۍ،  بیٚیہِ  اوسنامےٚ  تٲکیدی  حکم  کوٚرمُت  کہ  یُتھنہٕ  توٚہۍ  پرستش  تہٕ  عبادت  کٔرِو  شیطان  سٕنز  کیازِ  سُہ  چھُ  تُہُنٛد  نوٚن  دشمن۔"
  },
  {
    "verse_id": 61,
    "translation": "بیٚیہِ  ٲسِمَو  نا  عہد  کرنٲوِمٕتۍ  کہ  عبادت  کٔرِۍزِ  میٲنی  یٲژ،  یٔہے  چھَو  سیٚز  وَتھ۔"
  },
  {
    "verse_id": 62,
    "translation": "بے  شک  تٔمۍ  ڈٲلۍ  تۅہیہِ  اندرٕہ  واریاہ  لوٗکھ۔  کیا  توٚہۍ  ٲسِو  نا  ییٖژہن  تہِ  زانان  کہ  اگر  أسۍ  أمِس  شیطان  سٕندِ  گمراہ  کرنہٕ  سٍتۍ  ڈَلو  تہٕ  گمراہ  سپدَو،  أسۍ  تہِ  چھِ  عذابس  مستحق۔"
  },
  {
    "verse_id": 63,
    "translation": "ییٚکیا  گوٚو  سُہ  جہنم  ییٚمُیک  تۅہیہِ  وعدٕہ  یِوان  اوس  کرنہٕ۔"
  },
  {
    "verse_id": 64,
    "translation": "أژِو  اَتھ  جہنمس  اندر  یَتھ  توٚہۍ  انکار  ٲسِو  کران۔"
  },
  {
    "verse_id": 65,
    "translation": "تَمہِ  دۅہ  کرو  أسۍ  مۅہر  تِہِندین  چانٹین  پٮ۪ٹھ،  توپتہٕ  کرن  کتھ  اَسہِ  سٍتۍ  تِہِندۍ  اَتھہٕ،  بیٚیہِ  دِن  گوٲہی  تِہِندۍ  کھۅر  تِمن  سارِنٕے  کامین  ہٕنز  یِمہٕ  یِم  کران  ٲسۍ  دنیاہس  اندر۔  یہِ  عذاب  سپدِ  تِمن  ٲخرتس  اندر۔"
  },
  {
    "verse_id": 66,
    "translation": "ہرگاہ  أسۍ  یژھہَو  دنیاسٕے  منٛز  دِمہٕ  ہَو  أسۍ  تِمن  کُفرُک  سزا۔  گاشہِ  روٚستُے  کرہوکھ  أچھ  تِہٕنزٕہ۔  أچھی  تھاوہوکھ  نہٕ  کُنہِ۔  توپتہٕ  ہیٚہَن  تِم  وَتہِ  کُن  دورُن  تہٕ  پکُن۔  سۅ  کتہِ  سا  یِیہِ  ہیکھ  وَتھ  بوزنہٕ۔  أچھو  ورٲے  یا  أچھن  ہٕندِ  گاشہِ  ورٲے۔"
  },
  {
    "verse_id": 67,
    "translation": "اَمہِ  کھۅتہٕ  زیادہ  بیٚیہِ  ہرگاہ  أسۍ  یژھہَو  کفرٕ  کِس  سزاہس  منٛز  تِمن  مسخ  صورت  کرٕنۍ،  ضرور  ہیٚکہٕ  ہوکھ  مسخ  صورت  کٔرِتھ۔  ییٚتہِ  نِس  آسن  تَتہِ  نس  گژھن  روٗزِتھ۔  پس  ہیٚکہٕ  ہن  نہٕ  برونٹھ  پٔکِتھ  نہ  پوٚت  پھیٖرِتھ۔  مسخہٕ  صورت  سٍتۍ  سپدِہَکھ  ژۅکھوٚر،  أکۍ  سٕے  جایہِ  گژھہن  روٗزِتھ،  یہِ  گژِھہ  نہٕ  کینٛہہ  عجٲیب  زانُن  کیازِ  اَمِچ  اَکھ  نظیر  چھےٚ  موجود۔"
  },
  {
    "verse_id": 68,
    "translation": "بیٚیہِ  یس  شخصس  أسۍ  زیادٕھ  عمر  چھِ  دِوان  تس  چھِ  أسۍ  صورتس  منٛز  تبدیل  کران۔  کیا  یہِ  حالت  وُچھِتھ  تہِ  چھُنا  تِمن  فکرِ  تران۔"
  },
  {
    "verse_id": 69,
    "translation": "یِم  کافر  یِمَو  نبوتس  انکار  کرنہٕ  خٲطرٕ  حضرت  محمد  صلی  اللہ  علیہ  وسلمس  شاعر  ونان  چھِ،  یہِ  تِہُنٛد  وَنُن  چھُ  محض  بٲطل،  کیازِ  اَسہِ  ہیٚچھِنٲوۍ  نہٕ  محمد  صلی  اللہ  علیہ  وسلم  بٲتھ  وَنٕنۍ،  نہ  چھُ  تِہِندس  شانس  سزاوار  کیازِ  تِم  چھِ  اعلیٰ  درجِکۍ  محقق۔  مضامین  شعریُک  بنا  چھُ  محض  تخیلاتن  پٮ۪ٹھ  آسان۔  یِمن  دۅن  کتھن  منٛز  چھےٚ  کافی  تنافی  تہٕ  تناقص۔    یہِ  تِم  بیان  کران  چھِ  تہِ  چھُنہٕ  مگر  نصیحتُک  کلام۔  بیٚیہِ  احکامِ  الہٰی  نٔنہِ  راوُن  قرآن  مجید۔"
  },
  {
    "verse_id": 70,
    "translation": "یُتھ  تِم  بیم  کرن  تس  شخصس  ییٚمہ  سُنٛد  دِل  زندٕ  ہ  آسہِ،  بیٚیہِ  یُتھ  کا  فرن  پٮ۪ٹھ  عذابٕچ  حُجت  قایم  سپدِ،  تِمن  یِیہِ  وَننہٕ  باوجودِ  این  کہ  تۅہیہِ  ہے  بوٗزِو  سٲنۍ  احکام  مگر  بوٗزِتھ  کوٚرُو  انکار۔"
  },
  {
    "verse_id": 71,
    "translation": "کیا  تِمَو  مشرک  لوٗکو  کٔر  نا  یتھ  کُن  نظر  کہ  اَسہِ  کوٚر  تِہِندِ  فٲیدٕہ  تہٕ  نفع  خٲطرٕ  پننیو  اَتھو  سٍتۍ  بنٲوِمٕتیو  چیزو  اندرٕہ  چاروٲے  پٲدٕ۔  چنانچہ  سٲنۍ  مٲلک  بناونہٕ  سٍتۍ  بنے  تِم  تِمن  چارواین  ہٕندۍ  مٲلک۔"
  },
  {
    "verse_id": 72,
    "translation": "بیٚیہِ  کٔرۍ  اَسہِ  تِم  چاروٲےرام  تہٕ  مُسخر  تہنٛدِ  خاطرٕہ،  پس  چھِ  تِمو  أندرٕہ  اڈیٚن  پٮ۪ٹھ  سوار  سپدان  بیٚیہِ  چھِ  تِمَو أندرٕہ  اڈٮ۪ن  تِم  کھیٚوان۔"
  },
  {
    "verse_id": 73,
    "translation": "بیٚیہِ  چھِ  تِہِندِ  خٲطرٕ  تِمن  چارواین  منٛز  واریاہ  فٲیدٕہ،  بیٚیہِ  دۅد  چیٚنہٕ  چہ  جایہِ۔  کیا  اَتھ  پٮ۪ٹھ  تہِ  کرن  نا  تِم  شکرگزٲری  سٲنۍ۔    یتھ  منٛز  سارِوٕے  چیزو  اندرٕہ  اہم  تر  اقدام  اوس  توحید  قبول  کرُن۔  مگر  تِمَو  کوٚر  شکرٕہ  تہٕ  توحید  جایہِ  کفر  تہٕ  شرک  اختیار۔"
  },
  {
    "verse_id": 74,
    "translation": "یِمہٕ  یِمہٕ  مہربٲنی  عطا  کٔرِتھ  ٹھٔہرٲوۍ  تِمَو  معبودِ  برحق  ورٲے  اَپِزۍ  معبود  یتھ  وۅمیزِ  پٮ۪ٹھ  کہ  دیٚو  تِمن  معبودانِ  بٲطلن  ہٕندِ  طرفہٕ  واتہِ  کٲنسہِ  مدداہ۔"
  },
  {
    "verse_id": 75,
    "translation": "مگر  تِم  ہیکن  نہٕ  تِمن  کُنہِ  قسمہٕ  مدد  کٔرِتھ۔  مدد  کرنٕچ  کیا  کتھ  چھےٚ  حالانکہ  تِم  تہِ  یِن  تِہِندۍ  فوج  بٔنِتھ  یِکہٕ  وَٹہٕ  جبراً  حاضر  کرنہٕ،  توپتہٕ  کرن  تِہٕنزے  مخالفت،  تِمن  خلاف  دِن  بیان،  دپنَکھ  توٚہۍ  ٲسِو  نہٕ  اَسہِ  عبادت  کران۔    وۅنۍ  ییٚلہِ  یِم  لوٗکھ  یِمن  واضح  تہٕ  صاف  امورن  خلاف  کران  چھِ۔"
  },
  {
    "verse_id": 76,
    "translation": "پس  مَہ  حض  کٔرِن  غمگین  تۅہیہِ  یارسول  اللہ  تِہٕنزٕ  ہ  کتھہٕ  توحید  و  رسالتس  متعلق۔  کیازِ  آزردگی  چھےٚ  سپدان  اُمیز  ہٕنزِ  جایہِ۔    وۅمیزِ  ہٕنزِ  جایہِ  چھُ  آسان  سُہ  مخاطب  یس  عقل  و  انصاف  آسہِ۔  یِم  لوٗکھ  چھِ  گبہِ،  لہٰذا  چھَنہٕ  یِمن  عقلٕے،  بیٚیہِ  چھُ  یِمن  لوٗکن  غبار،  لہٰذا  معاندس  نِشہِ  انصافُک  توقع  تھاوُن  چھُ  غلط۔  لھٰذا  چھَنہٕ  تمِ  محل  امیدے۔  تتھ  کُن  نظر  کٔرِتھ  چھُنہٕ  غم  کھیٚنُک  تہٕ  کانٛہہ  موقعے۔  بے  شک  أسۍ  چھِ  زانان  تہِ  سورُے  یہِ  تِم  کھٔٹِتھ  کران  چھِ  دِلن  اندر،  بیٚیہِ  ظٲہر  کران  چھِ  تِم  زیٚوَو  سٍتۍ۔  وقت  وٲتِن  تِمن  یِیہِ  تَمہِ  ساعتہٕ  پوٗرٕ  سزا  دِنہٕ۔"
  },
  {
    "verse_id": 77,
    "translation": "بیٚیہِ  وُچھنا  أمۍ  انسانن  یُس  مرنہٕ  پتہٕ  بیٚیہِ  پٲدٕہ  سپدنس  انکار  چھُ  کران  کہ  اَسہِ  کوٚر  سُہ  پٲدٕہ  أکِس  حقیر  آبہٕ  قطرس۔  لٲزم  اوس  تس  انسانس  پنٕنۍ  یہِ  ابتدٲیی  حالت  ژیٚتس  پٲوِتھ  اَنہِ  ہا  سُہ  زیرِ  نظر  پنٕنۍ  حقارت  تہٕ  پننِس  خٲلق  سٕنز  عظمت،  توپتہٕ  کرِہا  سُہ  جرات  تہٕ  انکار  کرنُک۔  نہ  کرِہا  گستٲخی  اَتھ  پٮ۪ٹھ  اعتراض  کرنُک۔  شرمندگی  سٍتۍ  گلہِ  ہا  أندرۍ  أندرۍ،  بیٚیہِ  کرِہا  پانے  پننِس  اَتھ  حالس  پٮ۪ٹھ  نظر  کٔرِتھ  مرنہٕ  پتہٕ  زندٕہ  سپدنس  اقرار  تہٕ  پژھ۔  تہِ  کوٚرُن  نہٕ  بلکہ  لوٚگ  نٔنۍ  پٲٹھۍ  اعتراض  کرنہِ،  بلکہ  کوٚرُن  اَسہِ  سٍتۍ  مقابلہ  کٔرِتھ  قیامتس  انکار۔"
  },
  {
    "verse_id": 78,
    "translation": "بیٚیہِ  لٔگۍ  بیان  کرنہِ  سٲنِس  شانس  منٛز  عجیب  عجیب  مثالہٕ  ییٚمہِ  سٍتۍ  انکار  قدرت  چھُ  لٲزم  یِوان۔  پنٕنۍ  اصلیت  گٔیس  مٔشتھے،  یاد  روٗدُس  نہٕ،  حقیر  قطرٕہ  ٲسِتھ  بنوو  اَسہِ  انسان،  یۅہے  چھُ  دپان،  کُس  ہیٚکہِ  زندٕہ  کٔرِتھ  دۅدریمژٕ  أڈِجہِ۔"
  },
  {
    "verse_id": 79,
    "translation": "توٚہۍ  فرمٲوِیوٗس  یارسول  اللہ  تِمن  دۅدریمژن  أڈِجن  کرِ  زندٕہ  سُے  ذاتِ  پاک  ییٚمۍ  یِمہٕ  پٲدٕھ  کرِ  غۅدنِچہِ  لٹہِ  ییٚلہِ  نہٕ  یہِ  کِہِنۍ  اوس،  ییٚلہِ  یہِ  حیات  نِشہِ  سٮ۪ٹھاہ  دوٗر  اوس۔  وۅنۍ  چھُ  أمۍ  اکہِ  لٹہِ  حیات  و  زندگی  قبول  کوٚرمُت،  وۅنۍ  پٲدٕہ  کرُن  کیا  عجیب  چھُ۔  سُہ  چھُ  پرتھ  طریقہٕ  پٲدٕہ  کرُن  پوٗرٕ  زانان،  ابتدا  تہِ،  دوبارٕہ  تہِ۔  تس  نِشہِ  چھُنہٕ  کِہِنۍ  مشکل۔"
  },
  {
    "verse_id": 80,
    "translation": "سُہ  گوٚ  سُے  قدرتہٕ  وول  یُس  تُہٕندِ  خٲطرٕ  سبزا  سبز  کُلہِ  منٛزٕ  نار  چھُ  پٲدٕہ  کران،  ادٕ  چھِو  توٚہۍ  تِمہِ  سٍتۍ  ژکھ  دِوان  تہٕ  ہُرٕہ  ہیوان۔  چنانچہ  کُلیو  منٛزٕ  چھِ  بعضے  کُلۍ  یِمن  ہٕنزٕہ  اکہِ  ہچہِ  سٍتۍ  بیٚیِس  ہچہِ  گکھر  دِتھ  نار  چھُ  نیران۔"
  },
  {
    "verse_id": 81,
    "translation": "کیا  سُہ  ذاتِ  پاک  ییٚمۍ  آسمان  تہٕ  زمین  یِم  بٔڈۍ  مخلوقات  پٲدٕھ  کٔرۍ  چھُنا  قدرت  وول،  سُہ  کیا  کرِ  انسانس  ہِوِس  لۅکٹِس  مخلوقس  دوبارٕہ  بیٚیہِ  پٲدٕہ،  البتہ  سُہ  چھُ  بوٚڈ  پٲدٕہ  کرٕوُن،  پٲدٕہ  کرُن  پوٗرٕ  زانان۔"
  },
  {
    "verse_id": 82,
    "translation": "تِہٕنز  قدرت  چھےٚ  تِژٕھے  کہ  کہ  ییٚلہِ  سُہ  ارادٕہ  چھُ  کران  کُنہِ  چیزکہ  پٲدٕہ  کرنُک،  سُہ  چھُ  دپان  تتھ  چیزس  سَپد  پٲدٕہ،  أتی  چھُ  سُہ  پٲدٕہ  سپدان،  تس  نِش  کۅسہٕ  کتھ  چھےٚ  وۅنۍ  مشکل۔"
  },
  {
    "verse_id": 83,
    "translation": "یِژَھو  کتھو  سٍتۍ  سَپُد  ثٲبت  کہ  سُہ  معبود  چھُ  مُنزہ  تہٕ  پاک  ییٚمۍ  سٕندِس  اَتھس  منٛز  سارِنٕے  چیزن  ہُنٛد  اختیار  چھُ۔  سُہ  چھُنہٕ  کُنہِ  چیزس  اندر  کُنہِ  قسمہٕ  عٲجز۔  توٚہۍ  سٲری  یِیِو  تس  کُن  پتو  لاکہِ  قیامتُک  دۅہ  واتناونہٕ۔"
  }
]