[
  {
    "verse_id": 1,
    "translation": "ناگوٲری  تہٕ  بے  رُخی  وَرتٲوٕن۔"
  },
  {
    "verse_id": 2,
    "translation": "اَتھ  کَتھہِ  پیٚٹھ  زِ  سُہ  نابینا  آو  تِمن  نِشہِ  ﴿اَمہِ  پتہٕ  یِم  آیات  چِھ  تِمو  نِشہِ  چُھ  پَے  لگان  زِ  بے رُخی  تہٕ  ناگوٲری  ورتاوَن  وٲلۍ  ٲسۍ  خۅد  پانہٕ  نبیؐ۔  یَس  نابینا  شخصہٕ  سُنٛد  ذکر  یَتھ  جایہ  کرنہٕ  آمُت  چُھ  تِم  ٲسۍ  حضرت  ابنِ  اُمِ  مکتومؓ  یِم  حضرت  خدیجہ رضی  اللہ  تعالیٰ  عنھا  ہس  پۅپھتٕرۍ  بٲے  ٲسۍ۔  نبیؐ  ٲسۍ  اَمہِ  ساعتہٕ  مکہٕ  کیٚن  کُفارن  ہٕنٛدیٚن  بڈیٚن  بڈیٚن  سردارن  دینِ  اسلامٕچ  دعوت  دِنس  منٛز  مشغول  زِ  أتھۍ  دوران  چِھ  حضرت  ابنِ  اُمِ  مکتومؓ  ﴿نابینا﴾  حٲضر  سپدان،  تہٕ  تِم  چِھ  کینہہ  سوال  پرٛژٕھنۍ  ہیٚوان۔  حضور  صلی  اللہ  علیہ و سلمن  چھےٚ  اَتھ  موقعس  پیٚٹھ  تِہٕنٛز  یِہ  مداخلت  ناگوار  گژھان﴾۔"
  },
  {
    "verse_id": 3,
    "translation": "تۅہیِہ  کیا  خبر  چھےٚ،  بنان  چُھ  سُہ  سُدھرِہا۔"
  },
  {
    "verse_id": 4,
    "translation": "یا  کرِہا  نصیحتس  پیٚٹھ  غور  تہٕ  تٔمۍ  سٕنٛدِ  خٲطرٕ  آسہِ ہے  نصیحت  کرٕنۍ  فٲیدٕہ  مند؟"
  },
  {
    "verse_id": 5,
    "translation": "یُس  شخص  لاپروٲہی  ورتاوان  چُھ،"
  },
  {
    "verse_id": 6,
    "translation": "تَس  کُن  چِھو  توٚہۍ  توجہ  دِوان۔"
  },
  {
    "verse_id": 7,
    "translation": "حالانکہ  ہرگاہ  سُہ  سُدھرِ  نہٕ  کینہہ،  تَمہِ  پتہٕ  کیا  ذمہٕ دٲری  چھےٚ  تۅہیِہ  پیٚٹھ  تٔمۍ  سٕنٛز؟"
  },
  {
    "verse_id": 8,
    "translation": "تہٕ  یُس  پانہٕ  تۅہیِہ  کُن  دَوان  چُھ  یِوان۔"
  },
  {
    "verse_id": 9,
    "translation": "کھۅژان  چُھ  آسان۔"
  },
  {
    "verse_id": 10,
    "translation": "تٔمِس  نِشہِ  چِھو  توٚہۍ  بے رُخی  ورتاوان۔"
  },
  {
    "verse_id": 11,
    "translation": "ہرگز  نہٕ،  یِہ  چھےٚ  اکھ  نصیحت۔  ﴿یعنی  یِہ  مَہ  کٔرِو  ہرگز  تہِ۔  یِمَو  لُکو  خداے  آسہِ  مٔشروومُت  تہٕ  پننِس  دُنیٲوی  وجاہَتس  پیٚٹھ  آسیٚکھ  پھۅکھ  تہٕ  نَشہِ  کھوٚتمُت  تِمن  مَہ  دِیو  اہمیت۔  اسلامٕچ  تعلیم  چھَنہٕ  سُہ  چیز  کینہہ  زِ  یُس  اَمہِ  نِشہِ  بُتھ  پِھرِ  تس  یِیہِ  یِہ  آپراونہٕ۔  بیٚیہِ  نَہ  چھےٚ  تُہٕنٛز  یِہ  شان  زِ  یِم  مغرور  لُکھ  اسلامس  کُن  اَننہٕ  خٲطرٕ  کٔرِو  کُنہِ  تَمہِ اندازٕہ  کوشش،  ییٚمہِ  سٍتۍ  یِم  اَتھ  غلط  فہمی  منٛز  ہیٚنہٕ  یِن  زِ  تُہنٛد  کانٛہہ  غرض  چُھ  یِمن  تَل  پھٔسِتھ  زِ  ییٚلہِ  یِم  مانَن  تہٕ  دعوت  پکہِ  برونٛہہ،  ییٚلہِ  نہٕ  یِم  مانَن  تیٚلہِ  گژِھہ  دعوت  ناکام۔  حق  چُھ  یِمن  نِشہِ  تیوٗتاہ  بے  نیاز  یوتاہ  یِم  حقہٕ  نِشہِ  بےنیاز  چِھ۔﴾"
  },
  {
    "verse_id": 12,
    "translation": "یَس  خۅش  کرِ  سُہ  رَٹہِ  اَتھ۔"
  },
  {
    "verse_id": 13,
    "translation": "یِہ  چھےٚ  تِمن  صحیفن  اندر  درج  یِم  مکرم  چِھ۔"
  },
  {
    "verse_id": 14,
    "translation": "تھدِ  پایِکۍ  چِھ،  یِم  پٲکیزٕہ  چِھ۔  ﴿یعنی  یِم  چِھ  پرٛتھ  قسمہٕ  کہ  ملاوٹ  نِشہِ  پاک،  یِمن  منٛز  چھےٚ  خالص  حقٕچ  تعلیم  پیش  کرنہٕ  آمٕژ۔  کُنہِ  نوعیتٕکۍ  باطل  تہٕ  فٲسد  خیالات  تہٕ  نظریات  چِھنہٕ  یِمن  منٛز  أژِتھ  ہیٚکۍ  مٕتۍ۔﴾"
  },
  {
    "verse_id": 15,
    "translation": "تِمن  کٲتِبن  ہٕنٛدیٚن  اَتھن  منٛز  چِھ  روزان،"
  },
  {
    "verse_id": 16,
    "translation": "یِم  معزز  تہٕ  نیک  چِھ۔  ﴿مُراد  چِھ  تِم  فرشتہٕ  یِم  قرآن  کیٚن  یِمن  صحیفَن  اللہ  تعالیٰ  سٕنٛدِ  براہِ  راست  ہدایت  مطٲبق  لیٚکھان  ٲسۍ،  یِمن  ٲسۍ  حفاظت  کران  تہٕ  رسول  اللہ  صلی  اللہ  علیہ و سلمن  تام  ٲسۍ  تَمی  آیِہ  واتناوان  ییٚمہِ  آیِہ  تِم  ٲسۍ۔﴾"
  },
  {
    "verse_id": 17,
    "translation": "لعنت  ٲسِن  انسانَس  پیٚٹھ،  کِیُتھ  سخت  مُنکرِ  حق  چُھ  یِہ۔  ﴿ییٚتہِ  پیٚٹھہٕ  چُھ  عِتابُک  ﴿شرارتُک﴾  رۅخ  براہِ راست  تِمن  کٲفرن  کُن  پھیران  یِم  حقہٕ  نِشہِ  بےنیٲزی  ورتاوان  ٲسۍ۔  اَمہِ  برونٛہہ  اوس  سورٕہ  شروع  سپدنہٕ  پیٚٹھہٕ  آیت  16  ہَس  تام  رسول  اللہ  صلی  اللہ  علیہ و سلمن  خطاب،  تہٕ  عِتاب  اوس  درپردٕہ  کٲفرن  کُن۔  اَمیُک  اندازِ  بیان  اوس  یِہ  زِ  اے  نبی  صلی  اللہ  علیہ و سلم،  اکھ  حقُک  طٲلِب  أکِتھ  کُن  ترٛٲوِتھ  کمن  لُکن  پیٚٹھ  چِھو  پنُن  توجہ  دِوان۔  یِم  چِھ  دعوتِ  حق  کہ  نقطہ  نظرٕ  کِنۍ  بالکل  بےقدر و قٍمت۔  یِہٕنٛز  چھَنہٕ  یِہ  حیثیتٕے  زِ  تۅہیِہ  ہیوٗ  عظیم  القدر  پیغمبر  کرِ  قرآن  ہیوٗ  بلند  مرتبہٕ  وول  چیز  یِمن  برونٛہہ  کنہِ  پیش۔﴾"
  },
  {
    "verse_id": 18,
    "translation": "کمہِ  چیزٕ  نِشہِ  کوٚر  یِہ  اللہ  تعالیٰ  ہن  پٲدٕ؟"
  },
  {
    "verse_id": 19,
    "translation": "نطفہِ  کہ  اکہِ  قطرٕ  نِشہِ  کوٚر  یِہ  اللہ  تعالیٰ  ہَن  پٲدٕ،  پتہٕ  کوٚرُن  أمۍ  سُنٛد  تقدیر  مقرر۔"
  },
  {
    "verse_id": 20,
    "translation": "پتہٕ  کٔرٕن  أمۍ  سٕنٛدِ  خٲطرٕ  زندگی  ہٕنٛز  وَتھ  آسان۔"
  },
  {
    "verse_id": 21,
    "translation": "پتہٕ  دُیتنَس  موت  تہٕ  واتنووُن  قبرِ  اندر۔"
  },
  {
    "verse_id": 22,
    "translation": "پتہٕ  ییٚلہِ  سُہ  ییٚژھِہ،  سُہ  ہیٚکہِ  أمِس  دوبارٕ  کھڑا  ﴿زندٕہ﴾  کٔرِتھ۔"
  },
  {
    "verse_id": 23,
    "translation": "ہرگز  نہٕ،  أمۍ  کوٚر  نہٕ  سُہ  فرض  پوٗرٕ  ییٚمُیک  اللہ  تعالیٰ ہَن  أمِس  حکم  اوس  دُیٚتمُت۔"
  },
  {
    "verse_id": 24,
    "translation": "پتہٕ  وُچھتَن  یِہ  انسان  ذرا  پننِس  خۅراکس  کُن۔"
  },
  {
    "verse_id": 25,
    "translation": "اَسہِ  ترٛوو  زمینس  پیٚٹھ  سیٚٹھاہ  آب۔  ﴿امہِ  نِشہِ  چُھ  مُراد  روٗد﴾"
  },
  {
    "verse_id": 26,
    "translation": "پتہٕ  کٔر  زمین  چاک  عجیب  پٲٹھۍ۔"
  },
  {
    "verse_id": 27,
    "translation": "پتہٕ  وۅپدٲوۍ  تَمہِ  منٛزٕ  اناج۔"
  },
  {
    "verse_id": 28,
    "translation": "تہٕ  دَچھ  تہٕ  ترکارِ۔"
  },
  {
    "verse_id": 29,
    "translation": "تہٕ  زیتون  تہٕ  کھٔزٕر۔"
  },
  {
    "verse_id": 30,
    "translation": "بیٚیہِ  گٔنۍ  باغ۔"
  },
  {
    "verse_id": 31,
    "translation": "تہٕ  قٔسم  وار  میوٕہ  تہٕ  گاسہٕ۔"
  },
  {
    "verse_id": 32,
    "translation": "تُہٕنٛدِ  خٲطرٕ  تہٕ  تُہٕنٛدیٚن  چارواین  خٲطرٕ  زندگی  ہٕنٛدِ  سامانہٕ  رٔنگۍ۔"
  },
  {
    "verse_id": 33,
    "translation": "ٲخر  کار  ییٚلہِ  سۅ  زَر  پاوَن  واجِنۍ  آواز  بُلند  سپدِ۔  ﴿مُراد  چُھ  ٲخری  نفخِ  صورٕچ  قیامت  کرن  واجِنۍ  آواز  یۅسہٕ  بُلند  سَپدانٕے  تمام  موٗدِمٕتۍ  انسان  زندٕہ  گژھن﴾"
  },
  {
    "verse_id": 34,
    "translation": "تَمہِ  دۅہ  ژَلہِ  انسان  پننِس  بٲیِس  نِشہِ۔"
  },
  {
    "verse_id": 35,
    "translation": "پننہِ  ماجہِ  تہٕ  پننِس  مٲلِس  نِشہِ۔"
  },
  {
    "verse_id": 36,
    "translation": "تہٕ  پننہِ  خاندارِنہِ  تہٕ  پننِس  اَولادَس  نِشہِ۔"
  },
  {
    "verse_id": 37,
    "translation": "تَمہِ  دۅہ  یِیہِ  یِمو  منٛزٕ  پرٛتھ  شخصس  پیٚٹھ  تِیُتھ  اکھ  وقت  زِ  تَس  آسہِ  نہٕ  پننہِ  ورٲے  بیٚیہِ  کٲنٛسہِ  ہُنٛد  ہوش۔"
  },
  {
    "verse_id": 38,
    "translation": "کینہہ  بُتھۍ  آسن  تَمہِ  دۅہ  پرٛزلان۔"
  },
  {
    "verse_id": 39,
    "translation": "ہشاش  بشاش  تہٕ  خوش و خُرم  آسن۔"
  },
  {
    "verse_id": 40,
    "translation": "تہٕ  کینٛژھن  بُتھیٚن  پیٚٹھ  آسہِ  تَمہِ  دۅہ  میٚژ  وُڈان۔"
  },
  {
    "verse_id": 41,
    "translation": "تہٕ  سیٲہی  آسیٚکھ  مٔتھِتھ۔"
  },
  {
    "verse_id": 42,
    "translation": "یِمے  آسن  کٲفرن  تہٕ  فٲجر  لُکھ۔"
  }
]