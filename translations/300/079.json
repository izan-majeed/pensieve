[
  {
    "verse_id": 1,
    "translation": "قسم  چُھ  تِمن  ﴿فرشتن﴾  ہُنٛد  یِم  ڈُبِتھ  لَمان  چِھ،"
  },
  {
    "verse_id": 2,
    "translation": "تہٕ  وارٕ  وارٕ  چِھ  کٔڑِتھ  نِوان،  ﴿اَمہِ  نِشہِ  چُھ  مُراد  تِم  فرشتہٕ  یِم  موتہٕ  وقتہٕ  انسان  سُنٛد  زُو  أمۍ  سٕنٛدین  جسمہٕ کیٚن  سَنِرن  تام  ؤسِتھ  تہٕ  أمۍ  سٕنٛزو  رَگو  منٛزٕ  لٔمِتھ  کڑان  چِھ﴾"
  },
  {
    "verse_id": 3,
    "translation": "تہٕ  ﴿تِمن  فرشتن  ہُنٛد  یِم  کائناتس  منٛز﴾  تیزی  سان  ژھانٹہِ  پھیران  چِھ،  ﴿اَمہِ  نِشہِ  چُھ  مُراد  تِم  فرشتہٕ  یِم  احکامِ  الہٰی  کِس  تعمیلس  منٛز  تِتھہٕ  پٲٹھۍ  رَواں  دَواں  چِھ  روزان  زنتہٕ  تِم  فضاہس  منٛز  ژھانٹ  چِھ  وایان  آسان﴾"
  },
  {
    "verse_id": 4,
    "translation": "پتہٕ  چِھ  ﴿حکم  بجا  اَننس  منٛز﴾  سبقت  کران  ﴿اَمہِ  نِشہِ  چُھ  مُراد  یِہ  زِ  حکمِ  الہٰی یُک  اشارٕہ  رٹنٕچ  چھےٚ  تٲر  زِ  پرٛتھ  کانٛہہ  چُھ  امِہ کِس  تعمیلس  منٛز  ٹٕکھ  نِوان  تہٕ  برونٛہہ  نیرنٕچ  کوشش  کران﴾"
  },
  {
    "verse_id": 5,
    "translation": "پتہٕ  چِھ  ﴿احکامِ  الہٰی  مطٲبق﴾  معاملاتن  ہُنٛد  انتظام  پکہٕ ناوان۔  ﴿یِم  چِھ  کائنات کہ  سلطنتٕکۍ  تِم  کارکُن  یِہٕنٛدیٚن  اتھن  منٛز  دُنیاہُک  سورُے  انتظام  اللہ  تعالیٰ  سٕنٛدِ  حکمہٕ  مطٲبق  چلان  چُھ﴾"
  },
  {
    "verse_id": 6,
    "translation": "ییٚمہِ  دۅہ  ہیٚٹھ  مارِ  بُنِلۍ  ہیٚٹھ۔"
  },
  {
    "verse_id": 7,
    "translation": "تہٕ  أتھۍ  پتے  لگہِ  بیاکھ  ہیٚٹھ۔"
  },
  {
    "verse_id": 8,
    "translation": "کینہہ  دل  آسن  تِم  یِم  تَمہِ  دۅہ  خوفہٕ  سٍتۍ  نٹان  آسن۔"
  },
  {
    "verse_id": 9,
    "translation": "تِہٕنٛزٕ  نظرٕ  آسن  لرزیمژٕ۔"
  },
  {
    "verse_id": 10,
    "translation": "یِم  لُکھ  چِھ  ونان،  کیا  پٔزۍ  پٲٹھۍ  یِمواہ  أسۍ  پوٚت  پھٖرِتھ  واپس  اَننہٕ؟"
  },
  {
    "verse_id": 11,
    "translation": "کیا  ییٚلہِ  ہا  أسۍ  دۅدریمژٕ  کھۅکھرِ  أڈجہِ  بنیمٕتۍ  آسَو؟"
  },
  {
    "verse_id": 12,
    "translation": "وَننہِ  لٔگۍ،  یِہ  پوٚت  پھیرُن  آسہِ  تیٚلہِ  سیٚٹھاہ  خسارٕہ  دِنہٕ  وول۔  ﴿یعنی  ییٚلہِ  تِمن  جواب  دِنہٕ  آو  زِ،  آ،  یی  سپدِ۔  پتہٕ  لٔگۍ  تِمۍ  مذاقہٕ  رٔنگۍ  پانہٕ  وٲنۍ  اَکھ  أکِس  وَننہِ  زِ  ہے  یارو،  ہرگاہ  اَسہِ  پٔزۍ  پٲٹھۍ  پوٚت  پھیٖرِتھ  نوِ  سرٕ  زندگی  ہٕنٛدِس  حالتس  منٛز  پیوٚو  یُن  تیٚلہِ  کیاسہ  موٗدۍ  أسۍ،  اَسہِ  پیوٚو  تیٚلہِ  تاوَن۔﴾"
  },
  {
    "verse_id": 13,
    "translation": "حالانکہ  یِہ  چُھ  بس  یُتُے  کامہِ  پیوٗنٛت  زِ  زورٕ  سان  سپدِ  اکھ  گرٍنٛز۔"
  },
  {
    "verse_id": 14,
    "translation": "تہٕ  اچانک  آسن  یِم  أکِس  کُھلہٕ  مٲدانس  منٛز  موجود۔"
  },
  {
    "verse_id": 15,
    "translation": "تۅہیِہ  چھا  موسیٰ  علیہ  السلام  سٕنٛدِ  قٕصٕچ  خبر  وٲژمٕژ؟"
  },
  {
    "verse_id": 16,
    "translation": "ییٚلہِ  تٔمۍ  سٕنٛدۍ  ربن  تس  طویٰ چِہ  مقدس  وٲدی  اندر  ناد  لوے  زِ،"
  },
  {
    "verse_id": 17,
    "translation": "فرعونس  نِشہِ  گژھ،  سُہ  چُھ  بُتھۍ  پِھیُر  سپُدمُت۔"
  },
  {
    "verse_id": 18,
    "translation": "بیٚیہِ  وَن  تس،  کیا  ژٕہ  چُھکھٕ  اَمہِ  خٲطرٕ  تیار  زِ  پٲکیزگی  کرکھ  اختیار؟"
  },
  {
    "verse_id": 19,
    "translation": "تہٕ  بٕہ  کرے  چٲنِس  ربس  کُن  چٲنۍ  رہنمٲئی،  پتہٕ  گژِھہ  ﴿تٔمۍ  سُنٛد﴾  خوف  ژےٚ  منٛز  پٲدٕ۔"
  },
  {
    "verse_id": 20,
    "translation": "پتہٕ  ہٲو  موسیٰ  علیہ  السلامَن  ﴿فرعونس  نِشہِ  گٔژِھتھ﴾  تَس  بٔڈ  نشٲنی۔  ﴿بٔڈ  نشٲنی  چُھ  مُراد  عاصُک  شہمار  بنُن  ییٚمِچ  ذکر  قرآنِ  مجیدس  اندر  واریاہن  جاین  چھےٚ  کرنہٕ  آمٕژ﴾"
  },
  {
    "verse_id": 21,
    "translation": "مگر  تٔمۍ  کوٚر  انکار  تہٕ  مونُن  نہٕ  کینہہ۔"
  },
  {
    "verse_id": 22,
    "translation": "پتہٕ  پِھیوٗر  چالبٲزِیِہ  کرنہٕ  خٲطرٕ  پوٚت۔"
  },
  {
    "verse_id": 23,
    "translation": "کٔرِن  لُکھ  جمع  کریٚکھ  لٲیِتھ۔"
  },
  {
    "verse_id": 24,
    "translation": "پتہٕ  ووٚ  ننکھ،  بٕہ  چُھس  تُہنٛد  سارِوٕے  کھۅتہٕ  بوٚڈ  خداے۔"
  },
  {
    "verse_id": 25,
    "translation": "ٲخر  کار  روٚٹ  سُہ  اللہ  تعالیٰ ہن  ٲخرت کِس  تہٕ  دنیاکِس  عذابس  منٛز۔"
  },
  {
    "verse_id": 26,
    "translation": "درحقیقت  چُھ  اتھ  منٛز  بوٚڈ  بارٕ  عبرت  پرٛتھ  تس  شخصس  خٲطرٕ  یُس  کھۅژِ۔  ﴿یعنی  خداے  سُنٛد  رسولؐ  نہ  ماننہٕ کہ  تَمہِ  انجام  نِشہِ  کھوژِن  یُس  انجام  فرعونَن  وُچھ﴾"
  },
  {
    "verse_id": 27,
    "translation": "کیا  تُہٕنٛز  تخلیق  چھا  زیادٕہ  سخت  کٲم  کِنہٕ  آسمانٕچ؟  اللہ  تعالیٰ  ہن  بنوو  یِہ۔"
  },
  {
    "verse_id": 28,
    "translation": "اَمیُک  چھت  تُلُن  واریاہ  تھوٚد  پتہٕ  کوٚرُن  اَتھ  توازُن  قٲیِم۔"
  },
  {
    "verse_id": 29,
    "translation": "اَمِچ  رات  بنٲوٕن  گٔٹ  تہٕ  دۅہ  کوٚڈُن  نوٚن۔"
  },
  {
    "verse_id": 30,
    "translation": "اَمہِ  پتہٕ  وتھرٲوٕن  زمین۔"
  },
  {
    "verse_id": 31,
    "translation": "اَمہِ  منٛزٕ  کوٚڈُن  اَمیُک  آب  تہٕ  نیوٗر۔  ﴿یعنی  تِم  کُلۍ  کٔٹۍ  یِم  انسان  تہٕ  حیوان  غذا  رٔنگۍ  استعمال  کران  چِھ﴾"
  },
  {
    "verse_id": 32,
    "translation": "تہٕ  اتھ  منٛز  تھٲوِن  پہاڑ  ٹھٲکِتھ۔"
  },
  {
    "verse_id": 33,
    "translation": "تُہٕنٛدِ  نفع  خٲطرٕ  تہٕ  بیٚیہِ  تُہٕنٛدیٚن  چارواین  ہٕنٛدِ  فٲیدٕہ  خٲطرٕ۔"
  },
  {
    "verse_id": 34,
    "translation": "پتہٕ  ییٚلہِ  سُہ  عظیم  ہنگامہٕ  ﴿مُراد  چُھ  قیامت﴾  برپا  سپدِ،"
  },
  {
    "verse_id": 35,
    "translation": "ییٚمہِ  دۅہ  انسان  پنُن  سورُے  کوٚرمُت  تہٕ  کرٚوومُت  یاد  کرِ،"
  },
  {
    "verse_id": 36,
    "translation": "تہٕ  ہر  کٲنسہِ  وُچھَن  وٲلِس  برونٛٹھہٕ  کَنہِ  یِیہِ  دوزخ  مٕژرٲوِتھ  تھاونہٕ،"
  },
  {
    "verse_id": 37,
    "translation": "وۅنۍ  ییٚمۍ  سرکشی  کٔرمٕژ  ٲس،"
  },
  {
    "verse_id": 38,
    "translation": "تہٕ  دنیاچہِ  زندگی  ٲسٕن  ترجیح  دِژمٕژ،"
  },
  {
    "verse_id": 39,
    "translation": "دوزخےٕ  آسہِ  پٔزۍ  پٲٹھۍ  تٔمۍ  سُنٛد  ٹھکانہٕ۔"
  },
  {
    "verse_id": 40,
    "translation": "تہٕ  ییٚمۍ  پننِس  ربس  برونٛہہ  کنہِ  کھڑا  سپدنُک  خوف  اوس  تھوومُت،  بیٚیہِ  اوسُن  بُرٕ  خوٲہشاتَو  نِشہِ  پنُن  نفس  پتھ  روٚٹمُت،"
  },
  {
    "verse_id": 41,
    "translation": "تٔمۍ  سُنٛد  ٹھکانہٕ  آسہِ  پٔزۍ  پٲٹھۍ  جنت۔"
  },
  {
    "verse_id": 42,
    "translation": "یِم  لُکھ  چِھ  تۅہیِہ  پرٛژھان  زِ  ٲخر  کر  یِیہِ  سۅ  گٔر؟  ﴿یعنی  قیامت﴾"
  },
  {
    "verse_id": 43,
    "translation": "یِہ  کَتہِ  چھےٚ  تُہٕنٛز  کٲم  زِ  اَمیُک  وقت  ؤنِو۔"
  },
  {
    "verse_id": 44,
    "translation": "اَمیُک  علم  چُھ  خدایس  نِشہِ  اند  واتان۔"
  },
  {
    "verse_id": 45,
    "translation": "توٚہۍ  چِھو  صرف  خبردار  کرن  وٲلۍ  ہر  کٲنسہِ  تَس  شخصس  یُس  اَمیُک  خوف  تھاوِ۔"
  },
  {
    "verse_id": 46,
    "translation": "ییٚمہِ  دۅہ  یِم  لُکھ  اَتھ  وُچھن  تہٕ  یِمن  باسہِ  زَنتہٕ  ﴿یِم  دنیاہَس  منٛز  یا  موت کِس  حالتس  منٛز﴾  چِھ  دۅہ کِس  پٔتمِس  یا  گۅڈنِکِس  پہرس  روٗدِمٕتۍ۔"
  }
]