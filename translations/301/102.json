[
  {
    "verse_id": 1,
    "translation": "دنیٲوی  سامانس  پٮ۪ٹھ  فخر  کرنن  کٔروٕ  توٚہۍ  غٲفل  ٲخرتہٕ  نِشہِ۔"
  },
  {
    "verse_id": 2,
    "translation": "یوٚتان  توٚہۍ  وٲتِو  قبرن  منٛز۔"
  },
  {
    "verse_id": 3,
    "translation": "(یِم  دنیٲوی  چیز  چھِنہٕ  ہرگز  قٲبلِ  فخر،  یِمَو  چیزو  سٍتۍ  گژِھہ  نہٕ  تھیٚکُن  ہرگز،  بیٚیہِ  چھُنہٕ  ٲخرت  ہرگز  مٔشراونس  تہٕ  انکارس  قٲبل)  تۅہیہِ  سپدِہ  جلدی  قبرن  منٛز  واتہٕ  وُنُے  سورُے  معلوم۔"
  },
  {
    "verse_id": 4,
    "translation": "(بیٚیہِ  چھُسَو  ونان  کہ  یِم  چیز  ہرگز  تھیٚکنس  قٲبل  چھِنہٕ  ٲخرت  غفلتس  تہٕ  انکارس  قٲبل  چھُنہٕ)  تۅہیہِ  سپدیٚو  برونٛٹھ  پہن  جلدی  معلوم  ییٚلہِ  قبرو  منٛزٕ  نیٖرِتھ  میدانِ  محشرس  منٛز  وٲتِو۔"
  },
  {
    "verse_id": 5,
    "translation": "(ترٛیمہِ  پھِرِ  چھُسَو  بیٚیہِ  توٚہۍ  متوجہ  کران  کہ  یِم  دنیٲوی  چیز  تھیٚکنس  تہٕ  فخر  کرنس  قٲبل  چھِنہٕ  ٲخرت  قابلِ  غفلت  تہٕ  انکار  چھُنہٕ)  ہرگاہ  توٚہۍ  لوٗکھ  یِمہٕ  کتھہٕ  پوٗرٕ  زٲنِہو  علمُ  الیقینہٕ  پٲٹھۍ  صحیح  دٔلیلو  سٍتۍ  یِمن  دٔلیلن  ہٕنز  متابعت  کرٕنۍ  لٲزمی  ٲس  تیٚلہِ  سپدِہِو  نہٕ  فخر  و  مباہاتس  اندر  مشغول  سپدِتھ  ٲخرت  نِشہِ  غٲفل  تہٕ  بے  پرواہ۔"
  },
  {
    "verse_id": 6,
    "translation": "قسمِ  خدا،  توٚہۍ  وُچھوٗن  ضرور  ٲخرتس  اندر  نارِ  جہنم۔"
  },
  {
    "verse_id": 7,
    "translation": "توپتہٕ  چھُسَو  بیٚیہِ  تٲکیدٕ  خٲطرٕ  فرماوان  قسم  ہٲوِتھ  کہ  توٚہۍ  وُچھِو  ضرور  جہنم  یقین  چہِ  نظرِ  بِلا  شک  و  تردّد۔"
  },
  {
    "verse_id": 8,
    "translation": "توپتہٕ  یِیہِ  تَمہِ  دۅہ  تۅہیہِ  سارِنٕے  پٕرٛژھنہٕ  نعمتن  ہُنٛد۔  (حدیث  شریف  چھُ  بروایت  طبرانیؒ  بیٚیہِ  ابنِ  حبانؒ،  از  حضرت  عبد  اللہ  ابن  عباسؓ  یِمو  فرمو  کہ  اکہِ  دۅہ  آے  دوپہر  کہ  وقتہٕ  سخت  گرمی  اندر  حضرت  ابو  بکر  صدیقؓ  مسجدِ  نبوی  یس  اندر،  توپتہٕ  بوٗز  حضرت  عمرنؓ  تِم  تہِ  آے،  ابو  بکر  صدیقنؓ  پُرٛژھ  یِمن،  یَتھ  گرمی  اندر  کٔمۍ  حض  چیزن  کٔڑوٕ  توٚہۍ  گھرٕ  منٛزٕ؟  تِمو  فرمووُس  بہٕ  کوٚڈُس  نہٕ  کُنہِ  چیزن  بۅچھہِ  ہٕندِ  سختی  ورٲے،  تِمو  فرمووُس  قسمِ  خدا  بٕتہِ  دراس  گھرٕ  منٛزٕ  بۅچھہِ  ہٕںدِی  سختی  سببہٕ۔  یِم  ٲسۍ  پانہٕ  وٲنۍ  کتھٕے  کران،  اَتی  اُوٚن  تشریف  حضرت  نبی  کریم  صلی  اللہ  علیہ و سلمو۔  تِمو  تہِ  پُرٛژھ  یِمن  دۅن  صاحبن  توٚہۍ  کِتھہٕ  پٲٹھۍ  درٛٲوٕ  گھرو  منٛزٕ  یَتھ  تاپہٕ  کرٛایہِ  اندر،  تِمَو  کوٚرُکھ  عرض  أسۍ  حض  درٛاے  محض  بۅچھہِ  ہٕنزِ  سختی  سببہٕ،  تِمَو  فرمووُکھ  قسم  چھُ  مےٚ  تس  پروردگارٕہ  سُنٛد  یَس  آتھہِ  میون  روح  چھُ  بٕتہِ  کوٚڈُس  نہٕ  کُنہِ  چیزن  بۅچھہِ  ورٲے۔  توپتہٕ  آے  یِم  تریشوَے  صاحب  حضرت  ابو  ایوب  انصاریؓ  سُند  گھرٕ،  تِمو  کوٚرُکھ  پیش  کھزٕر  کُلِیُک  اَکھ  شاخاہ  یَتھ  منٛز  پرٛتھ  قسمٕکۍ  خضر  أسۍ،  بیٚیہِ  اوٚنُہکھ  آب  سرد،  بیٚیہِ  اوٚنہکھ  بُزمُت  ماز۔  اَمی  ساعتہٕ  فرموو  نبی  کریمنؐ  (ھٰذہ  النعِیمُ  الّذِی  تُسئلُونَ  عَنھا  یَومَ  القیامۃ)  یعنی  یٔہے  کیا  گٔیہِ  سۅ  نعمت  ییٚمُیک  تۅہیہِ  پٕرٛژھنہٕ  یِیہِ  قیاتک  دوہ۔  یہِ  کتھ  گُزرییہِ  یِمن  صاحبن  دُشوار،  توپتہٕ  فرموہکھ  (اِذَا  اَصبَتم  مِثلَ  ھٰذا  اَو  ضَرَبتُم  بِاَیدِیکُم)  ییٚلہِ  تۅہیہِ  یِژھ  نعمتھاہ  واتان  آسہِ  توپتہٕ  ٲسِو  توٚہۍ  سۅ  کھیٚوان  تَمہِ  ساعتہٕ  گژِھہ  پَرُن  بِسمِ  اللہ،  ییٚلہِ  توٚہۍ  کھیٚتھ  سیر  سپدان  ٲسِو  توپتہٕ  گژِھہ  تُہُند  پَرُن  (اَلحَمدُ  للہِ  الّذِی  اَشبَعنا  وَ  اَنعَمَ  عَلَینَا  وَ  اَفضَل)  حمد  بٔنِن  تس  پروردِگارس  ییٚمۍ  اَسہِ  نعمت  عطا  کٔر  سۅے  کٔرٕن  رٕژ  نعمت  (فَاِنّ  ھٰذَا  کِفَافُ  ھٰذَا)  یی  پَرُن  چھُ  اَمہِ  نعمتُک  بدلہٕ۔)"
  }
]