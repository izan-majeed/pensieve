[
  {
    "verse_id": 1,
    "translation": "اے  لوٗکو  یِمو  ایمان  چُھو  اوٚنمُت۔  ﴿مُفسِرن  ہُند  چُھ  اتھ  کتھہِ  پیٚٹھ  اتفاق  زِ  یِم  آیات  ٲسۍ  تمہِ  ساعتہٕ  نٲزِل  سپٕدمٕتۍ  ییٚلہِ  مکہٕ  کیٚن  مشرکن  ہٕندِ  ناوٕ  حاطِب  بن  ابی  بلتعہ  رضی  اللہ  تعالیٰ  عنہ  سُند  خط  رَٹنہٕ  آو،  یتھ  منٛز  تِمو  قبل  اَز  وقت  دُشمن  ٲسۍ  مُطلع  کٔرِمٕتۍ  زِ  رسول  اللہؐ  چِھ  مکّس  پیٚٹھ  حملہٕ  کرن  وٲلۍ۔﴾  مَہ  بنٲوِیوٗکھ  میٲنۍ  تہٕ  پنٕنۍ  دشمن  دوست۔  توٚہۍ  چِھو  تِمن  دوستی  ہُند  پیغام  سوزان،  حالانکہ  یُس  حق  تۅہیِہ  نِشہِ  ووتمُت  چُھ،  سُہ  ماننہٕ  نِشہِ  چُھ  تِمَو  انکار  کوٚرمُت۔  تہٕ  تِہٕنز  رٔوِش  چھےٚ  یِہ  زِ  تِم  چِھ  رسول  صلی  اللہ  علیہ و سلمس  تہٕ  خۅد  تۅہیِہ  صرف  اَتھ  قصورس  پیٚٹھ  جلا  وطن  کران  زِ  تۅہیِہ  چُھو  پننِس  ربّس،  خدایس  پیٚٹھ  ایمان  اوٚنمُت  ﴿لہٰذا  مَہ  کٔرِو  تِمن  سٍتۍ  دوستی﴾۔  اگر  توٚہۍ  میانہِ  وَتہِ  منٛز  جہاد  کرنہٕ  خٲطرٕ  تہٕ  میانہِ  رضا  خٲطرٕ  ﴿وطن  ترٲوِتھ  گرو  منٛزٕ﴾  درٛامٕتۍ  چِھو۔  توٚہۍ  چِھو  ژوٗرِ  پٲٹھۍ  تِمن  دوستی  ہُنٛد  پیغام  سوزان،  حالانکہ  یِکینٛژھاہ  توٚہۍ  ژوٗرِ  پٲٹھۍ  چِھو  کران  تہٕ  یِکینٛژھاہ  نَنہِ  وانہٕ  چِھو  کران،  پرٛتھ  کانٛہہ  چیز  چُھس  بٕہ  وارٕ  پٲٹھۍ  زانان۔  یُس  شخص  تہِ  تۅہیِہ  منٛزٕ  یِہ  کرِ۔  سُہ  ڈوٚل  پٔزۍ  پٲٹھۍ  سیٚزِ  وَتہِ  نِشہِ۔"
  },
  {
    "verse_id": 2,
    "translation": "تِہُند  رٔوِیِہ  چُھ  یِہ  زِ  اگر  تۅہیِہ  پیٚٹھ  قابو  حٲصل  گژھیٚکھ،  تیٚلہِ  کرن  تۅہیِہ  سٍتۍ  دشمنی،  تہٕ  اَتھو  تہٕ  زیٚوِ  سٍتۍ  دِنَو  بُرٲیی  سان  آزار۔  تِم  چِھ  یی  یژھان  زِ  کُنہِ  پٲٹھۍ  گٔژِھو  توٚہۍ  کٲفر  سپدٕنۍ۔"
  },
  {
    "verse_id": 3,
    "translation": "قیامت  کہ  دۅہ  نَہ  یِن  تُہٕنزٕ  رشتہٕ  دٲریِہ  کُنہِ  بکار  تہٕ  نَہ  تُہندۍ  اولاد۔  ﴿چونکہ  حضرت  حاطِب  رضی  اللہ  عنہ  ہَن  ٲس  یِہ  کٲم  امہِ  موجوب  کٔرمٕژ  زِ  مکّس  منٛز  یُس  تِہُند  اہل  و  عیال  اوس  سُہ  گوٚژھ  جنگ  کِس  موقعس  پیٚٹھ  محفوظ  روزُن۔  اَمہِ  موجوب  آو  فرماونہٕ  زِ  ییٚمہِ  آل  اولادٕ  خٲطرٕ  ژےٚ  یِہ  کٲم  کٔرِتھ  سُہ  چُھنہٕ  ٲخرتس  منٛز  بکار  یِنہٕ  وول۔﴾  تمہِ  دۅہ  ترٛاوِ  اللہ  تعالیٰ  تۅہیِہ  درمیان  جُدٲئی،  ﴿یعنی  دُنیاہکۍ  تمام  رشتہٕ  تعلقات  تہٕ  رابطہٕ  یِن  تَتہِ  پُھٹراونہٕ۔  ہر  کانٛہہ  شخص  سپدِ  پننِس  ذٲتی  حیثیتس  منٛز  پیش  تہٕ  پرٛتھ  کٲنٛسہِ  آسہِ  پننُے  یوت  حساب  دِیُن۔  لہٰذا  پزِنہٕ  دُنیاہس  منٛز  کٲنٛسہِ  أکِس  تہِ  کُنہِ  رشتہٕ  دٲری  یا  دوستی  یا  جتّھ  بندی  خٲطرٕ  کانٛہہ  ناجٲیز  کٲم  کرٕنۍ،  تِکیازِ  پننہِ  کرِمَتِیُک  سزا  آسہِ  تس  پانسٕے  تُلُن،  أمۍ  سٕنزِ  ذٲتی  ذمہ  دٲری  منٛز  سپدِ  نہٕ  بیٚیہِ  کانٛہہ  شریک﴾  تہٕ  سُے  چُھ  تُہندیٚن  اعمالن  ہُند  وُچھن  وول۔"
  },
  {
    "verse_id": 4,
    "translation": "تۅہیِہ  لُکن  خٲطرٕ  چُھ  ابراہیمؑ  تہٕ  تٔمۍ  سٕندیٚن  سٲتھِیَن  منٛز  اکھ  رُت  نمونہٕ،  تِمو  ووٚن  پننِس  قومَس  صاف  أسۍ  چِھ  پورٕ  پٲٹھۍ  بے  زار  تۅہیِہ  تہٕ  تِمن  تُہٕندیٚن  معبوٗدن  یِم  توٚہۍ  اللہ  تعالیٰ  ترٲوِتھ  پوٗزان  چھوٗکھ،  اسہِ  کوٚر  تۅہیِہ  سٍتۍ  کُفُر  ﴿یعنی  أسۍ  چِھ  تُہٕندۍ  کٲفر،  أسۍ  نہ  چِھو  توٚہۍ  حقس  پیٚٹھ  مانان  تہٕ  نہ  تُہُند  دین﴾  تہٕ  اسہِ  تہٕ  تۅہیِہ  درمیان  گوٚو  ہمیشہ  خٲطرٕ  عداوت  تہٕ  مُژُکری،  یوٚت  تام  نہٕ  توٚہۍ  کُنِس  خدایس  پیٚٹھ  ایمان  أنِو۔  مگر  ابراہیمؑ  سُند  پننِس  مٲلِس  یِہ  وَنُن  ﴿چُھ  امہِ  نِشہِ  مُستثنٰی﴾  زِ  بٕہ  کرٕ  تُہند  خٲطرٕ  ضروٗر  مغفرتُک  درخواست،  تہٕ  خُدایس  نِشہِ   کینہہ  حٲصل  کرُن  چُھنہٕ  مےٚ  تام۔  ﴿دوٚیِمیٚن  لفظن  منٛز  چُھ  امیُک  یِہ  مطلب  زِ  تُہندِ  خٲطرٕ  چھےٚ  حضرت  ابراہیم  علیہ  السلامن  ہٕنز  یِہ  کتھ  قٲبل  تقلید  زِ  تِمو  کوٚر  پننِس  مُشرک  تہٕ  کٲفر  قومس  صاف  صاف  بے  زٲری  ہُنٛد  تہٕ  تعلق  ژٹنُک  اعلان،  مگر  تِہٕنز  یِہ  کتھ  چھَنہٕ  تقلیدس  قٲبل  زِ  تِمَو  کوٚر  پننِس  مشرک  مٲلۍ  سٕندِ  خٲطرٕ  دُعا  کرنُک  وعدٕہ  تہٕ  عملاً  کوٚرُکھ  تٔمۍ  سٕندِس  حقس  منٛز  دُعا۔  تہٕ  ابراہیم  علیہ  السلامن  تہٕ  اصحابِ  ابراہیمن  ہُند  دعا  اوس  یِہ  زِ﴾  اے  سانہِ  ربّہٕ،  ژیے  پیٚٹھ  کوٚر  اَسہِ  بھروسہٕ  تہٕ  ژیے  کُن  کوٚر  اَسہِ  رجوع  تہٕ  چٲنۍ  سٕے  دربارس  منٛز  چُھ  اسہِ  واپس  پھیرُن۔"
  },
  {
    "verse_id": 5,
    "translation": "اے  سانہِ  ربّہٕ،  اسہِ  مَہ  بناو  کٲفرن  خٲطرٕ  فِتنہٕ۔  ﴿کٲفرن  خٲطرٕ  اہلِ  ایمانن  ہٕندِس  فِتنہٕ  بَننَس  ہیٚکن  واریاہ  صوٗرتہٕ  ٲسِتھ۔  مثلاً  یِہ  زِ  کٲفر  یِن  یِمن  پیٚٹھ  غٲلب  تہٕ  پننِس  غلبس  دِن  امہِ  کتھہِ  ہٕنز  دلیل  قرار  زِ  أسۍ  چِھ  حقس  پیٚٹھ  تہٕ  اہلِ  ایمان  چِھ  برسرِ  بٲطِل۔  نَتہٕ  یِہ  زِ  اہلِ  ایمانن  پیٚٹھ  بَڈِ  کٲفرن  ہُند  ظلم  و  ستم  تِہندِ  برداشت  کہ  حدٕ  کھۅتہٕ   ژوٚر،  تہٕ  ٲخر  کار  ییٚلہِ  تِم  تِمن  نِشہِ  پھُٹن  تہٕ  پتہٕ  گژھن  پننہِ  دین  و  اخلاقُک  سودا  کرنہٕ  مۅکھہٕ  مجبور۔  نَتہٕ  یِہ  زِ  دینِ  حق  کِس  نُمائندگی  ہٕندِس  بُلند  مقامس  پیٚٹھ  فٲیز  سپدنہٕ  باوجود  آسن  اہلِ  ایمان  تمہِ  اخلاقی  فضیلت  نِشہِ  محروم  یۅسہِ  اَمہِ  مُقامہٕ  خٲطرٕ  شایانِ  شان  چھےٚ  تہٕ  دُنیاہس  یِن  یِہندِس  سیرت  و  کردارس  منٛز  تِمے  عیب  اَتھہِ  یِم  جٲہلیت  کِس  مُعاشرس  منٛز  عام  پٲٹھۍ  پٔھہلِتھ  آسن۔  امہِ  سٍتۍ  میلہِ  کٲفرن  یِہ  وننُک  موقع  زِ  اتھ  دینس  منٛز  کیا  خوبی  چھےٚ  ٲخر  سۅ  یۅسہٕ  اَتھ  سٲنِس  کُفرس  پیٚٹھ  شرف  آسہِ  عطا  کران؟﴾  تہٕ  اے  سانہِ  ربّہٕ،  سانیٚن  قصورن  کر  درگُزر،  بے  شک  چُھکھ  ژٕے  زبردست  تہٕ  دانا۔"
  },
  {
    "verse_id": 6,
    "translation": "یِمنٕے  لُکن  ہٕندِس  طرزِ  عملس  منٛز  چُھ  تُہندِ  خٲطرٕ  بیٚیہِ  پرٛتھ  تس  شخصس  خٲطرٕ  رُت  نمونہٕ،  یُس  اللہ  تعالیٰ  سُند  تہٕ  ٲخرت  کہ  دۅہُک  اُمید  وار  آسہِ۔  تہٕ  اگر  اَمہِ  نِشہِ  کانٛہہ  بُتھ  آسہِ  پھِران،  تیٚلہِ  چُھ  اللہ  تعالیٰ  بے  نیاز  تہٕ  پننِس  ذاتس  منٛز  چُھ  پانہٕ  محمود۔"
  },
  {
    "verse_id": 7,
    "translation": "دوٗر  چُھنہٕ  زِ  اللہ  تعالیٰ  تراوِ  تۅہیِہ  تہٕ  تِمن  لُکن  درمیان  محبت  یِمن  سٍتۍ  اَز  تۅہیِہ  دُشمنی  چَھو  موٚلۍ  ہِیٔژمٕژ۔  ﴿پیٚٹھہٕ  کنہِ  کیٚن  آیتن  منٛز  چھےٚ  مُسلمانن  پننیٚن  کٲفر  رِشتہٕ  دارن  سٍتۍ  تعلق  ژٹنُک  تلقین  کرنہٕ  پتہٕ  یِہ  اُمید  تہِ  دِنہٕ  آمٕژ  زِ  تِیُتھ  وقت  تہِ  ہیٚکہِ  یِتھ  ییٚلہِ  تُہٕندۍ  یِمے  رشتہٕ  دار  بنَن  مسلمان،  تہٕ  أزِچ  دشمنی  گژِھہ  پتہٕ  محبتس  منٛز  تبدیل﴾  اللہ  تعالیٰ  چُھ  قدرت  تھاوان  بیٚیہِ  چُھ  سُہ  بخشن  وول  تہٕ  رحم  کرن  وول۔"
  },
  {
    "verse_id": 8,
    "translation": "اللہ  تعالیٰ  چُھونہٕ  تۅہیِہ  امہِ  کتھہِ  نِشہِ  رُکاوان  زِ  یِمو  دین  کِس  معاملس  منٛز  تۅہیِہ  سٍتۍ  جنگ  چُھنہٕ  کوٚرمُت،  تہٕ  یِمو  توٚہۍ  چَھہَو  نہٕ  پننیو  گرو  منٛز  کٔڑِمٕتۍ،  زِ  توٚہۍ  کٔرِو  تِمن  لُکن  سٍتۍ  نیکی  تہٕ  انصافُک  وَرتاو۔  اللہ  تعالیٰ  چُھ  انصاف  کرن  والیٚن  پسند  کران،  ﴿مطلب  چُھ  یِہ  زِ  یُس  شخص  تۅہیِہ  سٍتۍ  عداوت  چُھنہٕ  ورتاوان،  انصافُک  تقاضہٕ  چُھ  یِہ  زِ  توٚہۍ  تہِ  مَہ  ورتٲوِو  تَس  سٍتۍ  عداوت۔  دشمن  تہٕ  غیر  دشمن  أکِس  درجس  منٛز  تھاوُن  تہٕ  دۅشوٕنۍ  سٍتۍ  اَکوے  سلوک  کرُن  چُھنہٕ  انصاف۔  تۅہیِہ  چُھو  تِمن  لُکن  سٍتۍ  سخت  رٔوِیِہ  ورتاونُک  حق،  یِمو  ایمان  اننہٕ  کِس  پاداشس  منٛز  تۅہیِہ  پیٚٹھ  ظلم  کٔرۍ  تہٕ  توٚہۍ  کٔرِہَو  وطنہٕ  منٛز  نیرنس  پیٚٹھ  مجبور،  تہٕ  وطنہٕ  منٛزٕ  نیرنہٕ  پتہٕ  تہِ  روٗدِو  تِم  پتے۔  مگر  یِمو  لُکو  اتھ  ظُلمس  منٛز  حصّہ  نیوٗونہٕ،  انصاف  چُھ  یِہ  زِ  توٚہۍ  کٔرِو  تِمن  سٍتۍ  رُت  برتاو،  تہٕ  رشتہٕ  تہٕ  برادری  ہٕندِ  لحاظہٕ  یِم  تِہِندۍ  حقوق  تۅہیِہ  پیٚٹھ  چِھ  عٲید  سپدان  تِم  ادا  کرنس  منٛز  مَہ  کٔرِو  کمی۔﴾"
  },
  {
    "verse_id": 9,
    "translation": "سُہ  ییٚمہِ  کتھہِ  نِشہِ  تۅہیِہ  رُکاوان  چُھ،  سۅ  چھےٚ  یِہ  زِ  یِمو  دین  کِس  معاملس  منٛز  تۅہیِہ  سٍتۍ  جنگ  چُھ  کوٚرمُت،  تہٕ   توٚہۍ  چَھہَو  تُہندیو  گرو  منٛزٕ  کٔڑِتھ  ژٕھنِمٕتۍ،  تہٕ  تُہندِس  کڑنس  منٛز  چُھکھ  اکھ  أکِس  مدد  کوٚرمُت  زِ  توٚہۍ  کٔرِو  تِمن  لُکن  سٍتۍ  دوستی۔  تِمن  سٍتۍ  یِم  لُکھ  دوستی  کرن  تِمے  چِھ  ظٲلِم۔"
  },
  {
    "verse_id": 10,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  مومن  مستوٗراتہٕ  ہجرت  کٔرِتھ  تۅہیِہ  نِشہِ  یِن،  تیٚلہِ  کٔرِو  ﴿تِہندِ  مومن  آسنُک﴾  تحقیق،  تہٕ  تِہندِ  ایمانٕچ  حقیقت  چُھ  بس  اللہ  تعالیٰ  بہتر  زانان۔  پتہٕ  ییٚلہِ  تۅہیِہ  پے  لگیو  تِمہٕ  چھےٚ  مومن،  تیٚلہِ  مَہ  کٔرِیوٗکھ  تِمہٕ  کُفّارن  کُن  واپس۔  ﴿صلح  حُدیبیہ  پتہٕ  روٗدۍ  گۅڈٕہ  گۅڈٕہ  مُسلمان  مَرد  مکّہ  پیٚٹھہٕ  مدینس  کُن  ژٔلۍ  ژٔلۍ  یِوان  تہٕ  تِم  ٲسۍ  معاہدٕہ  کیو  شرٲئطو  مُطابق  واپس  یِوان  کرنہٕ۔  پتہٕ  گوٚو  مُسلمان  مستوٗراتن  ہٕندِ  یِنُک  سلسلہٕ  شروع،  تہٕ  کٲفرو  کوٚر  معاہدُک  حوالہٕ  دِتھ  تِہنزِ  واپسی  ہُند  تہِ  مُطالبہٕ۔  اتھ  پیٚٹھ  سپُد  یِہ  سوال  پٲدٕ  زِ  کیا  معاہدُک  اطلاق  چھا  مستوٗراتن  پیٚٹھ  تہِ  سپدان؟  خُداین  چُھ  اَمی  سوالُک  جواب  یتھ  جایِہ  دِیتمُت  زِ  اگر  تِمہٕ  مُسلمان  آسن  تہٕ  اَمِیُک  یِیہِ  اطمنان  کرنہٕ  زِ  پٔزۍ  پٲٹھۍ  چھےٚ  تِمہٕ  ایمان  خٲطرٕے  ہجرت  کٔرِتھ  آمژٕ،  بیٚیہِ  کُنہِ  چیزن  چَھنہٕ  تِمہٕ  اَنہِ  مژٕ،  تِمہٕ  گژھن  نہٕ  واپس  یِنہِ  کرنہٕ۔  یِہ  حکم  آو  اَتھ  بِناہس  پیٚٹھ  دِنہٕ  زِ  معاہدٕکۍ  یِم  شرٲئط  لیٛکھنہٕ  ٲسۍ  آمٕتۍ  تِمن  منٛز  اوس  رَجُل  ﴿مرد﴾  لفظ  لیٛکھنہٕ  آمُت  یِتھہٕ  پٲٹھۍ  زَن  بخاری  ہٕندِس  روایتس  منٛز  چُھ  آمُت۔﴾  نَہ  چھےٚ  تِمہٕ  کٲفرن  خٲطرٕ  حلال  تہٕ  نَہ  چِھ  کٲفر  تِہندِ  خٲطرٕ۔  تِہندیو  کٲفر  خاندارَو  یِم  مَہر  تِمن  دِتۍمٕتۍ  ٲسۍ  تِم  کٔرِو  تِمن  واپس۔  تہٕ  تِمن  سٍتۍ  نکاح  کرنس  چُھنہٕ  تۅہیِہ  پیٚٹھ  کانٛہہ  گناہ،  ییٚلہِ  زَن  توٚہۍ  تِہندۍ  مَہر  کٔرِو  تِمن  ادا۔  ﴿مطلب  چُھ  یِہ  زِ  تِہندیٚن  کٲفر  خاندارن  یِم  مَہر  تِمن  واپس  یِن  سوزنہٕ،  تِمے  یِن  نہٕ  یِہندۍ  مَہر  شُمار  کرنہٕ  بلکہ  وۅنۍ  یُس  مُسلمان  تہِ  یِمو  منٛزٕ  کٲنٛسہِ  خاتونہِ  سٍتۍ  نکاح  ییژِھہ  کرُن،  سُہ  دِیِن  تس  مَہر  تہٕ  کٔرِن  نکاح۔﴾  تہٕ  پانہٕ  تہِ  مَہ  تھٲوِیوٗکھ  توٚہۍ  کٲفر  زنانہٕ  پننِس  نِکاحس  منٛز  رُکٲوِتھ۔  یِم  مَہر  تۅہیِہ  پننیٚن  کٲفر  خاندارِنیٚن  دِتِمٕتۍ  ٲسِو،  تِمن  مٔنگِو  تِم  واپس،  تہٕ  یِم  مہر  کٲفرو  ٲسۍ  پننین  مسلمان  خاندارنین  دِتۍمٕتۍ  تِم  مٔنگِن  تِمن  واپس،  یِہ  چُھ  اللہ  تعالیٰ  سُند  حُکم،  سُہ  چُھ  تۅہیِہ  درمیان  فٲصلہٕ  کران،  تہٕ  سُہ  چُھ  زانن  وول  تہٕ  حکمت  وول۔"
  },
  {
    "verse_id": 11,
    "translation": "تہٕ  اگر  تُہنزو  کٲفر  خاندارِنیو  ہٕندیو  مَہرو  منٛزٕ  کٲفرن  نِشہِ  تۅہیِہ  کینہہ  واپس  میلہِ  نہٕ،  تہٕ  پتہٕ  واتہِ  تُہنزٕ  نوبت  تیٚلہِ  یِمن  لُکن  ہٕنزٕ  خاندارِنہِ  تور  چھےٚ  روزمژٕ،  تِمن   کٔرِو  تیوٗتاہ  رقم  ادا  یُس  تِہندیٚن  دِنہٕ  آمتیٚن  مَہرن  یوت  آسہِ۔  تہٕ  تس  خُدایس  روٗزِو  کھۅژان  یَس  پیٚٹھ  تۅہیِہ  ایمان  چُھو  اوٚنمُت۔"
  },
  {
    "verse_id": 12,
    "translation": "اے  نبیؐ،  ییٚلہِ  تۅہیِہ  نِشہِ  مومن  مستوٗراتہٕ  بیعت  کرنہِ  یِن۔  ﴿یِہ  آیت  ٲس  فتحِ  مکہ  برونٛہہ  کینہہ  کال  نٲزِل  گٔمٕژ۔  امہِ  پتہٕ  ییٚلہِ  مکّہ  فتح  سپُد،  قریشِکۍ  لُکھ  سپٕدۍ  کھیٚجو  کھیٚجو  بیعت  کرنہٕ  خٲطرٕ  حٲضر۔  حضور  صلی  اللہ  علیہ و سلمو  رٔٹ  پانہٕ  کوہِ  صفاہس  پیٚٹھ  مَردن  بیعت  تہٕ  حضرت  عمر  رضی  اللہ  تعالیٰ  عنہ  کٔرِکھ  پننہِ  طرفہٕ  ماموٗر  زِ  تِم  رٔٹِن  مستوٗراتن  نِشہِ  بیعت،  تہٕ  تِمن  کتھن  ہُند  کرنٲوِنکھ  اقرار  یِمہٕ  یتھ  آیتس  منٛز  بیان  چھےٚ  کرنہٕ  آمژٕ۔  امہِ  پتہٕ  چِھ  حضورؐ  مدینہ  تشریف  نِوان۔  تتہِ  چِھ   أکِس  مکانس  منٛز  مستوٗراتن  جمع  کرنُک  حُکم  دِوان،  تہٕ  امہِ  پتہٕ  چِھ  حضرت  عمر  رضی  اللہ  تعالیٰ  عنہ  ہس  تِمن  بیعت  ہیٚنہٕ  خٲطرٕ  سوزان۔﴾  تہٕ  اَمہِ  کتھہِ  ہُند  کٔرِن  عہد  زِ  تِمہٕ  کرن  نہٕ  خُدایس  سٍتۍ  کٲنٛسہِ  شریک،  ژوٗر  کرن  نہٕ،  تہٕ  بدکٲری  کرن  نہٕ،  پننیٚن  اولادن  کرن  نہٕ  قتل،  پننیٚن  اَتھن  کھۅرن  برونٛہہ  کُن  اَنن  نہٕ  کانٛہہ  بہتان  بنٲوِتھ،  ﴿امہِ  نِشہِ  چِھ  دۅن  قٔسمن  ہٕندۍ  بہتان  مُراد۔  اکھ  یِہ  زِ  کانٛہہ  خاتون  لگاوِ  دوٚیِمہِ  خاتونہِ  غیر  مردن  سٍتۍ  تہمت۔  تہٕ  اَمہِ  قسمہٕ  چہ  کتھہٕ  پٔھلاوِ  لُکن  منٛز،  بیاکھ  یِہ  زِ  أکِس  خاتونہِ  زیٚوِ  شُر  بیٚیہِ  کٲنسہِ  ہُنٛد،  تہٕ  خاندارس   دِیِہ  یقین  زِ  یِہ  چُھ  چونُے﴾  تہٕ  کُنہِ  امرِ  معروفس  ﴿نیک  کامہِ﴾  منٛز  کرن  نہٕ  تُہٕنز  نافرمٲنی،  ﴿یتھ  مختصر  کتھہِ  منٛز  چِھ  بٔڈۍ  زٕہ  قانونی  نکتہٕ  بیان  آمٕتۍ  کرنہٕ۔  اکھ  یِہ  زِ  نبی  صلی  اللہ  علیہ و سلمن  ہٕندِس  اطاعتس  پیٚٹھ  تہِ  چُھ  رٕژرس  منٛز  اطاعتُک  قٲد  آمُت  لگاونہٕ،  حالانکہ  حضور  صلی  اللہ  علیہ و سلمن  ہٕندِس   بارس  منٛز  ٲس  نہٕ  کُنہِ  ادنیٰ  شکٕچ  تہِ  گنجٲئش  زِ  تِم  کیا  ہیٛکن  کُنہِ  وِزِ  بُرٲیی  ہُند  حُکم  تہِ  دِتھ۔  امہِ  نِشہِ  گٔیِہ  یِہ  کتھ  پٲنۍ  پانے  واضح  زِ  دُنیاہس  منٛز  ہیٚکہِ  نہٕ  کٲنٛسہِ  مخلوق  سٕنز  اطاعت  قانونِ  خُداوندی  ہٕندیو  حَدو  نیٚبر  نِیرِتھ  کرنہٕ  یِتھ۔  تِکیازِ  ییٚلہِ  اللہ  تعالیٰ  سٕندِس  رسولؐ  سٕنز  اطاعت  تام  معروف  کہ  شرطہٕ  سٍتۍ  مشروط  آسہِ،  تیٚلہِ  کتہِ  ہیٚکہِ  بیٚیہِ  کٲنٛسہِ  ہُند  یِہ  مقام  ٲسِتھ  زِ  تس  واتہِ  غیر  مشروط  اطاعتُک  حق،  تہٕ  تٔمۍ  سٕندِ  کُنہِ  تِتھہِ  حُکمٕچ  یا  قانونٕچ  یا  ضٲبطٕچ  تہٕ  رسمٕچ  یِیہِ  پیروی  کرنہٕ  یُس  قانونِ  خداوندی  خلاف  آسہِ۔  دوٚیِم  کتھ  یۅسہٕ  آئینی  حیثیت  سیٚٹھاہ  اہمیت  تھاوان  چھےٚ  سۅ  چھےٚ  یِہ  زِ  اتھ  آیتس  منٛز  چُھ  پانژھ  منفی  احکام  دِنہٕ  پتہٕ  مثبت  حکم  صرف  اَکوے  دِنہٕ  آمُت،  تہٕ  سُہ  چُھ  یِہ  زِ  تمام  نیک  کامیٚن  منٛز  یِیہِ  نبی  صلی  اللہ  علیہ و سلمن  ہٕندیٚن  احکامن  ہٕنز  اطاعت  کرنہٕ۔  یوٚت  تام  زن  بُرٲیِین  ہُند  تعلق  چُھ،  تِمہٕ  بجہِ  بجہِ  بُرٲیِیِہ  آیِہ  گٔنٛزراونہٕ  یِمن  منٛز  زمانہٕ  جاہلیت  چِہ  مستوٗراتہٕ  مبتلا  آسہٕ،  تہٕ  یِمو  نِشہِ  آو  باز  روزنُک  عہد  ہیٚنہٕ۔  مگر  یوٚت  تام  رٕژرن  ﴿نیکیَن﴾  ہُند  تعلق  چُھ،  تِہُند  کانٛہہ  فہرست  دِتھ  آو  نہٕ  عہد  ہیٚنہٕ  زِ  تۅہیِہ  چِھو  فلٲنۍ  فلٲنۍ  اعمال  کرٕنۍ  بلکہ  آو  صرف  یِہ  عہد  ہیٚنہٕ  زِ  ییٚمہِ  نیک  کامہِ  ہُند  تہِ  حُکم  حضورؐ  دِن  تمِچ  آسیو  تۅہیِہ  پیروی  کرٕنۍ۔﴾  تیٚلہِ  ہیٚیِو  یِمن  بیعت  تہٕ  یِہندِس  حقس  منٛز  کٔرِو  خُدایس  نِشہِ  دُعاے  مغفرت،  یقیناً  چُھ  اللہ  تعالیٰ   درگُزر  فرماون  وول  رحم  کرن  وول۔"
  },
  {
    "verse_id": 13,
    "translation": "اے  لوٗکو  یِمو  ایمان  چُھو  اوٚنمُت،  تِم  لُکھ  مَہ  بنٲوِیوٗکھ  دوست  یِمن  پیٚٹھ  خُداین  غضب  چُھ  کوٚرمُت،  یِم  ٲخرت  نِشہِ  تِتھے  پٲٹھۍ  نااُمید  چِھ،  یِتھہٕ  پٲٹھۍ  قبرن  منٛز  پیٚتھ  کٲفر  چِھ  غمگین۔"
  }
]