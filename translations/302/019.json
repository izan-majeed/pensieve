[
  {
    "verse_id": 1,
    "translation": "کاف  ھا  یا  عین  صاد،  (حقیقی  معنی  چُھ  اللہ  تعالیٰ  تہٕ  رسول  صلی  اللہ  علیہ  وسلمٕے  بہتر  زانان)۔ "
  },
  {
    "verse_id": 2,
    "translation": "یہِ  چھے٘  تُہٕندِس  ربّ  سٕندِ  رحمتٕچ  ذکر  (یۅسہٕ  تٔمۍ)  پننِس  (برگزیدٕہ)  بندس  زکریا  ہس  (علیہ  السلام)  پیٚٹھ  (فرمٲومٕژ  ٲس)۔"
  },
  {
    "verse_id": 3,
    "translation": "ییٚلہِ  تِمَو  پننِس  ربّس  (ادب  واجِنہِ)  لۅژِ  آوازِ  سٍتۍ  ناد  لوے۔"
  },
  {
    "verse_id": 4,
    "translation": "عرض  کۆرُن،  اے  میانہِ  ربّہ!  میانہِ  جسمہٕ  چہِ  أڈجہِ  چھے٘  کمزور  گٔمژٕ  تہٕ  بجرٕ  کِنۍ  چُھ  کلہٕ  نارٕلۆمبکٕکۍ  پٲٹھۍ  سفید  گۆمُت  تہٕ  اے  میانہِ  ربّہ!  ژے٘  مٔنگِتھ  روٗدُس  نہٕ  زانٛہہ  محروم  (تہٕ  ناکام)۔"
  },
  {
    "verse_id": 5,
    "translation": "تہٕ  بہٕ  چُھس  پننہِ  (رخصت  سپدنہٕ)  پتہٕ  (بے  دین)  رشتہٕ  دارن  کھوژان  (زِ  تِم  گٔژھۍ  نہٕ  دیٖنٕچ  نعمت  ضایع  کرٕنۍ)  تہٕ  میٲنۍ  خاندارِنۍ  (تہِ)  چھے٘  ہانٛٹھ  وۅنۍ  کرتہٕ  ژٕ  مے٘  پننہِ  (خاص)  بارگاہِ  نِشہِ  اَکھ  وٲرث  (فرزند)  عطا۔"
  },
  {
    "verse_id": 6,
    "translation": "یُس (آسمٲنۍ  نعمتس  منٛز)  میون  (تہِ)  وٲرث  بَنہِ  تہٕ  یعقوب  (علیہ  السلام)  سٕندیٚن  اولادن  (ہٕندِ  نبوت  کہ  سلسلُک)  تہِ  آسہِ  وٲرث  تہٕ  اے  میانہِ  ربّہ!  ژٕ  (تہِ)  بناوُن  سُہ  پننہِ  رضاہُک  حٲمل۔"
  },
  {
    "verse_id": 7,
    "translation": "(ارشاد  سپُد)  اے  زکریا!  بے  شک  چِھتھ  ژٕ  أسۍ  أکِس  لٔڑکہٕ  سٕنز  خۅش  خبر  بوزناوان  ییٚمۍ  سُنٛد  ناو  یحییٰ  (علیہ  السلام)  آسہِ  اَسہِ  چُھنہٕ  اَمہِ  برونٛہہ  تِیُتھ  کانٛہہ  بنوومُت  ییٚمِس  یہِ  ناو  آسہِ۔"
  },
  {
    "verse_id": 8,
    "translation": "(زکریا  علیہ  السلامن)  کۆرن  عرض،  اے  میانہِ  ربّہ!  مے٘  کِتھہٕ  پٲٹھۍ  ہیٚکہِ  لڑکہٕ  ٲسِتھ  ییٚلہِ  زن  میٲنۍ  خاندارِنۍ  ہانٹھ  چھے٘  تہٕ  بہٕ  چُھس  پانہٕ  بُجرٕکِنۍ  (سیٚٹھاہ  کمزوری  منٛز)  ہۆکھمُت۔"
  },
  {
    "verse_id": 9,
    "translation": "فرماونہٕ  آو  (تعجب  مَہ  کر)  یِتھے  پٲٹھۍسپدِ،  چٲنۍ  ربّن  چُھ  فرموومُت  یہِ  (لڑکہٕ  پٲدٕ  کرُن)  چُھ  میانہِ  خٲطرٕ  سہل  تہٕ  بے  شک  چُھکھ  مے٘  ژٕ  (تہِ)  اَمہِ  برونٛہہ  پٲدٕ  کۆرمُت  اتھ  حالتس  منٛز  زِ  ژٕ  اوسُکھ  نہٕ  (اندٕپیٚٹھہٕ)  کانٛہہ  چیزٕے۔"
  },
  {
    "verse_id": 10,
    "translation": "(زکریا  علیہ  السلامن)  کۆرن  عرض،  اے  میانہِ  ربّہ!  میانہِ  خٲطرٕ  کرکانٛہہ  نشٲنی  مقرر،  ارشاد  سپُد  چٲنۍ  نشٲنی  چھے٘  یہِ  زِ  ژٕہیٚککھ  نہ  بالکل  وارٕ  کارٕ  ٲسِتھ  تہِ  تریٚن  رٲژن  (تہٕ  دۅہن)  لُکن  سٍتۍ  کتھ  کٔرِتھ۔"
  },
  {
    "verse_id": 11,
    "translation": "پتہٕ  آے (زکریا  علیہ  السلام)  عبادت  خانہٕ  منٛزٕ  نیٖرِتھ  پننیٚن  لُکن  کُن  تہٕ  تِمن  کُن  کۆرُکھ  اشارٕہ  (تہٕ  سمجھٲوِکھ) زِ  تۆہۍ  کٔرِو  صبح  و  شام  (اللہ  تعالیٰ  سٕنز)  تسبیح۔"
  },
  {
    "verse_id": 12,
    "translation": "اے  یحییٰ!  (سانہِ)  کتابِہ  (توراتس)  تھاو  دٔرۍپٲٹھۍ  تھپھ  کٔرِتھ  تہٕ  اَسہِ  ٲس  تِمن  شُرۍ  پانہٕ  پیٚٹھے  حکمت  تہٕ  بصیرت  (نبوت)  عطا  کٔرمٕژ۔"
  },
  {
    "verse_id": 13,
    "translation": "تہٕ  پننہِ  خاص  عنایت  سٍتۍ  (ٲسمس)  شفقت  تہٕ  نرمی  (یعنی  دگہ  دار  دل)  بیٚیہِ  پاکیزگی  تہٕ  طہارت  (تہِ  عطا  کۆرمت)،  تہٕ  تِم  ٲسۍ  سیٚٹھاہ  پرہیزگار۔"
  },
  {
    "verse_id": 14,
    "translation": "تہٕ  پننِس  مٲلِس  ماجہِ  سٍتۍ  ٲسۍ  سیٚٹھاہ  نیکی  (تہٕ  خدمت)  سان  پیش  یِنہٕ  وٲلۍ  تہٕ  (عام  لڑکن  ہٕندۍ  پٲٹھۍ)  ٲسۍ  نہٕ  ہرگز  بُتھۍپھِرۍ  تہٕ  نافرمان۔"
  },
  {
    "verse_id": 15,
    "translation": "تہٕ  یحییٰ  ہس  پیٚٹھ  ٲسِن  سلام  تِہِندِ  میلاد  کہ  دۅہ  تہٕ  تِہِندِ  وفات  کہ  دۅہ  تہٕ  ییٚمہِ  دۅہ  تِم  زندٕہ  یِن  تُلنہٕ۔"
  },
  {
    "verse_id": 16,
    "translation": "تہٕ (اے  حبیبِ  مکرّمؐ!)  تۆہۍ  کٔرِو  کتابِہ  (قرآن  مجیدس)  منٛز  مریم  (علیہا  السلام)  سٕنٛز  ذکر،  ییٚلہِ  سۅ  پننیٚن  بٲژن  نِشہِ  بیۆن  سپدِتھ  (عبادت  خٲطرٕ  خلوت  مۅکھہٕ)  مشرقی  مکانس  منٛز  آیہِ۔"
  },
  {
    "verse_id": 17,
    "translation": "پتہٕ  کۆر  تَمہِ  تِمن  (بٲژن  تہٕ  لُکن)  ہٕنٛدِ  اَندٕ  پردٕہ  (تاکہ  حسنِ  مطلق  تُلہِ  پَنُن  پردٕہ)  پتہٕ  سوٗز  اَسہِ  تس  کُن  پَنُن  روح  (یعنی  فرشتہ  جبریلؑ)  تہٕ  سپُد  (جبریل)  تس  برونٛہہ  کنہِ  مکمل  بشری  صورتس  منٛز  ظٲہر۔"
  },
  {
    "verse_id": 18,
    "translation": "(مریم  علیھا  السلامن)  وۆننس،  بے  شک  چھَس  بہٕ  ژے٘  نِشہِ  (خداے)  رحمٰن  سُنٛد  پناہ  منگان  اگر  ژٕ  (اللہ  تعالیٰ  ہس)  کھوژن  وول  چُھکھ۔"
  },
  {
    "verse_id": 19,
    "translation": "(جبریل  علیہ  السلامن)  وۆننس،  بہٕ  چُھس  صرف  چٲنِس  ربّ  سُنٛد  سوزنہٕ  آمُت،  (اَمہِ  موجوب  چُھس  آمُت)  زِ  بہٕ  کرے  ژے٘  اَکھ  پاکیزٕہ  فرزند  عطا۔"
  },
  {
    "verse_id": 20,
    "translation": "(مریم  علیھا  السلامن)  وۆننس،  مے٘  کِتھہٕ  پٲٹھۍ  آسہِ  فرزند  ییٚلہِ  زن  مے٘  کٲنسہِ  انسانن  اَتھہٕ  تہِ  چُھنہٕ  لوگمُت  تہٕ  نَہ  چھَس  بہٕ  بدکار۔  "
  },
  {
    "verse_id": 21,
    "translation": "(جبریل  علیہ  السلامن)  وۆننس،  (تعجب  مَہ  کر)  یِتھے  پٲٹھۍ  سپدِ،  چٲنۍ  ربّن  چُھ  فرموومُت،  یہِ  (کٲم)  چھے٘  مے٘  پیٚٹھ  سہل،  تہٕ  (یہِ  سپدِ  اَمہِ  موجوب)  تاکہ  أسۍ  بناوون  سہُ  لُکن  خٲطرٕ  نشٲنی  تہٕ  پننہِ  طرفہٕ  رحمت،تہٕ  یہِ  کتھ  چھے٘  (گۅڈے)  طے  کٔرِتھ۔"
  },
  {
    "verse_id": 22,
    "translation": "پتہٕ  رۆٹ  سُہ  مریمن  (علیھا  السلام)  یٔڈمنٛز  تہٕ  (آبٲدی  نِشہِ)  الگ  سپدِتھ  بیٖٹھ  دوٗرأکِس  جایہِ  گٔژِھتھ۔"
  },
  {
    "verse_id": 23,
    "translation": "پتہٕ  أنۍ  سۅ  خلٲصی  ہٕندۍ  دٲدۍأکِس  کٔھزٕر  کُلِس  کُن،  سۅ  لٔج  (پریشٲنی  ہٕندِس  حالتس  منٛز)  وَننہِ،  اے  کاش!  بہٕ  آسہا  گۅڈے  مٔمٕژ  تہٕ  بالکل  آسہا  مٔشراونہٕ  آمٕژ۔"
  },
  {
    "verse_id": 24,
    "translation": "پتہٕ  دِژ  تس  بٔنِمہِ  طرفہٕ  (جبریلن  یا  پانہٕ  عیسیٰ  علیہ  السلامن) آواز  زِ  ژٕ  مَہ  گژھ  دل  ملول  بے  شک  چُھ  چٲنۍ  ربّن  ژے٘  تل  کنہِ  اَکھ  ناگ  جٲری  کۆرمُت  (یا،  چُھن  ژے٘  بۅنہٕ  کنہِ  اَکھ  تھدِ  پایُک  انسان  پٲدٕکٔرِتھ  لَرِ  تۯوومُت)۔ "
  },
  {
    "verse_id": 25,
    "translation": "تہٕ  کٔھزٕر  کُلِس  دِ  پانس  کُن  دٕنن  سُہ  تراوِ  ژے٘  پیٚٹھ  تازٕہ  تہٕ  پٔپۍ  کٔھزٕر۔"
  },
  {
    "verse_id": 26,
    "translation": "وۅنۍ  کھے٘  تہٕ  چے٘  بیٚیہِ  شیہلاو  (پننِس  حسین  تہٕ  جمیل  فرزندس  وُچِھتھ)  پننہِ  أچھ،پتہٕ  ہرگاہ  ژٕ  کانٛہہ  تہِ  انسان  وُچھہن  تیٚلہِ  ؤنۍ  زِ (اشارٕہ  سٍتۍ)  زِ  مے٘  چھے٘  (خداے)  رحمانس  خٲطرٕ  (خاموشی  ہٕنزن)  روزن  ہٕنز  نیت  کٔرمٕژ  لہٰذا  کرنہٕ  بہٕ  اَز  کٲنسہِ  انسانس  سٍتۍ  قطعاً  کتھ۔"
  },
  {
    "verse_id": 27,
    "translation": "پتہٕ  آیہِ  سۅ  تس  (شُرس  کھۅنہِ  منٛز)  تُلِتھ  پننِس  قومس  نِشہِ۔  تِم  لٔگۍ  وَننہِ،  اے  مریم!  پٔزۍپٲٹھۍ  چُھوے  ژے٘  اَکھ  سیٚٹھہٕے  عجیب  چیز  اۆنمُت۔"
  },
  {
    "verse_id": 28,
    "translation": "اے  ہارون  سٕنزۍ  بیٚنۍ!  نَہ  اوس  چون  مول  خراب  تہٕ  نَہ  ٲس  چٲنۍ  موج  بدکار۔"
  },
  {
    "verse_id": 29,
    "translation": "پتہٕ  کۆر  مریمن  (علیہ  السلام)  تس  (شُرِس)  کُن  اشارٕہ،  تِم  لٔگۍ  وَننہِ،  أسۍ  کِتھہٕ  پٲٹھۍ  کرو  أمِس  سٍتۍ  کتھ  یُس  (وُنہِ)  منٛزلِس  منٛز  شُر  چُھ؟"
  },
  {
    "verse_id": 30,
    "translation": "(شُرۍلاجہِ  پانے  کتھہٕ  کرنہِ  تہٕ)  وۆنُنکھ،  بے  شک  چُھس  بہٕ  اللہ  تعالیٰ  سُنٛد  بندٕہ  تٔمۍ  چھے٘  مے٘  کتاب  کٔرمٕژ  عطا  بیٚیہِ  چُھنَس  بہٕ  نبی  بنوومُت۔"
  },
  {
    "verse_id": 31,
    "translation": "تہٕ  بہٕ  یَتھ  جایہِ  تہِ  روزٕ  تٔمۍ  چُھنَس  بہٕ  سراپا  برکت  بنوومُت  تہٕ  بہٕ  یۆت  تام  (تہِ)  زندٕہ  چُھس  تٔمۍ  چُھ  مے٘  نمازہُنٛدتہٕ  زکوٰتُک  حکم  فرموومُت۔"
  },
  {
    "verse_id": 32,
    "translation": "بیٚیہِ  ﴿چُھنس﴾  پننہِ  ماجہِ  سٍتۍ  نیک  سلوک  کرن  وول  (بنوومُت)  تہٕ  تٔمۍ  بنوونَس  نہٕ  بہٕ  بُتھۍپھِیُر  تہٕ  بدنصیب۔"
  },
  {
    "verse_id": 33,
    "translation": "تہٕ  مے٘  پیٚٹھ  ٲسِن  سلام  میانہِ  زیٚنہٕ  کہ  دۅہ،تہٕ  میانہِ  مرنہٕ  کہ  دۅہ،تہٕ  ییٚمہِ  دۅہ  بہٕ  زندٕہ  تُلنہٕ  یِمہٕ۔"
  },
  {
    "verse_id": 34,
    "translation": "یِم  چِھ  مریم  (علیھا  السلام)  سٕندۍفرزند  عیسیٰ  (علیہ  السلام)،  پٔز  کتھ  چھے٘  (یٔہے)  یَتھ  منٛز  یِم  لُکھ  شک  چِھ  کران۔"
  },
  {
    "verse_id": 35,
    "translation": "یہِ  چھَنہٕ  اللہ  تعالیٰ  سٕنز  شان  زِ  سُہ  بناوِ  (کٲنسہِ  پَنُن)  نیٚچُو  سُہ  چُھ  (اَمہِ  نِشہِ)  پاک  ییٚلہِ  سُہ  کُنہِ  کامہِ  ہُنٛد  فٲصلہٕ  چُھ  فرماوان  تیٚلہِ  چُھ  تَتھ  صرف  یۅہے  حکم  دِوان  سَپَد  بس  سۅ  چِھ  سپدان۔"
  },
  {
    "verse_id": 36,
    "translation": "تہٕ  بے  شک  چُھ  میون  ربّ  (تہِ)  اللہ  تعالیٰ  تہٕ  تُہُندربّ  (تہِ)  لہٰذا  ٲسِو  تۆہۍ  تٔمۍ  سٕنزٕے  عبادت  کران،  یٔہے  چھے٘  سیٚز  وَتھ۔"
  },
  {
    "verse_id": 37,
    "translation": "پتہٕ  لٔگۍ  تِہِندۍ  فرقہٕ  پانہٕ  وٲنۍ  اختلاف  کرنہِ،  لہٰذاچھے٘  کٲفرن  خٲطرٕ  (قیامت  کہ)  بڑِ  دۅہ  چہ  حٲضری  سٍتۍ  تبٲہی۔"
  },
  {
    "verse_id": 38,
    "translation": "ییٚمہ  دۅہ  تِم  اَسہِ  نِشہِ  حٲضر  سپدن  پتہٕ  کِتھہٕ  پٲٹھۍ  بوزن  (کن  مٕژرٲوِتھ)  تہٕ  (کِتھہٕ  پٲٹھۍ)  وُچھن  (أچھ  مٕژٕرۍمٕژٕرۍ)  البتہ  ظٲلم  لُکھ  چِھ  اَز  ٹاکارٕہ  گمرٲہی  منٛز  (ہیٚنہٕ  آمٕتۍ)۔"
  },
  {
    "verse_id": 39,
    "translation": "تہٕ  تۆہۍ  کھوژنٲوِیوٗکھ  تِم  حسرت  (تہٕ  ندامت)  کہ  دۅہ  نِشہِ  ییٚلہِ  (پۯتھ)  کتھہِ  ہُنٛدفٲصلہٕ  یِیہِ  کرنہٕ،مگر  تِم  چِھ  غفلتس  (یعنی  غفلت  کِس  حالتس)  منٛز  پیٚتھ  تہٕ  ایمان  چِھنہٕ  اَنٲنی۔"
  },
  {
    "verse_id": 40,
    "translation": "بے  شک  چِھ  أسی  زمینٕکۍ  (تہِ)  وٲرث  تہٕ  تِہِندۍ  (تہِ)  یِم  اَتھ  پیٚٹھ  (روزان)  چِھ  تہٕ  (سٲری)  یِن  اَسی  کُن  واپس  اَننہٕ۔"
  },
  {
    "verse_id": 41,
    "translation": "تہٕ  تۆہۍ  کٔرِو  کتابِہ  (قرآن  مجیدس)  منٛز  ابراہیم  (علیہ  السلام)  سٕنز  ذکر،  بے  شک  ٲسۍ  تِم  پٔزۍیٲرۍ  نبی۔"
  },
  {
    "verse_id": 42,
    "translation": "ییٚلہِ  تِمَو  پننِس  مٲلِس  (یعنی  آزرؔ  چیٚچہِ  بابس  ییٚمۍ  تِم  وٲلد  تارخؔ  سٕندِ  مرنہٕ  پتہٕ  رٔچِھمٕتۍ  ٲسۍ)  وۆن،  اے  میانہِ  اباجان!  تۆہۍ  کیازِ  چِھو  یِمن  (پۅتلیٚن)  ہٕنز  پوٗزا  کران  یِم  نَہ  بوٗزِتھ  چِھ  ہیٚکان  تہٕ  نَہ  چِھ  وُچِھتھ  ہیٚکان  تہٕ  نَہ  ہیٚکن  تۅہیہِ  نِشہِ  کانٛہہ  (تکلیف  دِنہٕ  وول)  چیز  دوٗر  کٔرِتھ۔"
  },
  {
    "verse_id": 43,
    "translation": "اے  میٚانہِ  ابّا  !  بے  شک  چُھ  مے٘  نِشہِ  (بارگاہِ  الٰہی  طرفہ)  سُہ  علم  آمُت  یُس  ژے٘  نِشہِ  آو  نہٕ  ژٕ  کر  میٲنۍ  پٲروی  بہٕ  ہاوَے  ژے٘  سی٘ز  وَتھ۔"
  },
  {
    "verse_id": 44,
    "translation": "اے  میٚانہِ  ابّا  !  شیطان  سٕنز  پوٗزا  مَہ  ٲسِو  کران،  بے  شک  چُھ  شیطان  (خداے)  رحمٰن  سُنٛد  سی٘ٹھہٕے  نافرمان۔"
  },
  {
    "verse_id": 45,
    "translation": "اے  میٚانہِ  ابّا  !  بے  شک  چُھس  بہٕ  اَتھ  کتھہِ  کھوژان  زِ  ژے٘  ما  وٲتی  (خداے)  رحمٰن  سُنٛد  عذاب  تہٕ  ژٕ  بنکھ  شیطان  سُنٛد  سٲتھی۔"
  },
  {
    "verse_id": 46,
    "translation": "(آزرن) وۆننس،  اے  ابراہیم!کیا  ژٕ  چُھکھہٕ  میانیو  معبودو  نِشہِ  بُتھۍ  پھِیُرگۆمُت؟  اگر  پٔزۍپٲٹھۍ  ژٕ  (اَمہِ  مخالفت  نِشہِ)  باز  آکھ  نہٕ  تیٚلہِ  کرتھ  بہٕ  ژٕ  ضرور  کنہِ  کنہِ  تہٕ  أکِس  زیٖٹھِس  کالس  خٲطرٕ  گژھ  ژٕ  مے٘  نِشہِ  بیۆن۔"
  },
  {
    "verse_id": 47,
    "translation": "(ابراہیم  علیہ  السلامن)  وۆننس،  (اچھا)  ژے٘  ٲسۍنے  سلام،  بہٕ  منگہٕ  وُنہِ  (تہِ)  پننِس  ربّس  چانہِ  خٲطرٕ  مغفرت،  بے  شک  چُھ  سُہ  مے٘  پیٚٹھ  سیٚٹھاہ  مہربان  (شاید  ما  کٔری  ژے٘  ہدایت)۔"
  },
  {
    "verse_id": 48,
    "translation": "تہٕ  بہٕ  چُھس  تۅہیہِ  (سارِنٕے)  نِشہِ  تہٕ  تِمن  (پۅتلیٚن)  نِشہِ  یِمن  تۆہۍ  اللہ  تعالیٰ  ہس  وَراے  پوٗزان  چِھو  بیۆن  سپدان  تہٕ  پننِس  ربّ  سٕندِس  عبادتس  منٛز  چُھس  (یکسوٗ  سپدِتھ)  آوُر  سپدان،  امید  چھے٘  بہٕ  روزٕ  نہٕ  پننِس  ربّ  سٕندِ  عبادت  کہ  بٲعث  (کرمہٕ  نِشہِ)  محروم۔"
  },
  {
    "verse_id": 49,
    "translation": "پتہٕ  ییٚلہِ  ابراہیم  (علیہ  السلام)  تِمن  لُکن  نِشہِ  تہٕ  تِمن  (پۅتلیٚن)  نِشہِ  یہِٕنز  تِم  اللہ  تعالیٰ  ہس  وَرٲے  پوٗزا  ٲسۍ  کران  (وۅتھُن  بِہُن  ترٲوِتھ)  بالکل  الگ  سپٕدۍ  (پتہٕ)  کٔرۍ  اَسہِ  تِمن  (فرزند)  اسحاق  تہٕ  (زُر)  یعقوب  (علیہمُ  السلام)  عطا،  تہٕ  اَسہِ  بنٲوۍ  (دۅشوے)  نبی۔"
  },
  {
    "verse_id": 50,
    "translation": "تہٕ  اَسہِ  کٔر  تِمن  (سارِنٕے)  پنٕنۍ  (خاص)  رحمت  عطا  تہٕ  اَسہِ  کٔر  تِہِندِ  خٲطرٕ  (تمام  آسمٲنۍ  مذہب  مانن  والیٚن  منٛز)  تعریفن  ہنٛز  تہٕ  ذکرِ  خیرٕچ  زیو  بلند۔"
  },
  {
    "verse_id": 51,
    "translation": "تہٕ  (اَتھ)  کتابِہ  منٛز  کٔرِو  موسیٰ  (علیہ  السلام)  سٕنز  ذکر  بے  شک  ٲسۍ  تِم  (نفسچہ  تھپہِ  نش  آزٲدی  لٔبتھ)  برگزیدٕہ  سپٕدۍمٕتۍ  بیٚیہِ  ٲسۍ  رسالت  وٲلۍ  نبی۔"
  },
  {
    "verse_id": 52,
    "translation": "تہٕ  اَسہِ  دِیُت  تِمن  (کوہِ)  طور  کہ  دٔچِھنہِ  اندٕ  ناد  تہٕ  اَسہِ  نوٲزۍ  تِم  رازو  نیاز  چہ  کتھہٕ  کرنہٕ  خٲطرٕ  خاص  پاننیارٕسٍتۍ۔"
  },
  {
    "verse_id": 53,
    "translation": "تہٕ  اَسہِ  کۆر  پننہِ  رحمت  سٍتۍ  تِہُنٛد  بوے  ہارون  (علیہ  السلام)  نبی  بنٲوِتھ  تِمن  عطا  (تاکہ  تِم  پلزن  تِمن  تِہٕنزِ  کامہِ  منٛز)۔"
  },
  {
    "verse_id": 54,
    "translation": "تہٕ  تۆہۍ  کٔرِو  (اَتھ)  کتابِہ  منٛز  اسماعیل  (علیہ  السلام)  سٕنز  ذکر  بے  شک  ٲسۍ  تِم  وعدٕکۍ  پٔزۍیٲرۍ  بیٚیہِ  ٲسۍ  رسالت  وٲلۍ  نبی۔"
  },
  {
    "verse_id": 55,
    "translation": "تہٕ  تِم  ٲسۍ  پننیٚن  بٲژن  نمازہُنٛد  تہٕ  زکوٰتُک  حکم  دِوان  بیٚیہِ  ٲسۍتِم  پننِس  ربّ  سٕنزِ  بارگاہِ  منٛز  مقامِ  مرضیّہ  ہَس  پیٚٹھ  (فٲیز،  یعنی  تِہُنٛد  ربّ  اوس  تِمن  رٲضۍ)۔"
  },
  {
    "verse_id": 56,
    "translation": "تہٕ  (اَتھ)  کتابِہ  منٛزکٔرِو  اِدریس  (علیہ  السلام)  سٕنز  ذکر  بے  شک  ٲسۍ  تِم  سیٚٹھاہ  پٔزۍیٲرۍنبی۔"
  },
  {
    "verse_id": 57,
    "translation": "تہٕ  اَسہِ  ٲسۍ  تِم  تٔھدِس  مقامس  پیٚٹھ  کھٲلِۍ  متۍ۔"
  },
  {
    "verse_id": 58,
    "translation": "یِم  چِھ  تِم  لُکھ  یِمن  پیٚٹھ  اللہ  تعالیٰ  ہن  انعام  چُھ  فرموومُت،  انبیاہن  ہٕندِس  زُمرس  منٛز  چِھ  آدم  (علیہ  السلام)  سٕندیٚو  اولادو  منٛزٕ  بیٚیہِ  چِھ  تِمَو  (مومنو)  منٛزٕ  یِم  اَسہِ  نوح  ہس  (علیہ  السلام)  سٍتۍ  ناوِ  منٛز  (طوفان  نِشہِ  بچٲوِتھ)  تُلِمٕتۍ  ٲسۍ،  بیٚیہِ  چِھ  ابراہیم  (علیہ  السلام)  سٕندیٚو  تہٕ  اسراییل  (یعنی  یعقوب  علیہ  السلام)  سٕندیٚو  اولادو  منٛزٕبیٚیہِ  چِھ  تِمَو  (ژارنہٕ  آمتیو)  لُکو  منٛزٕ  یِمن  اَسہِ  ہدایت  بخُش  تہٕ  برگزیدٕہ  بنٲوۍ،  ییٚلہ  ےیمن  پیٚٹھ  (خداے)  رحمٰن  سٕندیٚن  آیاتن  ہٕنز  تلاوت  چھے٘  یِوان  کرنہٕ  تِم  چِھ  سجدٕہ  کران  کران  تہٕ  (لگاتار)  ودان  ودان  پتھر  پیٚوان۔"
  },
  {
    "verse_id": 59,
    "translation": "پتہٕ  سپٕدۍ  یِمن  پتہٕ  تِم  ناخلف  جانشین  یِمَو  نمازٕ  کرِ  ضایع  بیٚیہِ  بنییہ  (نفسٲنی)  خواہشاتن  ہٕندۍ  پٲرو  کار  وۅنۍ  وُچھن  تِم  عنقریب  ٲخرتُک  عذاب  (یعنی  جہنمٕچ  وٲدی  یَتھ  غی  چُھ  ناو)۔"
  },
  {
    "verse_id": 60,
    "translation": "تس  شخصس  وَرٲے  ییٚمۍ  توبہٕ  کۆر  تہٕ  ایمان  اۆنُن  بیٚیہِ  روٗد  نیک  عمل  کران  یِم  لُکھ  گژھن  جنتس  منٛز  دٲخل  تہٕ  یِمن  پیٚٹھ  یِیہِ  نہٕ  کِہِنۍ  تہِ  ظلم  کرنہٕ۔"
  },
  {
    "verse_id": 61,
    "translation": "تِتھیٚن  ہمیشہ  روزوُنہِ  بہار  کیٚن  باغن  منٛز  (روزن)  یُہُنٛد  وعدٕہ  (خداے)  رحمانن  پننیٚن  بندن  سٍتۍ  غیبس  منٛز  کۆرمُت  چُھ،  بے  شک  چُھ  تٔمۍ  سُنٛد  وعدٕہ  یِنہٕ  وول  (یعنی  پوٗرٕ  سپدن  وول)۔"
  },
  {
    "verse_id": 62,
    "translation": "تِم  بوزن  نہٕ  تَتھ  منٛز  کانٛہہ  بے  ہوٗدٕ  کتھ  مگر  (پۯتھ  طرفہٕ  آسن)  سلام  (بوزان)،  تِہِندِ  خٲطرٕ  آسہِ  تِہُنٛد  رزق  تَتھ  منٛز  صبح  و  شام  (میسر)۔"
  },
  {
    "verse_id": 63,
    "translation": "یہِ  چُھ  سُہ  جنت  ییٚمِیُک  وٲرث  أسۍ  پننیو  بندومنٛزٕسُہ  بناوون  یُس  متقی  آسہِ۔"
  },
  {
    "verse_id": 64,
    "translation": "تہٕ  (جبریل  میٲنِس  ٹٲٹھِس  صلی  اللہ  علیہ  وسلمس  وَن  زِ)  أسۍ  ہیٚکَو  نہٕ  تُہٕندِس  ربّ  سٕندِ  حکمہٕ  وَرٲے  (زمینس  پیٚٹھ)  ؤسِتھ،  یِکینٛژھاہ  اَسہِ  برونٛہہ  کَنہِ  چُھ  تہٕ  یِکینٛژھاہ  اَسہِ  پٔتۍ  کِنۍ  چُھ  تہٕ  یِکینٛژھاہ  اَتھ  منٛزباگ  چُھ  (سورُے)  چُھ  تٔمۍ  سُندُے،  تہٕ  تُہُنٛد  ربّ  چُھو  نہٕ  (تۅہیہِ)  زانٛہہ  تہِ  مٔشراون  وول۔"
  },
  {
    "verse_id": 65,
    "translation": "(سُہ)  چُھ  آسمانن  ہُند  تہٕ  زمینُک  تہٕ  یِکینٛژھاہ  یِمن  دۅن  منٛزباگ  چُھ  (سارِکُے)  ربّ  لہٰذا  کٔرِو  تٔمۍ  سٕنز  عبادت  تہٕ  تٔمۍ  سٕندِس  عبادتس  منٛز  روٗزِو  ثٲبت  قدم،  کیا  تۆہۍ  چُھوونہٕ  تٔمۍ  سٕندِ  ناوُک  ہیوٗ  بیٚیہِ  کانٛہہ  زانان۔"
  },
  {
    "verse_id": 66,
    "translation": "تہٕ  انسان  چُھ  ونان  کیا  ییٚلہِ  بہٕ  مَرٕپتہٕ  یِما  بہٕ  عنقریب  زندٕہ  کٔرِتھ  کڑنہٕ؟"
  },
  {
    "verse_id": 67,
    "translation": "کیا  انسان  چُھنا  یہِ  کتھ  یاد  کران  زِ  اَسہِ  اوس  سُہ  ییٚمہِ  برونٛہہ  (تہِ)  پٲدٕ  کۆرمُت  ییٚلہِ  کہ  زن  سُہ  کانٛہہ  چیزٕے  اوس  نہٕ۔"
  },
  {
    "verse_id": 68,
    "translation": "لہٰذاتُہٕندِس  ربّ  سُنٛد  قسم  أسۍ  کروکھ  تِم  تہٕ  (تمام)  شیطان  (قیامت  کہ  دۅہ)  ضرور  جمع  پتہٕ  کروکھ  أسۍتِم  (سٲری)  جہنمس  أندۍ  أندۍ  ضرور  حٲضر  تِتھہٕ  پٲٹھۍ  زِ  تِم  آسن  کۅٹھیٚن  پیٚٹھ  پیتھ  رٔہِتھ  گٔمٕتۍ۔"
  },
  {
    "verse_id": 69,
    "translation": "پتہٕ  کڑون  ٲسۍ  پۯتھ  دَرِ  منٛزٕ  تِیُتھ  شخص  ضرور  ژٲرِتھ  یُس  یِمَو  منٛزٕ  (خداے)  رحمانس  پیٚٹھ  سارِوٕے  کھۅتہٕ  زیادٕہ  نافرمان  تہٕ  بُتھۍ  پھِیُر  آسہِ۔"
  },
  {
    "verse_id": 70,
    "translation": "پتہٕ  چِھکھ  أسۍ  تِم  لُکھ  وارٕ  پٲٹھۍ  زانان  یِم  جہنمس  منٛز  تراونہٕ  یِنٕکۍ  زیادٕہ  حقدار  چِھ۔"
  },
  {
    "verse_id": 71,
    "translation": "تہٕ  تۅہیہِ  منٛزٕ  چُھنہٕ  کانٛہہ  شخص  مگر  تٔمۍ  سُنٛد  چُھ  تَمہِ  (جہنم)  پیٚٹھۍ  گُزر  سپدن  وول  یہِ  (وعدٕہ)  چُھ  پوٗرٕ  پٲٹھۍ  تُہٕندِس  ربّ  سٕندِذمہٕ  یُس  ضرور  روزِ  پوٗرٕ  سپدِتھ۔"
  },
  {
    "verse_id": 72,
    "translation": "پتہٕ  دِمَو  أسۍ  پرہیزگارن  نجات  تہٕ  ظٲلم  تۯاووکھ  چونکھُڑ  کٔرتھ  تتھۍ  منٛز۔"
  },
  {
    "verse_id": 73,
    "translation": "تہٕ  ییٚلہِ  یِمن  پیٚٹھ  سٲنۍ  ٹاکارٕہ  آیات  تلاوت  چِھ  کرنہٕ  یِوان  تیٚلہِ  چِھ  کٲفر  لُکھ  ایمان  والیٚن  ونان  (ییٚتھۍ  دنیاہس  منٛز  وُچِھو  اَسہِ)  دۅشوٕیَو  دریٚو  منٛزٕ  کٔمۍ  سٕنز  روزن  جاے  چھے٘  بہتر  تہٕ  (کٔمۍ  سٕنز)  مجلس  چھے٘  شاندار۔"
  },
  {
    "verse_id": 74,
    "translation": "تہٕ  اَسہِ  کٲتیاوَے  قوم  کٔرۍ  یِمن  برونٛہہ  ہلاک  یِم  زندگی  ہٕندِ  سازوسامان  تہٕ  ہاوباوٕ  لحاظہٕ  (یِمَو  کھۅتہٕ  تہِ)  کہیابہتر  ٲسۍ۔"
  },
  {
    "verse_id": 75,
    "translation": "فرمٲوِو،  یُس  شخص  گمراہی  منٛزہیٚنہٕ  چُھ  آمُت  آسان  تس  چُھ  (خداے)  رحمٰن  (تہِ)  عمرِ  تہٕ  عٲشن  منٛز  سیٚٹھاہ  مہلت  دِوان  روزان،  یۆت  تام  زن  تِم  لُکھ  تَتھ  چیزس  وُچھن  ییٚمِیُک  تِمن  سٍتۍ  وعدٕہ  چُھ  آمُت  کرنہٕ  خواہ  عذاب  تہٕ  خواہ  قیامت،  اَدٕلگہِ  تِمن  تس  شخصس  متعلق  پے  یُس  روزن  جایہِ  ہٕندِ  اعتبارٕ  (تہِ)  خراب  چُھ  تہٕ  لشکر  کہ  اعتبارٕ  (تہِ)  سیٚٹھاہ  کمزورچُھ۔"
  },
  {
    "verse_id": 76,
    "translation": "تہٕ  اللہ  تعالیٰ  چُھ  ہدایت  یافتہٕ  لُکن  ہٕندِس  ہدایتس  منٛز  مزید  ہُریٚر  کران،  تہٕ  موجود  روزن  واجِنہِ  نیک  عملہٕ  چِھ  تُہٕندِس  ربّس  نزدیک  اجرو  ثوابس  منٛز  (تہِ)  بہتر  تہٕ  انجامس  منٛز  (تہِ)  واریاہ  جان۔"
  },
  {
    "verse_id": 77,
    "translation": "کیا  تۅہیہِ  چُھوٕ  سُہ  شخص  وُچھمُت  ییٚمۍ  سانیٚن  آیاتن  سٍتۍ  کفرکۆر  تہٕ  وَننہِ  لۆگ،  مے٘  یِن  (قیامت  کہ  دۅہ  تہِ  یِتھے  پٲٹھۍ)  مال  تہٕ  اولاد  ضرور  دِنہٕ۔"
  },
  {
    "verse_id": 78,
    "translation": "سُہ  چھا  غیب  زانان  کِنہٕ  تٔمۍ  چُھ  (خداے)  رحمانس  (کانٛہہ)  عہد  تھوومُت  ہیٚتھ؟"
  },
  {
    "verse_id": 79,
    "translation": "ہرگز  نہٕ،  وۅنۍ  روزَو  أسۍ  تہِ  سورُے  کینہہ  لیٚکھان  یہِ  سُہ  ونان  چُھ  تہٕ  تس  خٲطرٕ  روزَو  (عذابس  پیٚٹھ)  عذاب  وارٕ  پٲٹھۍ  ہُرراوان۔"
  },
  {
    "verse_id": 80,
    "translation": "تہٕ  یتھ  متعلق  یہ  ونان  چُھ  (مرنہٕ  پتہٕ)  آسو  تمہِ  سارِکی  وٲرث  أسی  تہٕ  سُہ  یِیہِ  اَسہِ  نِش  کُنُے  زۆن  (تس  آسن  نہٕ  تٔمۍ  سٕندۍمال  تہٕ  اولاد  سٍتۍ)۔"
  },
  {
    "verse_id": 81,
    "translation": "تہٕ  تِمَو  چِھ  اللہ  تعالیٰ  ہس  وَرٲے  (بیٚیہِ  تہِ  کینہہ)  معبود  بنٲوِمٕتۍ  تاکہ  تِم  آسن  تِہِندِ  خٲطرٕعزتٕکۍبٲعث۔"
  },
  {
    "verse_id": 82,
    "translation": "ہرگزچُھنہٕ  (تہِ)،  عنقریب  کرن  تِم  (بٲطل  معبود  پانہٕ)  تِہِنزِ  بندگی  ہُنٛد  انکارتہٕ  تِہِندۍ  بنن  دُشمن۔"
  },
  {
    "verse_id": 83,
    "translation": "کیا  تۅہیہِ  وُچُھو  نا  زِ  اَسہِ  چِھ  شیطان  سوٗزِمٕتۍ  کٲفرن  پیٚٹھ  تِم  چِھ  تِمن  پۯتھ  وقتہٕ  (اسلام  کِس  مخالفتس  پیٚٹھ)  ہٕس  دِوان  روزان۔"
  },
  {
    "verse_id": 84,
    "translation": "لہٰذا  مَہ  کٔرِو  تۆہۍیمن  پیٚٹھ  (عذاب  خٲطرٕ)  جلدی  أسۍ  چِھ  پانے  (انجام  خٲطرٕ)  یہِندۍ  دۅہ  گٕنزران  روزان۔"
  },
  {
    "verse_id": 85,
    "translation": "ییٚمہِ  دۅہ  أسۍ  پرہیزگار  جمع  کٔرِتھ  (خداے)  رحمٰن  سٕنزِ  بارگاہِ  منٛز  (عزت  دار  پژھیٚن  ہٕنٛدۍ  پٲٹھۍ)  سواریٚن  پیٚٹھ  نِموکھ۔"
  },
  {
    "verse_id": 86,
    "translation": "تہٕ  أسۍ  نِموکھ  مجرم  جہنمس  کُن  تریشہِ  ۂتۍ  کھٕۯکوان۔"
  },
  {
    "verse_id": 87,
    "translation": "(تَمہِ  دۅہ)  آسن  نہٕ  لُکھ  شفاعتٕکۍمٲلک  تِمَو  وَرٲے  یِمَو  (خداے)  رحمانس  (شفاعتُک)  وعدٕہ  ہیۆتمُت  چُھ۔"
  },
  {
    "verse_id": 88,
    "translation": "تہٕ  (کٲفر)  چِھ  ونان  زِ  (خداے)  رحمانن  چُھ  (پانس  خٲطرٕ)  لڑکہٕ  بنوومُت۔"
  },
  {
    "verse_id": 89,
    "translation": "(اے  کٲفرو!)  بے  شک  چھَو  تۅہیہِ  سیٚٹھاہ  سخت  تہٕ  عجیب  کتھ  (زیٚوِپیٚٹھ)  أنۍ  مٕژ۔"
  },
  {
    "verse_id": 90,
    "translation": "تعجب  چُھنہ  کینہہ  زِ  اَمہِ  (بہتان)  سٍتۍ  پھَٹن  آسمان  تہٕ  زمینس  گژِھہ  چاکھ  تہٕ  پہاڑ  پیٚن  ریزٕہ  ریزٕہ  سپدِتھ  ؤسۍ۔"
  },
  {
    "verse_id": 91,
    "translation": "زِ  تِمَو  چُھ  (خداے)  رحمانس  خٲطرٕ  لڑکہٕ  سُنٛد  دعویٰ  کۆرمُت۔"
  },
  {
    "verse_id": 92,
    "translation": "تہٕ  (خداے)  رحما  ن  سندس  شانس  مطٲبق  چُھنہ  زِ  سُہ  بناوِ  (کٲنسہِ  پَنُن)  لڑکہٕ۔"
  },
  {
    "verse_id": 93,
    "translation": "آسمانن  تہٕ  زمینس  منٛز  یِم  تہِ  (بٔسِتھ)  چِھ  (خواہ  فرشتہٕ  یا  جن  تہٕ  انسان)  تِم  چِھ  اللہ  تعالیٰ  سٕندِس  دربارس  منٛز  محض  بندٕہ  سٕندِ  رٔنگۍ  حٲضر  سپدن  وٲلۍ۔"
  },
  {
    "verse_id": 94,
    "translation": "بے  شک  چِھ  تٔمۍ  (اللہ  تعالیٰ  ہن)  تِم  پننِس  علمہٕ  کِس  احاطس  منٛز  رٔٹۍمٕتۍ  تہٕ  تِم  چِھن  (اَکہِ  اکہِ)  پوٗرٕ  پٲٹھۍ  گٕنزرِتھ  تھٲوِمٕتۍ۔"
  },
  {
    "verse_id": 95,
    "translation": "تہٕ  تِمَو  منٛزٕ  چُھ  پۯتھ  کانٛہہ  قیامت  کہ  دۅہ  تٔمۍ  سٕنزِ  بارگاہِ  منٛز  کُن  زۆن  یِنہٕ  وول۔"
  },
  {
    "verse_id": 96,
    "translation": "بے  شک  یِمَو  لُکو  ایمان  اۆن  تہٕ  نیک  عملہٕ  کریٚکھ  تیٚلہِ  کرِ  (خداے)  رحمٰن  تِہِندِ  خٲطرٕ  (لُکن  ہٕندیٚن)  دِلن  منٛز  محبت  پٲدٕ۔"
  },
  {
    "verse_id": 97,
    "translation": "لہٰذا  چُھ  اَسہِ  بے  شک  یہِ  (قرآن)  تُہٕنزی  زبٲنۍ  منٛز  سہل  بنوومُت  تاکہ  تۆہۍ  ہیٚکیوٗکھ  امہ  کہ  ذریعہ  پرہیزگار  خۅش  خبر  بوزنٲوِتھ  تہٕ  اَمہِ  سٍتۍ  ہیٚکیوٗن  لڑایہِ  گۆر  قوم  کھوژنٲوِتھ۔"
  },
  {
    "verse_id": 98,
    "translation": "تہٕ  یِمن  برونٛہہ  چِھ  اَسہِ  کہیاقوم  ہلاک  کٔرِمٕتۍ،  کیا  تۆہۍ  چِھوٕ  تِمَو  منٛزٕ  کٲنسہِ  ہُنٛدوجود  تہِ  وُچھان  یا  کٲنسہِ  ہُنٛد  ژٕر  تہِ  چِھوٕ  بوزان۔"
  }
]