[
  {
    "verse_id": 1,
    "translation": "ح۔  م۔"
  },
  {
    "verse_id": 2,
    "translation": "ییٚمہِ  واضح  کتابہِ  ہُنٛد  قسم،"
  },
  {
    "verse_id": 3,
    "translation": "زِ  اَسہِ  چھےٚ  یِہ  أکِس  سیٚٹھاہ  خیر  و  برکت  واجِنہِ  رٲژ  منٛز  نٲزِل  کٔرمٕژ،  ﴿مُراد  چھےٚ  شبِ  قدر﴾  تِکیازِ  اَسہِ  اوس  لُکن  مُتنبّہ  کرنُک  ارادٕہ۔"
  },
  {
    "verse_id": 4,
    "translation": "یِہ  ٲس  سۅ  رات  یتھ  منٛز  پرٛتھ  معاملُک  حکیمانہٕ  فٲصلہٕ،"
  },
  {
    "verse_id": 5,
    "translation": "سانہِ  حُکمہٕ  صٲدر  چُھ  یِوان  کرنہٕ۔  ﴿امہِ  نِشہِ  سپُد  معلوم  زِ  اللہ  تعالیٰ  سٕندِس  شٲہی  نظم  و  نسقس  منٛز  چھےٚ  یِہ  اکھ  تِژھ  رات  یتھ  منٛز  سُہ  اَفرادن  تہٕ  قومن  تہٕ  مٕلکن  ہٕندیٚن  تقدیرن  ہٕندۍ  فٲصلہٕ  کٔرِتھ  پننیٚن  فرشتن  چُھ  حوالہٕ  کران  تہٕ  پتہٕ  چِھ  تِم  یِموٕے  فٲصلَو  مُطٲبق  عمل  درآمد  کران  روزان۔﴾  أسۍ  ٲسۍ  اکھ  رسول  سوزن  وٲلۍ،"
  },
  {
    "verse_id": 6,
    "translation": "تُہندِس  ربّ  سٕندِ  رحمت  کہ  طور۔  یقیناً  چُھ  سُہ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 7,
    "translation": "آسمانن  تہٕ  زمینُک  ربّ  پرٛتھ  تمہِ  چیزُک  ربّ  یُس  آسمان  و  زمینس  منٛز  باگ  چُھ،  اگر  توٚہۍ  لُکھ  پٔزۍ  پٲٹھۍ  یقین  تھاون  وٲلۍ  چِھو۔"
  },
  {
    "verse_id": 8,
    "translation": "کانٛہہ  معبوٗد  چُھنہٕ  تس  ورٲے،  ﴿معبود  نِشہِ  چُھ  مُراد  اصلی  معبوٗد،  ییٚمۍ  سُند  حق  یِہ  چُھ  زِ  تٔمۍ  سٕنز  گژِھہ  عبادت،  بندگی  تہٕ  پرستش،  کرنہٕ  یِنۍ۔﴾  سُے  چُھ  زندگی  عطا  کران  تہٕ  سُے  چُھ  موت  دِوان۔  تُہُند  ربّ  تہٕ  تُہٕندیٚن  تِمن  اَسلافن  ہُند  ربّ  یِم  برونٛہہ  گُزریمٕتۍ  چِھ۔"
  },
  {
    "verse_id": 9,
    "translation": "﴿مگر  درحقیقت  چُھنہٕ  یِمن  لُکن  یقین﴾  بلکہ  چِھ  یِم  پننِس  شکس  منٛز  پیٚتھ  گِندان۔"
  },
  {
    "verse_id": 10,
    "translation": "اچھا،  کٔرِو  انتظار  تمہِ  دۅہُک  ییٚلہِ  آسمان  نَنہِ  وانہٕ  دٕہ  ہیٚتھ  یِیِہ۔"
  },
  {
    "verse_id": 11,
    "translation": "تہٕ  سُہ  گژِھہ  لُکن  پیٚٹھ  طٲری،  یِہ  چُھ  دردناک  سزا۔"
  },
  {
    "verse_id": 12,
    "translation": "﴿وۅنۍ  چِھ  وَنان  زِ﴾  پروردگار،  اسہِ  پیٚٹھ  کر  یِہ  عذاب  دوٗر،  أسۍ  چِھ  ایمان  اَنان۔  ﴿یِمن  آیاتن  منٛز  تہٕ  آیت  16  ہس  منٛز  چھےٚ  قیامت  کہ  عذابٕچ  ذکر،  تہٕ  آیت  نمبر  15  ہس  منٛز  ییٚمہِ  عذابٕچ  ذِکر  چھےٚ  تمہِ  نِشہِ  چُھ  مُراد  سُہ  قحطُک  عذاب  یتھ  منٛز  اہلِ  مکّہ  ییٚمہِ  سورٕہ  کہ  نٲزِل  سپدنہٕ  کہ  وقتہٕ  مبتلا  ٲسۍ﴾"
  },
  {
    "verse_id": 13,
    "translation": "یِہٕنز  غفلت  کتہِ  چھےٚ  دوٗر  گژھان؟  یُہُند  حال  چُھ  یِہ  زِ  یِمن  نِشہِ  آو  رسولِ  مُبین۔  ﴿یعنی  تِیُتھ  رسول  ییٚمۍ  سُند  رسول  آسُن  ٹاکارٕہ  پٲٹھۍ  نوٚن  اوس﴾"
  },
  {
    "verse_id": 14,
    "translation": "تمہِ  پتہٕ  تہِ  سپدۍ  نہٕ  یِم  تس  کُن  مُتوجہ،  تہٕ  ووٚنُکھ  زِ  یِہ  چُھ  ہیچھناونہٕ  پرناونہٕ  آمُت،  نَتہٕ  چُھ  باولہٕ۔"
  },
  {
    "verse_id": 15,
    "translation": "أسۍ  اگر  ہَنا  عذاب  ہٹاوَو،  توٚہۍ  لُکھ  کٔرِو  پتہٕ  بیٚیہِ  تی  یِہ  گۅڈٕ  ٲسِو  کران۔"
  },
  {
    "verse_id": 16,
    "translation": "ییٚمہِ  دۅہ  أسۍ  ہٕکہٕ  ترٚاوَو  تَھپھ،  سُہ  آسہِ  دۅہ  ییٚلہِ  أسۍ  تۅہیِہ  انتقام  ہیٚمَو۔"
  },
  {
    "verse_id": 17,
    "translation": "اسہِ  چُھ  یِمَو  برونٛہہ  فرعون  سُند  قوم  أتھۍ  آزمٲیشہِ  منٛز  تروومُت۔  تِمن  نِشہِ  آو  اکھ  سیٚٹھاہ  شریف  رسول۔  تہٕ  تٔمۍ  ووٚن،"
  },
  {
    "verse_id": 18,
    "translation": "اللہ  تعالیٰ  سٕندۍ  بندٕہ  کٔرِیوٗکھ  مےٚ  حوالہٕ،  بٕہ  چُھس  تُہندِ  خٲطرٕ  اکھ  امانت  دار  رسُول۔"
  },
  {
    "verse_id": 19,
    "translation": "اللہ  تعالیٰ  سٕندِس  مُقابلس  منٛز  مَہ  کٔرِو  سرکشی۔  بٕہ  چُھس  تۅہیِہ  برونہہ  کنہِ  ﴿پننہِ  ماموٗریتچٕ﴾  ٹاکارٕ  سَنَد  پیش  کران۔"
  },
  {
    "verse_id": 20,
    "translation": "تہٕ  مےٚ  چُھ  پننِس  ربّ  سُند  تُہندِس  ربّ  سُند  پناہ  روٚٹمُت  امہِ  نِشہِ  زِ  توٚہۍ  سپدِو  مےٚ  حملہٕ  آور۔"
  },
  {
    "verse_id": 21,
    "translation": "اگر  توٚہۍ  میٲنۍ  کتھ  چِھو  نہٕ  مانان،  تیٚلہِ  روٗزِو  مےٚ  پیٚٹھ  اَتھہٕ  تراونہٕ  نِشہِ  باز۔"
  },
  {
    "verse_id": 22,
    "translation": "ٲخر  کار  کوٚر  تٔمۍ  پننِس  ربّس  آلو  زِ  یِم  لُکھ  چِھ  مُجرم۔"
  },
  {
    "verse_id": 23,
    "translation": "﴿جواب  آس  دِنہٕ﴾  اچھا  نیر  ژٕ  روتلی  میٲنۍ  بندٕ  ہیٚتھ۔  تۅہیِہ  لُکن  یِیَو  پتے  دَونہٕ۔"
  },
  {
    "verse_id": 24,
    "translation": "سمندر  تراوُن  پننِس  حالس  پیٚٹھ  یَلہٕ۔  یِہ  سورُے  لشکر  چُھ  غرق  سپدن  وول۔"
  },
  {
    "verse_id": 25,
    "translation": "کٲتیاہ  باغ  تہٕ  ناگ،"
  },
  {
    "verse_id": 26,
    "translation": "تہٕ  کھاہ  تہٕ  شاندار  محل  ٲسۍ  یِم  تِم  ترٲوِتھ  گٔے۔"
  },
  {
    "verse_id": 27,
    "translation": "کٲتیاہ  عیش  و  عشرتٕکۍ  سامان،  یِمن  منٛز  تِم  مزہ  ٲسۍ  کران،  روٗدۍ  تِمن  پتھ  چھٔنی  چھٔتی۔"
  },
  {
    "verse_id": 28,
    "translation": "یِہ  سپُد  تِہُند  انجام،  تہٕ  اسہِ  بنٲوۍ  باقی  تِمن  چیزن  ہٕندۍ  وٲرث۔"
  },
  {
    "verse_id": 29,
    "translation": "پتہٕ  نَہ  ووٚد  آسمانن  تِمن  پیٚٹھ  نَہ  ووٚد  زمینن،  تہٕ  تِمن  آیِہ  نہٕ  رَژھ  تہِ  مہلت  دِنہٕ۔"
  },
  {
    "verse_id": 30,
    "translation": "یِتھہٕ  پٲٹھۍ  دِیُت  اسہِ  بنی  اسرائیلس  سخت  ذلّت  کہ  عذاب  نِشہِ  نجات۔"
  },
  {
    "verse_id": 31,
    "translation": "فرعونس  نِشہِ  یُس  حدٕ  نیرن  والیٚن  منٛز  پٔزۍ  پٲٹھۍ  سیٚٹھاہ  تھدِ  درجُک  نفر  اوس۔"
  },
  {
    "verse_id": 32,
    "translation": "تہٕ  تِہٕنز  حالت  زاننہٕ  باوجود  دِژ  تِمن  دُنیا  کیٚن  باقی  قومن  پیٚٹھ  ترجیح،"
  },
  {
    "verse_id": 33,
    "translation": "تہٕ  تِمن  ہاوِ  تِژٕھ  نِشٲنیِہ  یِمن  منٛز  ٹاکارٕہ  آزمٲیش  ٲس۔"
  },
  {
    "verse_id": 34,
    "translation": "یِم  لُکھ  چِھ  ونان،"
  },
  {
    "verse_id": 35,
    "translation": "سانہِ  گۅڈٕنِکہِ  موت  ورٲے  چُھنہٕ  بیٚیہِ  کِہِنۍ۔  تمہِ  پتہٕ  چِھنہٕ  أسۍ  دُبارٕ  تُلنہٕ  یِنہٕ  وٲلۍ۔"
  },
  {
    "verse_id": 36,
    "translation": "اگر  توٚہۍ  پٔزِیٲرۍ  چِھو  تیٚلہِ  أنۍ  توکھ  سٲنۍ  مٲلۍ  بُڈِبب  تُلِتھ۔"
  },
  {
    "verse_id": 37,
    "translation": "یِم  چھا  بہتر  کِنہ  تُبّع  ہُک  قوم۔  ﴿تُبّع  اوس  حمیر  قبیلہٕ  کیٚن  بادشاہن  ہُند  لقب،  یِتھہٕ  پٲٹھۍ  کسریٰ،  قیصر،  فرعون  وغٲرٕ  اَلقاب  چِھ  مختلف  مٕلکن  ہٕندیٚن  بادشاہن  خٲطرٕ  مخصوص  روٗدِمٕتۍ۔  یِم  لُکھ  ٲسۍ  سَبا  قوم  کِس  أکِس  شاخس  سٍتۍ  تعلق  تھاوان  تہٕ  ہَتہٕ  بدیٚن  ؤرِین  روٗدۍ  یِم  عربس  منٛز  حکمرٲنی  کران۔﴾  تہٕ  امہِ  بروٗنٹھم  لُکھ؟  اَسہِ  کٔرۍ  تِم  أتھۍ  بِناہس  پیٚٹھ  تباہ  زِ  تِم  ٲسۍ  مُجرم  بنیمٕتۍ۔"
  },
  {
    "verse_id": 38,
    "translation": "یِہ  آسمان  تہٕ  زمین  تہٕ  یِمن  منٛز  باگٕکۍ  چیز  چِھنہٕ  اسہِ  کھیلہِ  رٔنگۍ  بنٲوِمٕتۍ۔"
  },
  {
    "verse_id": 39,
    "translation": "یِم  چِھ  اَسہِ  برحق  پٲدٕ  کٔرِمٕتۍ۔  مگر  یِمو  منٛزٕ  چِھنہٕ  اکثر  لُکھ  زانان۔"
  },
  {
    "verse_id": 40,
    "translation": "یِمن  سارِنٕے  ہٕندِ  تُلنہٕ  خٲطرٕ  چُھ  مُقرر  کرنہٕ  آمُت  وقت  فٲصلُک  دۅہ،"
  },
  {
    "verse_id": 41,
    "translation": "سُہ  دۅہ  ییٚلہِ  کانٛہہ  ٹوٹھ  سٲتھی  پننِس  کٲنٛسہِ  ٹٲٹھِس  سٲتھِیَس  رَژھ  تہِ  بکار  یِیہِ  نہٕ،  تہٕ  نَہ  واتہِ  یِمن  کُنہٕ  کِنۍ  کانٛہہ  مدد۔"
  },
  {
    "verse_id": 42,
    "translation": "امہِ  ورٲے  زِ  اللہ  تعالیٰ  ہٕے  کرِ  کٲنٛسہِ  پیٚٹھ  رحم،  سُہ  چُھ  زبردست  تہِٕ  رحم  کرل  وول۔"
  },
  {
    "verse_id": 43,
    "translation": "زَقُومُک  کُل،"
  },
  {
    "verse_id": 44,
    "translation": "آسہِ  گناہ  گار  سُند  کھیٚن،"
  },
  {
    "verse_id": 45,
    "translation": "تیل  چِہ  پٔلِمہِ  ہیوٗ،  یٔڈ  منٛز  آسہ  تتھ  تِتھہٕ  پٲٹھۍ  جوش،"
  },
  {
    "verse_id": 46,
    "translation": "یِتھہٕ  پٲٹھۍ  گرٛکہٕ  وُن  آب  چُھ  جوش  ماران۔"
  },
  {
    "verse_id": 47,
    "translation": "رٔٹِیون  تہٕ  نِیوٗن  کھکھرِ  جہنم  مٔنٛزۍ۔"
  },
  {
    "verse_id": 48,
    "translation": "تہٕ  پھِرِو  أمۍ  سٕندِس  کلس  پیٚٹھ  گرٛکہٕ  دِوُنہِ  آبُک  عذاب۔"
  },
  {
    "verse_id": 49,
    "translation": "وُچھ  اَتھ  مٕزہ۔  سیٚٹھاہ  عزت  دار  انسان  چُھکھ  ژٕ۔"
  },
  {
    "verse_id": 50,
    "translation": "یِہ  چُھو  سُے  چیز  ییٚمہِ  کِس  یِنَس  منٛز  تۅہیِہ  شک  اوسُو۔"
  },
  {
    "verse_id": 51,
    "translation": "خُدا  ترس  لُکھ  آسن  اَمن  چِہ  جایِہ  منٛز۔"
  },
  {
    "verse_id": 52,
    "translation": "باغن  تہٕ  ناگن  منٛز،"
  },
  {
    "verse_id": 53,
    "translation": "حریر  تہٕ  دیباہکۍ  پۅشاک  لٲگِتھ  آسن،  اکھ  أکِس  برونٛہہ  کنہِ  بِہِتھ۔"
  },
  {
    "verse_id": 54,
    "translation": "یِہ  آسہِ  تِہٕنز  شان۔  تہٕ  أسۍ  کرَو  یِمن  خوبصورت  ویٚچِھ  ویٚچِھ  أچھ  واجِنیٚن  سٍتۍ  خاندر۔"
  },
  {
    "verse_id": 55,
    "translation": "تَتہِ  کرن  تِم  اطمنانہٕ  سان  پرٛتھ  قسمٕکۍ  لذیذ  چیز  طلب۔"
  },
  {
    "verse_id": 56,
    "translation": "تَتہِ  وُچَھن  نہٕ  زانٛہہ  تِم  موتُک  مزٕہ۔  بس  دُنیاہس  منٛز  یُس  موت  آو  سُہ  آو۔  تہٕ  اللہ  تعالیٰ  بچاوِ  تِمن  جہنم  کہ  عذاب  نِشہِ،"
  },
  {
    "verse_id": 57,
    "translation": "پننہِ  فضل  سٍتۍ،  یٔہے  چھےٚ  بٔڈ  کامیٲبی۔"
  },
  {
    "verse_id": 58,
    "translation": "اے  نبی  صلی  اللہ  علیہ و سلم،  اسہِ  بنٲو  یِہ  کتاب  تُہنزِ  زبٲنۍ  منٛز  سہل،  تاکہ  یِم  لُکھ  کرن  نصیحت  حٲصل۔"
  },
  {
    "verse_id": 59,
    "translation": "وۅنۍ  کٔرِو  توٚہۍ  تہِ  انتظار،  یِم  تہِ  چِھ  انتظارس۔"
  }
]