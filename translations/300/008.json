[
  {
    "verse_id": 1,
    "translation": "تۅہیِہ  چِھو  اَنفالس  متعلق  پٕرٛژھان  ﴿اَنفال  چُھ  نَفلُک  جمع،  عربی  زبٲنۍ  منٛز  چِھ  نفل  تتھ  چیزس  ونان  یُس  وٲجب  یا  تَمہِ  کھۅتہٕ  ہُریمانہٕ  آسہِ۔  ییٚلہِ  یِہ  تٲبع  ﴿ماتحت﴾  سٕندِ  طرفہٕ  آسہِ  تیٚلہِ  چُھ  اَمہِ  نِشہِ  مُراد  سۅ  رضاکارانہٕ  خدمت  آسان  یۅسہٕ  اکھ  بندٕہ  پننِس  مٲلِکس  خٲطرٕ  فرض  کھۅتہٕ  ہُریمانہٕ  پننہِ  خوشی  بجا  چُھ  اَنان،  مثلاً  نفل  نماز،  تہٕ  ییٚلہِ  یِہ  متبوع  ﴿یس  اِتباع  یِیہِ  کرنہٕ﴾  سٕندِ  طرفہٕ  آسہِ،  تیٚلہٕ  چُھ  امہِ  نِشہِ  مُراد  سُہ  عطیہ  یا  انعام  آسان  یُس  مٲلِک  پننِس  بندس  چُھ  تٔمۍ  سٕندِ  حقہٕ  کھۅتہٕ  ہُریمانہٕ  دِوان۔  یتھ  جایِہ  چُھ  انفال  لفظ  تِمن  مالِ  غنیمتن  خٲطرٕ  وَرتاونہٕ  آمُت  یِم  جنگِ  بدرس  منٛز  مسلمانن  ٲسۍ  حٲصل  گٔمٕتۍ  تہٕ  یِمن  انفال  قرار  دِنُک  مطلب  چُھ  مسلمانن  یِہ  کتھ  ذہن  نشین  کرٕنۍ  زِ  یِہ  چَھنہٕ  تُہٕنز  کمٲے  بلکہ  چُھ  اللہ  تعالیٰ  سُند  فضل  تہٕ  انعام  یُس  تٔمۍ  تۅہیِہ  عطا  کوٚرنو﴾  ؤنِو،  یِم  انفال  چِھ  خُدایس  تہٕ  تٔمۍ  سٕندِس  رسولؐ  سٕندۍ،  لہٰذا  کھوٚژِو  خُدایس  تہٕ  اکھ  أکِس  سٍتۍ  تھٲوِو  پنٕنۍ  تعلقات  دُرست،  بیٚیہِ  کٔرِو  اللہ  تعالیٰ  سٕنز  تہٕ  تٔمۍ  سٕندِس  رسولؐ  سٕنز  اطاعت،  اگر  توٚہۍ  مومن  چِھو۔  ﴿یِہ  کتھ  چھےٚ  امہِ  موجوب  فرماونہٕ  آمٕژ  زِ  یِہ  مال  بٲگراونس  متعلق  کانٛہہ  حُکم  یِنہٕ  برونٛہہ  اوس  مسلمانو  منٛزٕ  کینژھو  دَریٚو  پننِس  پننِس  حقس  متعلق  دعویٰ  لوگمُت  کرُن﴾"
  },
  {
    "verse_id": 2,
    "translation": "پٔزۍ  اہلِ  ایمان  چِھ  تِم  لُکھ  یِہندۍ  دِل  اللہ  تعالیٰ  سٕنز  ذکر  بوٗزِتھ  لرزان  چِھ  تہٕ  ییٚلہِ  اللہ  تعالیٰ  سٕندۍ  آیات  تِمن  برونٛہہ  کنہِ  پرنہٕ  چِھ  یِوان  تیٚلہِ  چُھ  تِہُند  ایمان  ہُران،  تِمن  چُھ  پننِس  ربّس  پیٚٹھ  اعتماد  آسان۔"
  },
  {
    "verse_id": 3,
    "translation": "یِم  نماز  چِھ  قٲیِم  کران  تہٕ  یِکینژھاہ  اسہِ  تِمن  دِیتمُت  چُھ  تمہِ  منٛزٕ  چِھ  ﴿سانہِ  وَتہِ  منٛز﴾  خرچ  کران۔"
  },
  {
    "verse_id": 4,
    "translation": "یِتھی  لُکھ  چِھ  حقیقی  مومن،  یِہندِ  خٲطرٕ  چِھ  یِہندِس  ربّس  نِشہِ  بٔڈۍ  درجہِ،  قصورو  نِشہِ  چُھکھ  درگزر  بیٚیہِ  چُھکھ  بہترین  رزق۔"
  },
  {
    "verse_id": 5,
    "translation": "﴿یتھ  مالِ  غنیمت  کِس  معاملس  منٛز  تہِ  چھےٚ  تِژٕھے  صوٗرت  پیش  یِوان  یژھ  تمہِ  وقتہٕ  پیش  ٲس  آمٕژ  ییٚلہِ﴾  تُہٕندۍ  ربّن  حق  سان  توٚہۍ  پننہِ  گر  ٲسِنو  کٔڑِمٕتۍ،  تہٕ  مومنو  منٛزٕ  اوس  أکِس  دٔرِس  یِہ  ناگوار  گوٚمُت۔"
  },
  {
    "verse_id": 6,
    "translation": "تِم  ٲسۍ  اتھ  حق  کِس  معاملس  منٛز  تۅہیِہ  سٍتۍ  ژُوان  حالانکہ  سُہ  اوس  ٹاکارٕہ  پٲٹھۍ  نوٚن  درٛامُت،  تِہُند  حال  اوس  یِہ  زَنتہٕ  تِم  وُچھان  ٲسۍ  تِم  چِھ  موتس  کُن  کھٕرٛکہٕ ونہٕ  یِوان۔"
  },
  {
    "verse_id": 7,
    "translation": "یاد  کٔرِو  سُہ  موقع  ییٚلہِ  اللہ  تعالیٰ  اوس  تۅہیِہ  سٍتۍ  وعدہ  کران  زِ  دۅشوٕیو  دٔریٚو  منٛزٕ  گژھیو  تۅہیِہ  اکھ  حٲصل  ﴿یعنی  قریشن  ہُند  تجارتی  قٲفلہٕ  یُس  شام  کِنۍ  اوس  یِوان  نَتہٕ  قریشن  ہُند  لشکر  یُس  مکہٕ  پیٚٹھہٕ  یِوان  اوس﴾  توٚہۍ  ٲسِو  یژھان  زِ  کمزور  دوٚر  گوٚژُھو  تۅہیِہ  میلُن  مگر  اللہ  تعالیٰ  سُند  ارادٕہ  اوس  یِہ  زِ  پننیو  ارشادَو  سٍتۍ  ہاوِہے  حقس  حق  بنٲوِتھ،  تہٕ  کٲفرن  ژَٹہِ ہے  موٗل۔"
  },
  {
    "verse_id": 8,
    "translation": "تاکہ  حق  روزِہے  حق  بٔنِتھ  تہٕ  بٲطل  روزہے  باطل  بٔنِتھ،  خواہ  مُجرِمن  یِہ  کوتاہ  تہِ  ناگوار  گٔژھۍ تن۔"
  },
  {
    "verse_id": 9,
    "translation": "بیٚیہِ  سُہ  موقع  ییٚلہِ  توٚہۍ  پننِس  ربّس  فریاد  ٲسِو  کران،  درجواب  فرموو  تٔمۍ  زِ  بٕہ  سوزٕ  تُہٕندِ  مددٕ  خٲطرٕ  پیوٚٹھس  پیٚٹھ  اکھ  ساس  فرشتہٕ۔"
  },
  {
    "verse_id": 10,
    "translation": "یِہ  کتھ  ؤنۍنَو  خُداین  تۅہیِہ  صرف  امہِ  موجوب  زِ  تۅہیِہ  سپدیو  خوش  خبر،  تہٕ  تُہٕندۍ  دِل  سپدَن  اَمہِ  سٍتۍ  مطمئن،  نَتہٕ  ییٚلہِ  تہِ  مدد  سپدان  چُھ،  سُہ  چُھ  اللہ  تعالیٰ  سٕندی  طرفہٕ  سپدان،  پٔزۍ پٲٹھۍ  چُھ  اللہ  تعالیٰ  زبردست  تہٕ  حکمت  وول۔"
  },
  {
    "verse_id": 11,
    "translation": "بیٚیہِ  سُہ  وقت  ییٚلہِ  اللہ  تعالیٰ  پننہِ  طرفہٕ  غنودگی  ہٕنزِ  شکلہِ  منٛز  تۅہیِہ  پیٚٹھ  اِطمینان  تہٕ  بے خوفی  ہٕنز  کیفیت  طٲری  اوس  کران۔  ﴿یۅہے  تجربہ  اوس  مُسلمانن  جنگِ  اُحدس  منٛز  پیش  آمُت،  یِتھہٕ  پٲٹھۍ  زن  سورۂ  آلِ  عمران  آیت  154  ہَس  منٛز  فرماونہٕ  چُھ  آمُت﴾  تہٕ  آسمانہٕ  پیٚٹھہٕ  اوس  تۅہیِہ  پیٚٹھ  آب  تراوان  تاکہ  تۅہیِہ  کرِہیٚو  پاک  تہٕ  تۅہیِہ  نِشہِ  کرِہے  شیطان  سٕنز  تراونہٕ  آمٕژ  ناپٲکی  دوٗر،  تہٕ  تُہٕندۍ  دل  کرِہے  مضبوط  تہٕ  امہِ  ذریعہ  دٔر  راوِہے  تُہٕندۍ  قدم۔"
  },
  {
    "verse_id": 12,
    "translation": "بیٚیہِ  سُہ  وقت  ییٚلہِ  تُہُند  ربّ  فرشتن  اوس  اِشارہ  کران  زِ،  بٕہ  چُھس  تۅہیِہ  سٍتۍ،  توٚہۍ  تھٲوِیوٗکھ  اہلِ  ایمان  ثٲبت  قدم،  بٕہ  تراوٕ  یِمن  کٲفرن  ہٕندیٚن  دِلن  منٛز  بیٖم،  لہٰذا  لگٲوِو  توٚہۍ  تِہنزن  گردنن  پیٚٹھ  ضرب  تہٕ  پرٛتھ  تانس  پیٚٹھ  چوٹ۔  ﴿جنگِ  بدرکۍ  یِم  واقعات  یوٚت  تام  اکہِ  اکہِ  یاد  پاونہٕ  چِھ  آمٕتۍ  اَمہِ  نِشہِ  چُھ  مقصد  دراصل  لفظ  اَنفال ہٕچ  معنویت  واضح  کرٕنۍ۔  ابتدا ہس  منٛز  اوس  ارشاد  سپُدمُت  زِ  توٚہۍ  کتھ  چِھو  مالِ  غنیمتس  پننہِ  جانفشٲنی  ہُند  پھل  سمجھِتھ  اَمِکۍ  مٲلک  تہٕ  مختار  بنان۔  یِہ  چُھ  دراصل  اللہ  تعالیٰ  سُند  عطیِہ  تہٕ  مُعطِی  ﴿عطیہ  دنہٕ  وول﴾  چُھ  خۅد  پننہِ  مالُک  پانہٕ  مختار۔  وۅنۍ  چِھ  امہِ  کِس  ثبوتس  منٛز  یِم  واقعات  گٕنزراونہٕ  آمٕتۍ  زِ  اتھ  کامیٲبی  منٛز  لگٲوِتَو  پانے  حساب  تہٕ  وُچِھتَو  زِ  تُہٕنزِ  جانفشٲنی،  جُراتُک  تہٕ  جسارتُک  کوتاہ  حصہٕ  اوس،  تہٕ  اللہ  تعالیٰ  سٕندِ  عنایتُک  کوتاہ  حصہٕ  اوس۔  امہِ  موجوب  اَمِیُک  فٲصلہٕ  کرُن  زِ  یِہ  کِتھہٕ  پٲٹھۍ  گژِھہ  بٲگراونہٕ  یُن  چَھنہٕ  تُہٕنز  کٲم  بلکہ  چھےٚ  اللہ  تعالیٰ  سٕنز  کٲم﴾"
  },
  {
    "verse_id": 13,
    "translation": "یِہ  چُھ  امہِ  موجوب  زِ  تِمو  کوٚر  خُدایس  تہٕ  تٔمۍ  سٕندِس  رسولس  سٍتۍ  مقابلہٕ  تہٕ  یُس  خُدایس  تہٕ  تٔمۍ  سٕندِس  رسولس  سٍتۍ  مقابلہٕ  کرِ،  اللہ  تعالیٰ  چُھ  تٔمۍ  سٕندِ  خٲطرٕ  سیٚٹھاہ  سخت  گیر۔"
  },
  {
    "verse_id": 14,
    "translation": "یِہ  چُھ  تۅہیِہ  لُکن  ہُند  سزا  ﴿مخٲطب  چِھ  کُفارِ  قریش،  یِمن  بدرس  منٛز  شکست  میوٗل﴾  وۅنۍ  وُچِھو  اَمِیُک  مزٕہ،  تہٕ  تۅہیِہ  گژھیو  فِکرِ  تَرُن  زِ  حقس  انکار  کرن  والیٚن  خٲطرٕ  چُھ  جہنمُک  عذاب۔"
  },
  {
    "verse_id": 15,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  تۅہیِہ  أکِس  لَشکر  کِس  صوٗرتس  منٛز  کُفارن  سٍتۍ  بُتھۍ  لاگے  سپدِ  تیٚلہِ  پِھرزیو  نہٕ  تِہندِس  مقابلس  منٛز  شانہٕ  ﴿یعنی  یوٚت  پھیٖرزیٚو  نہٕ﴾"
  },
  {
    "verse_id": 16,
    "translation": "ییٚمۍ  اَتھ  موقعس  پیٚٹھ  شانہٕ  پِھرۍ،  اِلاّ  یِہ  زِ  جنگی  چالہِ  رٔنگۍ  کرِ  یا  کرِ  کٲنٛسہِ  دوٚیِمِس  فوجس  سٍتۍ  رَلنہٕ  موجوب،  نَتہٕ  یِیہِ  سُہ  اللہ  تعالیٰ  سٕندِس  غضبس  منٛز  ہیٚنہٕ،  تٔمۍسُند  ٹھکانہٕ  آسہِ  جہنم،  تہٕ  سۅ  چھےٚ  سیٚٹھہٕے  ناکارٕہ  واپسی  ہٕنز  جاے۔"
  },
  {
    "verse_id": 17,
    "translation": "لہٰذا  چھےٚ  حقیقت  یِہ  زِ  تۅہیِہ  کٔرِیوٗکھ  نہٕ  تِم  قتل،  بلکہ  کٔرۍ  تِم  خُداین  قتل۔  تہٕ  اے  نبیؐ،  تۅہیِہ  چھوٚکونہٕ  بلکہ  چھوٚک  خداین۔  ﴿بدرکِس  معرکس  منٛز  ییٚلہِ  مسلمانن  تہٕ  کٲفرن  ہٕندۍ  لشکر  اکھ  أکِس  برونٛٹھ  کُن  آے  تہٕ  پتہٕ  ووت  اَتھہٕ  مِلوَنُک  موقع،  حضورؐ  چِھ  پننِس  دستِ  مبارکس  منٛز  اکھ  سیٚکہِ  مۅٹھ  تُلان  تہٕ  پتہٕ  چِھ  شاہَتِ  الوجُوہ  وَنان  ونان  سۅ  کُفارن  کُن  چھکان  تہٕ  یِہ  فرماونس  سٍتی  چِھ  مسلمان  حضور  صلی  اللہ  علیہ و سلمن  ہٕندِس  اِشارس  پیٚٹھ  یکبار  کُفارن  پیٚٹھ  حملہٕ  کران۔  یِہ  چُھ  أتھۍ  واقعس  کُن  اشارہ۔  مطلب  چُھ  یِہ  زِ  دستِ  مبارک  اوس  حضور  صلی  اللہ  علیہ و سلمن  ہُند  مگر  ضرب  اوس  اللہ  تعالیٰ  سٕندِ  طرفہٕ،  تہٕ  مومنن  ہٕندۍ  اتھہٕ  یِم  اتھ  کامہِ  منٛز  استعمال  آے  کرنہٕ﴾  اوس  امہِ  موجوب  زِ  اللہ  تعالیٰ  تارِہے  مومنن  اکہِ  بہترین  آزمٲیشہِ  سٍتۍ  کامیٲبی  سان  اَپور،  پٔزۍ پٲٹھۍ  چُھ  اللہ  تعالیٰ  بوزن  وول  تہٕ  زانن  وول۔"
  },
  {
    "verse_id": 18,
    "translation": "یِہ  معاملہٕ  چُھ  تۅہیِہ  سٍتۍ،  تہٕ  کافرن  سٍتۍ  چُھ  معاملہٕ  یِہ  زِ  اللہ  تعالیٰ  چُھ  تِہنزن  چالن  کمزور  کرن  وول۔"
  },
  {
    "verse_id": 19,
    "translation": "﴿یِمن  کٲفرن  ؤنِو﴾،  اگر  توٚہۍ  فٲصلہٕ  ٲسِو  یژھان،  رٔٹِو  تیٚلہِ  ووت  فٲصلہِٕ  تۅہیِہ  برونٛہہ  کُن۔  ﴿مکہٕ  پیٚٹھہٕ  روانہٕ  سپدنہٕ  وِزِ  اوس  مُشرِکو  کعبٕکۍ  پردٕہ  رٔٹِتھ  دُعا  مونگمُت  زِ  خُدایا،  دۅیو  دَریو  منٛزٕ  یُس  بہتر  چُھ  تس  کر  فتح  عطا﴾  وۅنۍ  پھیٖرِو  باز  تُہٕندی  خٲطرٕ  چُھ  بہتر۔  نَتہٕ  اگر  یوٚت  پھیٖرِتھ  سۅے  غلطی  کٔرِو  تیٚلہِ  کرو  أسۍ  تہِ  تَمی  سزاہُک  اِعادٕہ،  تہٕ  تُہٕنز  جمعیت  خواہ  سۅ  کٲژاہ  تہِ  زیادٕہ  آسہِ  یِیَو  نہٕ  تۅہیِہ  بکار،  اللہ  تعالیٰ  چُھ  مومنن  سٍتۍ۔"
  },
  {
    "verse_id": 20,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  سٕنز  تہٕ  تٔمۍ  سٕندِس  رسول  سٕنز  کٔرِو  اطاعت  تہٕ  حکم  بوزنہٕ  پتہٕ  مَہ  پِھرو  تمہِ  نِشہِ  بُتھ۔"
  },
  {
    "verse_id": 21,
    "translation": "تِمن  لُکن  ہٕندۍ  پٲٹھۍ  مَہ  بٔنِو،  یِمو  ووٚن  زِ  اسہِ  بوٗز  حالانکہ  تِم  چِھنہٕ  بوزان۔"
  },
  {
    "verse_id": 22,
    "translation": "پٔزۍ پٲٹھۍ  چِھ  خُدایس  نزدیک  بدترین  قسمٕکۍ  جانور  تِم  زٔرۍ  تہٕ  کٔلۍ  یِم  عقلہِ  چِھنہٕ  کٲم  ہیٚوان۔"
  },
  {
    "verse_id": 23,
    "translation": "اگر  خُدایس  پے  آسہِ  ہے  زِ  یِمن  منٛز  چُھ  رژھ  تہِ  رٕژر  تیٚلہِ  دِیِہ  ہے  سُہ  تِمن  بوزنُک  توفیق،  ﴿مگر  رٕژرٕ  ورٲے﴾  اگر  سُہ  تِمن  بوزناوِ ہے  تیٚلہِ  پِھرہَن  تِم  بے  رُخی  سان  بُتھ۔"
  },
  {
    "verse_id": 24,
    "translation": "اے  لوٗکو  یِمو  ایمان  چُھو  اوٚنمُت،  اللہ  تعالیٰ  تہٕ  تٔمۍ  سٕندِس  رسولؐ  سٕندِس  آلوَس  پیٚٹھ  ؤنِو  لبیک  ییٚلہِ  زَن  رسولؐ  تۅہیِہ  تتھ  چیزس  کُن  بُلاوِ  یُس  تۅہیِہ  زندگی  بخشن  وول  چُھ،  بیٚیہِ  تھٲوِو  زٲنِتھ  زِ  اللہ  تعالیٰ  چُھ  انسانس  تہٕ  تٔمۍ  سٕندِس  دِلس  درمیان  حٲیل  تہٕ  تٔسۍ  کُن  یِیِو  توٚہۍ  ﴿روزِ  محشرس  منٛز﴾  ؤٹِتھ  نِنہٕ۔"
  },
  {
    "verse_id": 25,
    "translation": "بیٚیہِ  بٔچِو  تمہِ  فِتنہٕ  نِشہِ  ییٚمِچ  شہمت  مخصوص  پٲٹھۍ  تِمنٕے  لُکن  تام  محدوٗد  روزِ  نہٕ  یِمَو  تۅہیِہ  منٛزٕ  گناہ  آسہِ  کوٚرمُت۔  ﴿اَمہِ  نِشہِ  چُھ  مُراد  تِم  اجتمٲعی  فِتنہٕ  یِم  عام  وَباہکۍ  پٲٹھۍ  تِژھ  شہمت  چِھ  اَنان  یتھ  منٛز  صرف  گناہ  کرن  وٲلی  یٲتۍ  چِھنہٕ  گرفتار  سپدان  بلکہ  چِھ  تِم  لُکھ  تہِ  مارٕہ  گژھان  یِمَو  گناہ  گار  سوسائٹی  منٛز  روزُن  آسہِ  برداشت  کوٚرمُت﴾  تہٕ  زٲنِتھ  تھٲوِو،  اللہ  تعالیٰ  چُھ  سخت  سزا  دِنہٕ  وول۔"
  },
  {
    "verse_id": 26,
    "translation": "یاد  کٔرِو  سُہ  وقت  ییٚلہِ  توٚہۍ  کمٕے  ٲسِو،  زمینس  منٛز  ٲسِو  توٚہۍ  کمزور  یِوان  سمجھنہٕ،  توٚہۍ  ٲسِو  کھۅژان  روزان  زِ  خبر  لُکھ  ما  مِٹاوَنو  تۅہیِہ،  پتہٕ  کٔرنو  تۅہیِہ  خُداین  چَھپن  جاے  دستیاب،  پننہِ  مددٕ  سٍتۍ  کٔرِن  تُہٕندۍ  اتھہٕ  مضبوط  تہٕ  تۅہیِہ  واتنوونَو  جان  رزِق،  شاید  زِ  توٚہۍ  بٔنِو  شُکر  گزار۔"
  },
  {
    "verse_id": 27,
    "translation": "اے  لوٗکو  یِمو  ایمان  چُھو  اوٚنمُت،  مَہ  کٔرِو  خُدایس  تہٕ  تٔمۍ  سٕندِس  رسول  صلی  اللہ  علیہ و سلمس  سٍتۍ  خیانت،  پننیٚن  امانتن  منٛز  مَہ  کٔرِو  زٲنِتھ  مٲنِتھ  غدٲری  ہُنٛد  اَتُر۔  ﴿پننیٚن  امانتن  نِشہ  چُھ  مُراد  تِمہٕ  سارے  ذمہ دٲرِیِہ  یِم  کٲنٛسہِ  پیٚٹھ  اعتماد  کٔرِتھ  تَس  حوالہٕ  یِن  کرنہٕ،  خواہ  تِمہٕ  عہدِ  وفا چِہ  ذمہ دٲرِیِہ  آسن  یا  اجتمٲعی  معاہدن  ہٕنزٕ،  یا  آسن  جماعت  کیٚن  رازن  ہٕنزٕ،  یا  شخصی  تہٕ  جماعتی  مالن  ہٕنزِ،  یا  کُنہِ  عہدہ  تہٕ  منصب چہِ،  یِمہٕ  جماعت  کٲنٛسہِ  شخصس  پیٚٹھ  بھروسہٕ  کٔرِتھ  حوالہٕ  کرِ﴾"
  },
  {
    "verse_id": 28,
    "translation": "تہٕ  زٲنِتھ  روٗزِو  زِ  تُہٕندۍ  مال  تہٕ  تُہٕندۍ  اولاد  چِھ  درحقیقت  آزمٲیشہِ  ہٕندۍ  سامان  تہٕ  خُدایس  نِشہِ  چُھ  اَجر  دِنہٕ  خٲطرٕ  واریاہ  کینہہ۔"
  },
  {
    "verse_id": 29,
    "translation": "اے  لوٗکو  یِمو  ایمان  چُھو  اوٚنمُت،  اگر  توٚہۍ  تقوٰی  اختیار  کٔرِو،  تیٚلہِ  تھاوِ  اللہ  تعالیٰ  تُہندِ  خٲطرٕ  کہؤٹ  بہم۔  ﴿کہؤٹ  چِھ  تتھ  چیزس  ونان  یۅسہٕ  اصلٕچ  تہٕ  کھۅٹِچ  فرق  چھےٚ  نٔنۍ  کڑان۔  یۅہے  مفہوم  چُھ  فرقانُک  تہِ،  اوَے  چُھ  اَسہِ  فرقان  لفظُک  ترجمہٕ  کہؤٹ  کوٚرمُت۔  ارشادِ  الہٰی  ہُک  مَنشہِ  چُھ  یِہ  زِ  اگر  خُدایس  کھوٚژۍ  کھوٚژۍ  دُنیاہس  منٛز  کٲم  کرِو  تیٚلہِ  کرِ  خُداے  تۅہیِہ  منٛز  فرق  کرنُک  سُہ  طاقت  پٲدٕ،  یِیِمہِ  سٍتۍ  قدمس  قدمس  پیٚٹھ  تۅہیِہ  پٲنۍ  پانے  یِہ  پے  لگہِ  زِ  کُس  ہیوٗ  رٔوِیِہ  چُھ  صحیح  تہٕ  کُس  چُھ  غلط،  کۅسہٕ  ہِش  وَتھ  چھےٚ  حق  یۅسہٕ  خُدایس  کُن  چھےٚ  گژھان  تہٕ  کۅسہٕ  وَتھ  چھےٚ  بٲطل  یۅسہٕ  شیطانس  سٍتۍ  چھےٚ  رلاوان﴾  تہٕ  تُہٕنز  بُرٲییِہ  کرِ  تۅہیِہ  نِشہِ  دوٗر  تہٕ  تُہٕندۍ  قصور  کَرِ  معاف،  اللہ  تعالیٰ  چُھ  بوڈ  فضل  کرن  وول۔"
  },
  {
    "verse_id": 30,
    "translation": "سُہ  وقت  تہِ  چُھ  یاد  پاونس  قٲبل،  ییٚلہِ  منکرینِ  حق  تۅہیِہ  خلاف  تدبیر  ٲسۍ  سونچان  زِ  تۅہیِہ  کرہَنَو  قٲد  یا  کرہَنَو  قتل،  نَتہٕ  کڑہَنو  وطنہٕ  منٛزٕ  ﴿یِہ  چھےٚ  تمہِ  موقعٕچ  ذکر  ییٚلہِ  قریشن  ہُند  یِہ  اندیشہِ  یقین  کِس  حدس  تام  اوس  ووٚتمُت  زِ  وونۍ  گژھن  محمدؐ  تہِ  مدینہٕ۔  تمہِ  ساعتہٕ  لٔگۍ  تِم  پانہٕ  وٲنۍ  وَننہِ  زِ  اگر  یِہ  شخص  مکہٕ  منٛزٕ  درٛاو  تیٚلہِ  ژلہِ  خطرٕہ  سانہِ  قابو  نِشہِ  نیٚبر۔  چنانچہِ  تِمو  کوٚر  حضور  صلی  اللہ  علیہ و سلمن  متعلق  ٲخری  فٲصلہٕ  کرنہٕ  مۅکھہٕ  اکھ  اجتماع  تہٕ  اتھ  کتھہِ  پیٚٹھ  کوٚرُکھ  پانہٕ  وٲنۍ  مشورٕہ  زِ  امہِ  خطرُک  سدِ  باب  کِتھہٕ  پٲٹھۍ  یِیہِ  کرنہٕ﴾  تِم  ٲسۍ  پننہِ  چالہٕ  گِندان  تہٕ  اللہ  تعالیٰ  اوس  پنٕنۍ  چال  گںدان  تہٕ  اللہ  تعالیٰ  چُھ  سارِنٕے  ہٕندِ  کھۅتہٕ  بہتر  چال  گِںدن  وول۔"
  },
  {
    "verse_id": 31,
    "translation": "ییٚلہِ  تِمن  ٲسۍ  سٲنۍ  آیات  بوزناونہٕ  یِوان،  تِم  ٲسۍ  ونان  زِ،  آ،  بوٗز  اَسہِ،  ہرگاہ  یژھو  أسۍ  تہِ  ہیٚکو  یِژھے  کتھہٕ  بنٲوِتھ،  یِمہٕ  چھےٚ  تِمے  پرٛانہٕ  دلیلہٕ  یِمہٕ  لُکھ  چِھ  گۅڈٕ  پیٚٹھے  ونان  پکان۔"
  },
  {
    "verse_id": 32,
    "translation": "تہٕ  سۅ  کتھ  تہِ  چھےٚ  یاد  یۅسہٕ  تِمو  ؤنمٕژ  ٲس  زِ،  خُدایا  اگر  یِہ  واقعی  حق  چُھ  چانہِ  طرفہٕ،  تیٚلہِ  وال  اَسہِ  پیٚٹھ  آسمانہٕ  پیٚٹھہٕ  کنہِ،  نَتہٕ  اَن  کانٛہہ  دگ  تُلوُن  عذاب  اَسہِ  پیٚٹھ۔"
  },
  {
    "verse_id": 33,
    "translation": "تمہِ  وقتہٕ  اوسنہٕ  اللہ  تعالیٰ  تِمن  پیٚٹھ  عذاب  نٲزِل  کرن  وول  ییٚلہِ  توٚہۍ  تِمن  درمیان  ٲسِو،  تہٕ  بیٚیہِ  چُھنہٕ  اللہ  تعالیٰ  سُند  یِہ  قٲعدٕہ  زِ  لُکھ  آسن  استغفار  کران  تہٕ  سُہ  دِیِہ  تِمن  عذاب۔"
  },
  {
    "verse_id": 34,
    "translation": "مگر  وۅنۍ  کیازِ  کرِ  نہٕ  سُہ  تِمن  پیٚٹھ  عذاب  نٲزِل،  ییٚلہِ  زن  تِم  مسجدِ  حرامٕچ  وَتھ  چِھ  رُکاوان،  حالانکہ  تِم  چِھنہٕ  امہِ  مسجدِ  ہٕندۍ  جٲیز  مُتؤلۍ  کینہہ،  اَمِکۍ  جٲیز  مُتؤلۍ  ہیکن  صرف  اہل  تقویٰ  ہٕے  ٲسِتھ،  مگر  اکثر  چِھنہٕ  اَتھ  کتھہِ  زانان۔"
  },
  {
    "verse_id": 35,
    "translation": "بیت  اللہ  ہس  نکھہٕ  کۅسہٕ  نماز  چھےٚ  یِمن  لُکن  سپدان؟  بس  چِھ  شُرِنہِ  کران  تہٕ  اَتھہٕ  وایان،  لہٰذا  رٔٹِو  وۅنۍ  تَمہِ  عذابُک  مزٕہ  وُچِھو  پننِس  تتھ  انکارِ  حق کِس  پاداشس  منٛز  یُس  توٚہۍ  کران  چِھو  روٗدِمٕتۍ۔"
  },
  {
    "verse_id": 36,
    "translation": "یِمو  لُکو  حق  ماننہٕ  نِشہِ  انکار  چُھ  کوٚرمُت،  تِم  چِھ  پنٕنۍ  مال  اللہ  تعالیٰ  سٕنزِ  وَتہِ  نِشہِ  رُکاونہٕ  مۅکھہٕ  خرچ  کران،  تہٕ  وُنہِ  روزن  بیٚیہِ  خرچ  کران،  مگر  ٲخر کار  بنن  یِمے  کوٗششہِ  تِہندِ  خٲطرٕ  پچھتاونُک  سبب،  پتہٕ  گژھن  تِم  مغلوب،  پتہٕ  یِن  یِم  کٲفر  جہنمس  کُن  گھیرٕ  کٔرِتھ  اَننہٕ۔"
  },
  {
    "verse_id": 37,
    "translation": "تاکہ  اللہ  تعالیٰ  کرِ  گندگی،  پٲکیزگی  نِشہِ  چھٲنٹِتھ  بیوٚن،  تہٕ  پرٛتھ  قسمٕچ  گندگی  رلٲوِتھ  کریٚس  کُنُے،  پتہٕ  چھکہِ  تتھ  پھٹجہِ  جہنمس،  یِمے  لُکھ  چِھ  اصلی  خسارٕہ لد۔"
  },
  {
    "verse_id": 38,
    "translation": "اے  نبیؐ،  یِمن  کٲفرن  ؤنِو  زِ  اگر  وُنہِ  تہِ  باز  پھیرن  تیٚلہِ  یِکینژھاہ  پتھ  کُن  سپُدمُت  چُھ  سُہ  یِیہِ  درگزر  کرنہٕ،  البتہٕ  اگر  یِم  تَمی  پٔتِمہِ  رٔوِشہِ  ہُند  اعادٕہ  کرن  تیٚلہِ  یِکینژھاہ  پٔتِمیٚن  قومن  سٍتۍ  سپُدمُت  چُھ  سُہ  چُھ  سارِنٕے  پے۔"
  },
  {
    "verse_id": 39,
    "translation": "﴿اے  لوٗکو  یِمو  ایمان  چُھو  اوٚنمُت﴾  یِمن  کٲفرن  سٍتۍ  کٔرِو  جنگ  یوٚت  تام  فِتنہٕ  گژِھہ  ختم  تہٕ  دین  سپدِ  پوٗرٕ  پٲٹھۍ  اللہ  تعالیٰ  سٕندِ  خٲطرٕ،  پتہٕ  اگر  تِم  فتنہ  نِشہِ  باز  پھیرن،  تیٚلہِ  چُھ  تِہٕندیٚن  اعمالن  ہُند  وُچھن  وول  اللہ  تعالیٰ۔"
  },
  {
    "verse_id": 40,
    "translation": "تہٕ  اگر  تِم  مانن  نہٕ  تیٚلہِ  روٗزِو  زٲسِتھ  زِ  اللہ  تعالیٰ  چُھ  تُہُند  رچھن  وول  تہٕ  سُہ  چُھ  بہترین  حٲمی  تہٕ  مددگار۔"
  },
  {
    "verse_id": 41,
    "translation": "تہٕ  تۅہیِہ  گژِھہ  پے  لگٕنۍ  زِ  یُس  مالِ  غنیمت  تۅہیِہ  حٲصل  چُھو  کوٚر  مُت  ﴿یتھ  جایِہ  چُھ  تَمہِ  مالِ  غنیمت  کہ  بٲگراونُک  قانون  وَننہٕ  یِوان  یتھ  متعلق  تقریر کِس  ابتداہس  منٛز  وَننہٕ  اوس  آمُت  زِ  یِہ  چُھ  اللہ  تعالیٰ  سُند  انعام  یتھ  متعلق  فٲصلہٕ  کرنُک  اختیار  اللہ  تعالیٰ  تہٕ  تٔمۍ  سٕندِس  رسولؐ  سٕے  یوت  چُھ،  وۅنۍ  آو  سُہ  فٲصلہٕ  بیان  کرنہٕ﴾  تَمِیُک  پوٗنژِم  حصہٕ  چُھ  خدایس  تہٕ  تٔمۍ  سٕندِس  رسول  صلی  اللہ  علیہ و سلمس  خٲطرٕ  بیٚیہِ  رشتہٕ دارن،  یتیمن،  مسکینن  تہٕ  مسافرن  خٲطرٕ  اگر  تۅہیِہ  ایمان  اوٚنمُت  چُھو  خُدایس  پیٚٹھ  تہٕ  تتھ  چیزس  پیٚٹھ  یُس  فٲصلہٕ  کہ  دۅہ،  یعنی  دۅشوٕنۍ  فوجن  ہٕندِ  ٹکراونہٕ کہ  دۅہ  اسہِ  پننِس  بندس  پیٚٹھ  نٲزِل  اوس  کوٚرمُت،  ﴿یعنی  سُہ  تٲئید  تہٕ  نصرت  ییٚمہِ  کہ  بدولتہٕ  تۅہیِہ  فتح  حٲصل  سپزٕو،  تہٕ  ییٚمہِ  کہ  بدولتے  تۅہیِہ  یِہ  مالِ  غنیمت  حٲصل  سپدُو،  تیٚلہِ  کٔرِو  یِہ  حصہٕ  خوشی  سان  ادا﴾  اللہ  تعالیٰ  چُھ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 42,
    "translation": "یاد  کٔرِو  سُہ  وقت  ییٚلہِ  توٚہۍ  وادی  ہٕندِ  ییٚمہِ  طرفہٕ  ٲسِو  تہٕ  تِم  ٲسۍ  دوٚیِمہِ  طرفہٕ  پڑاو  ترٲوِتھ  تہٕ  فٲصلہٕ  اوس  تۅہیِہ  بٔنۍ  کِنۍ  ﴿سٲحِلس﴾  کُن  اگر  تۅہیِہ  تہٕ  تِمن  درمیان  گۅڈے  مقابلٕچ  قرار  داد  سپدیمٕژ  آسِہے،  تیٚلہِ  کٔرِہِو  توٚہۍ  ضروٗر  تتھ  موقعس  پیٚٹھ  اجتناب،  البتہ  یِکینژھاہ  پیش  آو  سُہ  اوس  امہِ  موجوب  زِ  ییٚمہِ  کتھہِ  ہُند  فٲصلہٕ  خُداین  کوٚرمُت  اوس  تتھ  کڈِ  نوٚن،  تاکہ  یَس  ہلاک  چُھ  سپدُن،  سُہ  گژھہِ  ٹاکارٕ  دلیلہِ  سان  ہلاک،  تہٕ  یَس  زندٕہ  چُھ  روزُن،  سُہ  روزِ  ٹاکارٕ  دلیلہِ  سان  زندٕہ،  یقیناً  چُھ  اللہ  تعالیٰ  بوزن  وول  تہٕ  زانن  وول۔"
  },
  {
    "verse_id": 43,
    "translation": "اے  نبیؐ،  تہٕ  یاد  کٔرِو  سُہ  وقت،  ییٚلہِ  اللہ  تعالیٰ  اوس  تِمن  تُہندِس  خوابس  منٛز  کمٕے  ہاوان۔  ﴿یِہ  چھےٚ  تمہِ  وقتچٕ  کتھ  ییٚلہِ  حضورؐ  مُسلمان  ہیٚتھ  مدینہٕ  پیٚٹھہٕ  نیران  ٲسۍ  یا  وَتہِ  ٲسۍ  کُنہِ جایِہ،  تہٕ  یِہ  ٲس  نہٕ  پے  زِ  کٲفرن  ہُند  لشکر  کوتاہ  بوٚڈ  چُھ۔  تَمہِ  وقتہٕ  وُچھ  حضور  صلی  اللہ  علیہ و سلمو  خوابس  منٛز  یِہ  لشکر،  تہٕ  یُس  منظر  تِمن  برونٛہہ  کنہِ  پیش  آو  کرنہٕ  تمہِ  نِشہِ  کوٚر  تِمو  اندازہ  زِ  دشمنن  ہُند  تعداد  چُھنہٕ  زیادہ  کینہہ﴾  ہرگاہ  سُہ  تۅہیِہ  تِہُند  تعداد  زیادہ  ہاوِہے۔  تیٚلہِ  ہٲرِہِو  ضرور  توٚہۍ  ہمت  تہٕ  لڑایِہ  ہٕندِس  معاملس  منٛز  تُلہِ ہِو  تنازعہ،  مگر  خُداے  نٕے  بچٲوِنو  توٚہۍ  امہِ  نِشہِ،  پٔزۍ پٲٹھۍ  چُھ  سُہ  سیٖنَن  ہُند  حال  تام  زانان۔"
  },
  {
    "verse_id": 44,
    "translation": "تہٕ  یاد  کٔرِو  ییٚلہِ  مقابلہٕ کہ  وقتہٕ  خُداین  تۅہیِہ  لُکن  ہٕنزن  نظرن  منٛز  دُشمن  کمٕے  ہٲوۍ  تہٕ  تِہنزن  نظرن  منٛز  کٔرِنو  توٚہۍ  کم  کٔرِتھ  پیش،  تاکہ  یۅسہٕ  کتھ  سپدن  واجِنۍ  ٲس  تتھ  کڑِ  اللہ  تعالیٰ  نوٚن،  تہٕ  ٲخرکار  چِھ  سٲری  معاملات  اللہ  تعالیٰ  سٕے  کُن  رجوع  سپدان۔"
  },
  {
    "verse_id": 45,
    "translation": "اے  لوٗکو  یِمو  ایمان  چُھو  اوٚنمُت،  ییٚلہِ  کُنہِ  دٔرِس  سٍتۍ  تُہُند  مقابلہٕ  سپدِ  تیٚلہِ  روٗزِو  ثٲبت  قدم،  بیٚیہِ  کٔرِیوٗن  اللہ  تعالیٰ  کثرت  سان  یاد،  توقع  چُھ  زِ  تۅہیِہ  سپدیو  کامیٲبی  نصیب۔"
  },
  {
    "verse_id": 46,
    "translation": "بیٚیہِ  کٔرِو  اللہ  تعالیٰ  سٕنز  تہٕ  تٔمۍ  سٕندِس  رسولؐ  سٕنز  اطاعت  تہٕ  پانہٕ وٲنۍ  مَہ  تُلِو  تنازعہ  تیٚلہِ  گژِھہ  تۅہیِہ  منٛز  کمزوٗری  پٲدٕ،  تہٕ  تۅہیِہ  وسیٚو  پھۅکھٕے  تہٕ  صبرس  ہیٚیِو  کٲم۔  ﴿یعنی  پنٕنۍ  جذبات  تہٕ  خوٲہشات  تھٲوِو  گنڈَس  منٛز۔  جلد  بٲزی،  گھبراہٹ،  خوف،  طمع  تہٕ  نامنٲسب  جوشہِ  نِشہِ  بٔچِو۔  ٹھنڈ  دلہٕ  سان  تہٕ  سونچنہٕ  سمجھنہٕ  آمتہِ  فٲصلہٕ  سان  کٔرِو  کٲم۔  خطرات  تہٕ  مشکلات  آسن  برونٛہہ  کنہِ،  تُہٕندۍ  قدم  گژھن  نہٕ  نَٹٕنۍ۔  اشتعال  انگیز  موقع  ییٚلہِ  پیش  یِن،  تمہِ  ساعتہٕ  گژھن  نہٕ  تۅہیِہ  تِم  بے  محل  حرکت  یا  اتھہٕ  شر  کرناوٕنۍ۔  ییٚلہِ  مصٲیبَن  ہُند  حملہ  سپدِ،  حالات  آسن  باسان  بِگران،  تیٚلہِ  گژھن  نہٕ  اضطراب  کِس  حالتس  منٛز  تۅہیِہ  ہوش  و  حواس  ڈلٕنۍ۔  مقصد  حٲصل  کرنہٕ  کہ  شوقہٕ  سٍتۍ  بے قرار  سپدِتھ،  یا  کانٛہہ  نیم  پختہٕ  تدبیر  سرسری  نظرِ  منٛز  کارگر  وُچِھتھ  گژھن  نہٕ  تُہٕندۍ  ارادٕہ  جلد  بٲزی  سٍتۍ  مغلوب  سپدٕنۍ،  تہٕ  ہرگاہ  کُنہِ  وِزِ  دُنیٲوی  فٲیدٕہ  تہٕ  منافع  بیٚیہِ  نفسہٕ کہ  لذتٕکۍ  ترغیبات  آسن  تۅہیِہ  پانس  کُن  پھساوان،  تِہندِس  مقابلس  منٛز  تہِ  گژِھہ  نہٕ  تُہُند  نفس  تیوٗتاہ  کمزور  آسُن  زِ  بے اختیار  گٔژِھو  تِمن  کُن۔  یِم  تمام  مفہوم  چِھ  صرف  صبر  لفظس  منٛز  پوٗشیدٕہ،  تہٕ  اللہ  تعالیٰ  چُھ  فرماوان  زِ  یِم  لُکھ  یِمو  تمام  حیثیتو  کِنۍ  صٲبر  آسن،  میون  تٲئید  چُھ  تِمنٕے  حٲصل﴾  یقیناً  چُھ  اللہ  تعالیٰ  صبر  کرن  والیٚن  سٍتۍ۔"
  },
  {
    "verse_id": 47,
    "translation": "تہٕ  تِمن  لُکن  ہٕندۍ  ہِوۍ  رنگ  ڈھنگ  مہ  کٔرِو  اختیار  یِم  پننیٚو  گرو  منٛزٕ  ہیٚٹہٕ  دِوان  تہٕ  لُکن  پنٕنۍ  شان  ہاوان  ہاوان  درٛاے  تہٕ  یِہٕنز  رٔوِش  یِہ  چھےٚ  زِ  اللہ  تعالیٰ  سٕنزِ  وَتہِ  نِشہِ  چِھ  رُکاوان،  یِکینژھاہ  تِم  کران  چِھ  سُہ  چُھنہٕ  اللہ  تعالیٰ  سٕندِ  گرِفتہٕ  نیٚبر۔"
  },
  {
    "verse_id": 48,
    "translation": "ذرا  کٔرِتو  خیال  تمہِ  وقتُک  ییٚلہِ  شیطانن  تِمن  لُکن  ہٕندۍ  کرتوٗت  تِہنزن  نظرن  منٛز  خۅشنما  بنٲوِتھ  ہٲوِمٕتۍ  ٲسۍ  تہٕ  تِمن  اوسُن  ووٚنمُت  از  ہیٚکہِ  نہٕ  تۅہیِہ  پیٚٹھ  کانٛہہ  غٲلب  یِتھ،  بیٚیہِ  یِہ  زِ  بٕہ  چُھس  تۅہیِہ  سٍتۍ،  ییٚلہِ  دۅشوے  دٔرۍ  اکھ  أکِس  برونٛہہ  کُن  آے،  پتہٕ  ژوٚل  سُہ  پوٚت  کھوری  تہٕ  لوٚگ  وَننہٕ  زِ  بٕہ  چُھس  تۅہیِہ  نِشہِ  الگ،  بٕہ  چُھس  تِکینژھاہ  وُچھان  یِنہٕ  توٚہۍ  وُچھان  چِھو،  بٕہ  چُھس  اللہ  تعالیٰ  ہَس  کھۅژان،  تہٕ  اللہ  تعالیٰ  چُھ  سیٚٹھاہ  سخت  سزا  دِنہٕ  وول۔"
  },
  {
    "verse_id": 49,
    "translation": "ییٚلہِ  زن  منافق  تہٕ  تِم  سٲری  لُکھ  یِہندیٚن  دِلن  بیمٲرۍ  چھےٚ  لٔجمٕژ،  وَنان  ٲسۍ  زِ  یِم  لُکھ  چِھ  یِہندۍ  دیٖنن  کٔرِمٕتۍ  دیوانگی  منٛز  مبتلا  ﴿یعنی  مدینٕکۍ  منافق  تہٕ  تِم  سٲری  لُکھ  یِم  دنیا  پرستی  تہٕ  خُدایس  نِشہِ  غفلت  کِس  مرضس  منٛز  گرفتار  ٲسۍ،  یِہ  وُچِھتھ  زِ  مُسلمانن  ہٕنز  مۅچِھہ  یٲژ  بے سر و سامان  جماعت  چھےٚ  قریش  ہِوِس  زبردست  طاقس  سٍتۍ  ٹکراونہِ  گژھان،  ٲسۍ  پانہٕ  وٲنۍ  ونان  زِ  یِم  لُکھ  چِھ  پننِس  دینی  جوشس  منٛز  دیوانہٕ  گٔمٕتۍ۔  یتھ  معرکس  منٛز  چھےٚ  یِہٕنز  تبٲہی  یقینی،  مگر  أمۍ  نبینؐ  چُھ  یِمن  تِتھہِ  جادِیُک  پھۅکھ  دِیتمُت  زِ  یِہٕنز  عقل  چھےٚ  دیوانہٕ  گٔمژ  تہٕ  وُچھان  وُچھان  چِھ  یِم  موت  کِس  دہانس  کُن  پکان﴾  حالانکہ  اگر  کانٛہہ  خُدایس  پیٚٹھ  بھروسہٕ  کرِ  تیٚلہِ  چُھ  پٔزۍ پٲٹھۍ  اللہ  تعالیٰ  سیٚٹھاہ  زبردست  تہٕ  دانا۔"
  },
  {
    "verse_id": 50,
    "translation": "کاش  توٚہۍ  ہیٚکۍ ہِو  سۅحالت  وُچِھتھ  ییٚلہِ  فرشتہٕ  ٲسۍ  قتل  گٔمٕتیٚن  کٲفرن  ہٕندۍ  روح  قبض  کران،  تِم  ٲسۍ  تِہندیٚن  بُتھیٚن  تہٕ  تِہندیٚن  شانَن  پیٚٹھ  ضرب  لگاوان  لگاوان  پکان  تہٕ  ونان  ٲسۍ،  رٔٹِو  وُچِھو  وۅنۍ  دَزنُک  سزا۔"
  },
  {
    "verse_id": 51,
    "translation": "یِہ  چُھ  جزا  ییٚمیُک  سامان  تُہندیو  پننیو  اَتھو  اوس  گۅڈے  مہیا  کٔرِتھ  تھوومُت،  نَتہٕ  چُھنہٕ  اللہ  تعالیٰ  پننیٚن  بندن  ظلم  کرن  وول۔"
  },
  {
    "verse_id": 52,
    "translation": "یِہ  معاملہٕ  آو  یِمن  سٍتۍ  تِتھے  پٲٹھۍ  پیش  یِتھہٕ  پٲٹھۍ  آلِ  فرعون  تہٕ  تِمن  بروٗنٹھمیٚن  دوٚیِمیٚن  لُکن  سٍتۍ  پیش  چُھ  یِوان  روٗدمُت  تِکیازِ  تِمو  کوٚر  اللہ  تعالیٰ  سٕندۍ  آیات  ماننہٕ  نِشہِ  انکار  تہٕ  خُداین  رٔٹۍ  تِم  تِہندیٚن  گُناہن  پیٚٹھ۔  اللہ  تعالیٰ  چُھ  قوّت  تھاوان  بیٚیہِ  چُھ  سخت  سزا  دِنہٕ  وول۔"
  },
  {
    "verse_id": 53,
    "translation": "یِہ  سپُد  اللہ  تعالیٰ  سٕندِس  تتھ  سُنّتس  مطٲبق  زِ  سُہ  چُھنہٕ  کُنہِ  نعمتس  یۅسہٕ  تٔمۍ  کُنہِ  قومس  عطا  آسہِ  کٔرمٕژ  توٚت  تام  بدلاوان،  یوٚت  تام  نہٕ  سُہ  قوم  خۅد  پنُن  طرزِ  عمل  چُھ  بدلاوان،  اللہ  تعالیٰ  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 54,
    "translation": "آلِ  فرعونس  تہٕ  تِمن  بروٗنٹھمیٚن  قومن  سٍتۍ  یِکینژھاہ  پیش  آو  سُہ  اوس  أتھۍ  ضٲبطس  مطٲبق،  تِمو  پِھیُر  پننِس  ربّ  سٕندیٚن  آیاتن  بُتھ،  تمہِ  پتہٕ  کٔرۍ  اَسہِ  تِم  تِہندیٚن  گناہن  ہٕندِس  پاداشس  منٛز  ہلاک  تہٕ  آلِ  فرعون  کوٚر  غرق،  یِم  سٲرۍ  ٲسۍ  ظٲلِم  لُکھ۔"
  },
  {
    "verse_id": 55,
    "translation": "پٔزۍ پٲٹھۍ  چِھ  خُدایس  نزدیک  زمینس  پیٚٹھ  پکن  والیو  لُکو  منٛزٕ  سارِوٕے  کھۅتہٕ  بدتر  تِم  لُکھ  یِمو  حق  ماننہٕ  نِشہِ  انکار  کوٚر،  پتہٕ  چِھنہٕ  تِم  کُنہِ  پٲٹھۍ  سُہ  قبول  کرنہٕ  خٲطرٕ  تیار۔"
  },
  {
    "verse_id": 56,
    "translation": "﴿خصوصاً﴾  یِمو  منٛزٕ  تِم  لُکھ  یِمن  سٍتۍ  تۅہیِہ  معاہدٕہ  کوٚرُو،  پتہٕ  چِھ  تِم  پرٛتھ  موقعس  پیٚٹھ  سُہ  پُھٹراوان  تہٕ  خُدٲے  خوفس  چِھنہٕ  کھۅژان۔  ﴿یتھ  جایِہ  چُھ  خاص  طور  یہودیٚن  کُن  اشارٕہ  یِمن  سٍتۍ  نبی  صلی  اللہ  علیہ و سلمن  معاہدٕہ  اوس  تہٕ  امہِ  باوجود  ٲسۍ  تِم  حضور  صلی  اللہ  علیہ و سلمن  تہٕ  مُسلمانن  ہٕندِس  مخالفتس  منٛز  سرگرم،  جنگِ  بدرٕ  پتے  لوگ  تِمو  قریشن  انتقام  ہیٚنہٕ  خٲطرٕ  ہٕس  دِیُن﴾"
  },
  {
    "verse_id": 57,
    "translation": "لہٰذا  اگر  یِم  لُکھ  تۅہیِہ  لڑایِہ  منٛز  سَمکھن  تیٚلہِ  ہیٚیِو  یِمن  تِژھ  خبر  زِ  یِمن  پتہٕ  یِم  لُکھ  یِژھ  رٔوِش  اختیار  کرن  وٲلۍ  آسن  تِمن  گژِھہ  پھرٛٹھ  گژُھن۔  ﴿اَمِیُک  مطلب  چُھ  یِہ  زِ  اگر  کُنہِ  قومس  سٍتۍ  سون  معاہدٕہ  آسہِ  تہٕ  پتہٕ  نِیِہ  سُہ  پننیٚن  معاندانہٕ  ذمہٕ دٲرِیَن  پسِ  پشت  ترٛٲوِتھ  اَسہِ  خلاف  کُنہِ  جنگس  منٛز  حصّہٕ،  تیٚلہِ  گژھو  أسۍ  تہِ  پننیٚو  اخلٲقی  ذمہٕ دٲرِیو  نِشہِ  سبکدوش  تہٕ  اسہِ  آسہِ  حق  زِ  تَس  سٍتۍ  کرو  جنگ۔  بیٚیہِ  اگر  کُنہِ  قومس  سٍتۍ  اسہِ  لڑٲے  چلان  آسہِ  تہٕ  أسۍ  وُچَھو  زِ  دشمنس  سٍتۍ  چِھ  تِتھہِ  اکہِ  قومٕکۍ  نفر  تہِ  جنگس  منٛز  شریک  یَس  سٍتۍ  اَسہِ  معاہدٕہ  چُھ  تیٚلہِ  کرَو  نہٕ  أسۍ  تِم  قتل  کرنس  منٛز  تہٕ  تِمن  سٍتۍ  دشمن  سُند  ہیوٗ  سلوک  کرنس  منٛز  ہرگز  تہِ  ژیٚڈ﴾  توقع  چُھ  زِ  بدعہدن  ہٕندِ  اَمہِ  انجامہٕ  نِشہِ  رٹن  تِم  ہیٚن۔"
  },
  {
    "verse_id": 58,
    "translation": "تہٕ  اگر  زانٛہہ  تۅہیِہ  کٲنٛسہِ  قومس  نِشہِ  خیانتُک  اندیشہ  آسیٚو،  تیٚلہِ  چھٔکِو  تٔمۍ  سُند  معاہدٕہ  عَلانیہ  تَس  برونٛہہ  کُن۔  ﴿یعنی  سُہ  کٔرِیوٗن  صاف  پٲٹھۍ  خبردار  زِ  سون  تہٕ  تُہُند  معاہدٕہ  روٗد  نہٕ  وۅنۍ  باقی،  تِکیازِ  توٚہۍ  چِھو  عہدٕچ  خلاف  ورزی  کران﴾  یقیناً  چُھنہٕ  اللہ  تعالیٰ  خیانت  کرن  والیٚن  پسند  کران۔"
  },
  {
    "verse_id": 59,
    "translation": "منکرینِ  حق  مَہ  روٗزِن  اتھ  غلط  فہمی  منٛز  زِ  تِمو  نِیِہ  بٲزۍ،  یقیناً  ہیٚکن  نہٕ  تِم  اَسہِ  ہارنٲوِتھ۔"
  },
  {
    "verse_id": 60,
    "translation": "تہٕ  توٚہۍ  لُکھ،  یوٚت  تام  تۅہیِہ  پِلہِ  زیادہ  کھۅتہٕ  زیادہ  طاقت  تہٕ  تیار  روزن  وٲلۍ  رٔچِھتھ  گُرۍ  تھٲوِیوٗکھ  تِہندِ  مقابلہٕ  خٲطر  دستیاب۔  ﴿مطلب  چُھ  یِہ  زِ  تۅہیِہ  نِشہِ  گژِھہ  سامانِ  جنگ  تہٕ  اکھ  مستقل  فوج  پرٛتھ  وقتہٕ  تیار  آسُن  تاکہ  بوقتِ  ضرورت  ہیٚکِو  فوراً  جنگی  کاروٲیی  کٔرِتھ۔  یِہ  گژِھہ  نہٕ  آسُن  زِ  کلس  پیٚٹھ  خطرٕہ  وٲتِتھ  لٲگِو  گھبراہٹس  منٛز  جلدی  جلدی  رضاکار،  اسلحہ  تہٕ  رَسدُک  سامان  جمع  کرنہِ  تہٕ  اَتھ  دوران  زِ  یِہ  تیاری  آسہِ  اند  واتَنے  تہٕ  دُشمنَن  آسہِ  پنٕنۍ  کٲم  مۅکلٲومٕژ﴾  تاکہ  امہِ  ذریعہ  کٔرِیوٗکھ  اللہ  تعالیٰ  سٕندۍ  تہٕ  پنٕنۍ  دشمن  تہٕ  تِم  باقی  دشمن  خوف  زدٕہ،  یِم  نہٕ  توٚہۍ  زانان  چھوٗکھ  مگر  اللہ  تعالیٰ  چُھکھ  زانان،  اللہ  تعالیٰ  سٕنزِ  وَتہِ  منٛز  یِکینژھاہ  توٚہۍ  خرچ  کٔرِو،  تَمِیُک  پوٗرٕ  پوٗرٕ  بدلہٕ  یِیہِ  تۅہیِہ  کُن  پِھرنہٕ،  تہٕ  تۅہیِہ  سٍتۍ  سپدِنہٕ  ہرگز  ظُلم۔"
  },
  {
    "verse_id": 61,
    "translation": "تہٕ  اے  نبیؐ،  اگر  دشمن  صلح  تہٕ  سلامتی  کُن  مٲیل  آسن  تیٚلہِ  سپدِو  توٚہۍ  تہِ  امہِ  خٲطرٕ  آمادٕہ  تہٕ  خُدایس  پیٚٹھ  کٔرِو  بھروسہٕ،  پٔزۍ پٲٹھۍ  چُھ  سُہ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 62,
    "translation": "تہٕ  اگر  تِمن  دغابٲزی  ہٕنز  نیت  آسہِ  تیٚلہِ  چُھ  تُہُندِ  خٲطرٕ  اللہ  تعالیٰ  کٲفی،  سُے  چُھ  ییٚمۍ  پننہِ  مددٕ  سٍتۍ  تہٕ  مومنن  ہٕندِ  ذریعہ  تُہُند  تٲئید  کوٚر۔"
  },
  {
    "verse_id": 63,
    "translation": "تہٕ  مومنن  ہٕندۍ  دِل  جوروِن  اکھ  أکِس  سٍتۍ،  اگر  روے  زمینٕچ  سٲرٕے  دولت  تہِ  کٔرۍہِو  خرچ  تِہِندۍ  دل  ہیٚکۍہِو  نہٕ  جوروِتھ  مگر  سُہ  چُھ  اللہ  تعالیٰ  ییٚمۍ  یِہندۍ  دل  جورٕوۍ،  یقیناً  چُھ  سُہ  سیٚٹھاہ  زبردست  بیٚیہِ  حکمت  وول۔"
  },
  {
    "verse_id": 64,
    "translation": "اے  نبیؐ،  تُہندِ  خٲطرٕ  چُھ  بس  اللہ  تعالیٰ  کٲفی،  بیٚیہِ  تُہٕندیٚن  پیروکار  اہلِ  ایمانن  خٲطرٕ۔"
  },
  {
    "verse_id": 65,
    "translation": "اے  نبیؐ،  مومن  اُبھٲرِیوٗکھ  جنگس  پیٚٹھ۔  اگر  تۅہیِہ  منٛزٕ  وُہ  نفر  صٲبر  آسن  تِم  یِن  دۅن  ہَتھن  پیٚٹھ  غٲلب،  تہٕ  اگر  ہَتھ  نفر  یِتھۍ  آسن  تِم  روزن  منکرینِ  حقو  منٛزٕ  ساسس  نفرس  پیٚٹھ  گوٚبۍ  تِکیازِ  تِم  چِھ  تِتھۍ  لُکھ  یِمن  سمجھ  چُھنہٕ۔  ﴿أزِکِس  اِصطلاحس  منٛز  یتھ  چیزس  قوّتِ  معنوی  یا  قوّتِ  اخلٲقی  ﴿Morale﴾  وَنان  چِھ،  اللہ  تعالیٰ  چُھ  أتھۍ  چیزس  فقہ و فہم  بیٚیہِ  مانُن  زانُن  ونان۔  یَس  شخصس  پننہِ  مقصدُک  صحیح  شعور  آسہِ  تہٕ  سُہ  آسہِ  ٹھنڈٕ  دِلہٕ  سونچِتھ  سمجھتھ  امہِ  موجوٗب  لڑان  زِ  ییٚمہِ  خٲطرٕ  سُہ  پنُن  زُو  دَاوَس  چُھ  لاگنہِ  آمُت،  سُہ  چُھ  تٔمۍ  سٕنزِ  انفرٲدی  زندگی  کھۅتہٕ  قٍمتی  تہٕ  امہِ  کہ  ضائع  سپدنہٕ  پتہٕ  چُھ  زندٕہ  روزُن  بے قٍمت،  سُہ  چُھ  بے  شعوری  سان  لڑن  وٲلِس  انسان  سٕندِ  کھۅتہٕ  کینہہ  گۅنہٕ  زیادٕہ  طاقت  تھاوان،  اگر چِہ  جسمٲنی  طاقتس  منٛز  دۅشوٕنۍ  درمِیان  کانٛہہ  فرق  آسہِ  نہٕ﴾"
  },
  {
    "verse_id": 66,
    "translation": "اچھا،  وۅنۍ  کوٚر  خُداین  تُہُند  بور  کم۔  تہٕ  تَس  لوٚگ  پے  زِ  وُنہِ  چھےٚ  تۅہیِہ  منٛز  کمزوٗری۔  لہٰذا،  اگر  تۅہیِہ  ہَتھ  نفر  صٲبر  آسن،  تِم  یِن  دۅن  ہَتھن  پیٚٹھ  غٲلب،  تہٕ  ﴿اگر﴾  ساس  آسن  یِتھی  تِم  یِن  دۅن  ساسن  پیٚٹھ  اللہ  تعالیٰ  سٕندِ  حکمہٕ  غٲلب۔  ﴿اَمِیُک  مطلب  چُھنہٕ  یِہ  زِ  گۅڈٕہ  ٲس  اَکِچ  تہٕ  دَہن  ہٕنز  نسبت  تہٕ  وۅنۍ  چھےٚ  چونکہ  تۅہیِہ  منٛز  کمزوری  آمٕژ  اَمہِ  موجوٗب  چھےٚ  اَکِچ  تہٕ  دۅن  ہٕنز  نسبت  قٲیِم  کرنہٕ  آمٕژ،  بلکہ  چُھ  اَمِیُک  صحیح  مطلب  یِہ  زِ  اصولی  تہٕ  معیٲری  حیثیت  چھےٚ  اہلِ  ایمانن  تہٕ  کفارن  درمیان  اَکِچ  تہٕ  دَہن  ہٕنزٕے  نسبت،  مگر  چونکہ  وُنہِ  چَھنہٕ  تۅہیِہ  لُکن  ہٕنز  اخلٲقی  تربیت  مکمل  سپٕزمٕژ،  تہٕ  وُنہِ  چُھنہٕ  تُہندِ  سونچنُک  پیمانہٕ  بلوغ کِس  حدس  ووتمُت۔  امہِ  موجوب  چُھ  تۅہیِہ  گۅڈے  تُہٕندِ  کم  آسنہٕ  باوجود  یِہ  مطالبہٕ  کرنہٕ  یِوان  زِ  پننہِ  کھۅتہٕ  دۅگنہٕ  طاقتس  سٍتۍ  ٹکراونس  منٛز  گٔژِھو  نہٕ  توٚہۍ  ہراسہٕ  کرٕنۍ۔  یِہ  کتھ  گژِھہ  مدِ  نظر  روزٕنۍ  زِ  یِہ  اِرشاد  چُھ  2ھ  ہُند  ییٚلہِ  زَن  مسلمانو  منٛزٕ  واریاہ  لُکھ  وُنہِ  تازٕہ  تازے  اسلامَس  منٛز  دٲخل  ٲسۍ  سپٕدۍمٕتۍ  تہٕ  تِہٕنز  تربیت  ٲس  وُنہِ  ابتدٲیی  حالتس  منٛز﴾  تہٕ  اللہ  تعالیٰ  چُھ  تِمن  سٍتۍ  یِم  صبر  کرن  وٲلۍ  چِھ۔"
  },
  {
    "verse_id": 67,
    "translation": "کٲنٛسہِ  نبیَس  چُھنہٕ  یِہ  شوٗبان  زِ  تس  نِشہِ  آسن  قٍدۍ،  یوٚت  تام  نہ  سُہ  زمینس  اندر  دشمنن  ٹھیک  پٲٹھۍ  ختم  کرِ،  توٚہۍ  لُکھ  چِھو  دُنیاہکۍ  فٲیدٕہ  یژھان،  حالانکہ  خُدایس  پیشِ  نظر  چُھ  ٲخرت،  تہٕ  اللہ  تعالیٰ  چُھ  غٲلب  تہٕ  حکمت  وول۔"
  },
  {
    "verse_id": 68,
    "translation": "اگر  اللہ  تعالیٰ  سُند  تحریر  گۅڈے  آسِہے  نہٕ  لیٚکھنہٕ  آمُت،  تیٚلہِ  یِکینژھاہ  تۅہیِہ  لُکو  نیومُت  چُھو  تمہِ  کِس  پاداشس  منٛز  یِیہِ  ہیٚو  تۅہیِہ  بوٚڈ  سزا  دِنہ۔"
  },
  {
    "verse_id": 69,
    "translation": "لہٰذا  یِکینژھاہ  مال  تۅہیِہ  حٲصل  چُھو  کوٚرمُت،  سُہ  کھیٚیِو  تِکیازِ  سُہ  چُھ  حلال  تہٕ  پاک۔  بیٚیہِ  روٗزِو  خُدایس  کھۅژان۔  ﴿جنگِ  بدر  برونٛہہ  یِم  ابتدٲیی  ہدایات  سورۂ  محمدس  منٛز  دِنہٕ  ٲسۍ  آمٕتۍ،  تِمن  منٛز  اوس  جنگی  قٍدیو  نِشہِ  فِدیِہ  وصول  کرنُک  اجازت  دِنہٕ  آمُت۔  البتہ  اوس  اتھ  سٍتۍ  یِہ  شرط  لگاونہٕ  آمُت  زِ  گۅڈٕ  گژِھہ  دشمن  سُند  طاقت  اصل  پٲٹھۍ  یُن  ختم  کرنہٕ  پتہٕ  گژِھہ  قٍدۍ  رٹنٕچ  فکر  یِنۍ  کرنہٕ،  اَمہِ  فرمانہٕ  مطٲبق  یِم  قٍدۍ  مسلمانَو  بَدرس  منٛز  گرفتار  کٔرۍ  تہٕ  پتہٕ  یُس  تِمن  نِشہِ  فدیِہ  وصول  کوٚرُکھ،  سُہ  اوس  اِجازتہٕ  مطٲبق  مگر  غلطی  سپٕز  یِہ  زِ،  دشمن  سُند  طاقت  ختم  کرنُک   یُس  شرط  مقدم  تھاونہٕ  اوس  آمُت  سُہ  پوٗرٕ  کرنہٕ  برونٛٹھے  لٔگۍ  مُسلمانن  دشمنن  قٲد  کرنس  تہٕ  مالِ  غنیمت  جمع  کرنس  کُن۔  یٔہے  کتھ  کٔر  خُداین  ناپسند،  تِکیازِ  اگر  یِہ  کرنہٕ  یِیہِ ہے  نہٕ  تہٕ  مُسلمان  کرہن  کفارن  ہُند  پیچھا،  تیٚلہِ  یِیہِ ہے  أتھۍ  موقعس  پیٚٹھ  قریشن  ہُند  طاقت  پُھٹراونہٕ﴾  یقیناً  چُھ  اللہ  تعالیٰ  درگزر  کرن  وول  تہٕ  رحم  فرماون  وول۔"
  },
  {
    "verse_id": 70,
    "translation": "اے  نبیؐ،  تۅہیِہ  لُکن  ہٕندِس  قبضس  منٛز  یِم  قٍدۍ  چِھ  تِمن  ؤنِو  زِ  اگر  خُدایس  پے  لوٚگ  زِ  تُہندِس  دِلس  منٛز  چُھ  کینہہ  خیر،  تیٚلہِ  دِیَو  سُہ  تۅہیِہ  تمہِ  کھۅتہٕ  تہِ  کھٔسِتھ  یِکینژھاہ  تۅہیِہ  ہیٚنہٕ  چُھو  آمُت  تہٕ  تُہندۍ  خطا  کرِ  معاف،  اللہ  تعالیٰ  چُھ  درگزر  کرن  وول  تہٕ  رحم  فرماون  وول۔"
  },
  {
    "verse_id": 71,
    "translation": "البتہ  اگر  تِم  تۅہیِہ  سٍتۍ  خیانتُک  ارادٕہ  چِھ  تھاوان،  تیٚلہِ  چُھ  تِمو  امہِ  برونٛہہ  خُدایس  سٍتۍ  خیانت  کوٚرمُت،  چنانچہِ  دِیُت  خُداین  تمہِ کُے  سزا  تِمن  زِ  تِم  آے  تُہندِس  قابوَس  منٛز،  اللہ  تعالیٰ  چُھ  سورُے  زانان  بیٚیہِ  چُھ  حکمت  وول۔"
  },
  {
    "verse_id": 72,
    "translation": "یِمو  لُکو  ایمان  قبول  کوٚر  تہٕ  ہجرت  کٔرٕکھ  تہٕ  اللہ  تعالیٰ  سٕنزِ  وَتہِ  منٛز  لڑٲوِکھ  پنٕنۍ  جان  تہٕ  پنٕنۍ  مال  خرچٲوِکھ،  تہٕ  یِمو  لُکو  ہجرت  کرن  والیٚن  جاے  دِژ،  بیٚیہِ  کوٚرُکھ  تِمن  مدد،  تِمے  چِھ  دراصل  اکھ أکۍ  سٕندۍ  ؤلی  ﴿مددگار﴾۔  روٗدۍ  تِم  لُکھ  یِمو  ایمان  اوٚن  مگر  ہجرت  کٔرِتھ  گٔے  نہٕ  ﴿دارُ الاسلامس  منٛز﴾  تیٚلہِ  چُھنہٕ  تۅہیِہ  یِمن  سٍتۍ  ولایتُک  ﴿مدد  کرنُک﴾  کانٛہہ  تعلق  یوٚت  تام  نہٕ  تِم  ہجرت  کٔرِتھ  یِن۔  ﴿وِلَایَت  لفظ  چُھ  عربی  زبٲنۍ  منٛز  حمایت،  نصرت،  مددگٲری،  ڈُکھِس  آسُن،  دوستی،  قرابت،  سرپرستی  تہٕ  أتھۍ  سٍتۍ  رَلہِ  وٕنیٚن  مفہومن  خٲطرٕ  وَننہٕ  یِوان۔  ییٚمہِ  آیت  کِس  سِیاقس  تہٕ  سَباقس  منٛز  چُھ  ٹاکارٕہ  پٲٹھۍ  مُراد  سُہ  رِشتہٕ  یُس  اکہِ  ریاستُک  پننیٚن  شہریَن  سٍتۍ،  تہٕ  شہرِین  ہُند  پننِس  ریاستس  سٍتۍ  تہٕ  شہرِین  درمیان  پانہٕ  وٲنۍ  چُھ  آسان۔  لہٰذا  چھےٚ  یِہ  آیت  دستوری  تہٕ  سیٲسی  ولایتس  اسلٲمی  ریاست  کیٚن  ارضی  حدون  تام  محدود  کران  تہٕ  یِمو  حدودَو  نِشہِ  یِم  مُسلمان  نیبر  چِھ  تِمن  چھےٚ  امہِ  مخصوص  رشتہٕ  نِشہِ  خٲرج  قرار  دِوان۔  امہِ  عدمِ  ولایتِکۍ  قانونی  نتیجہِ  چِھ  سیٚٹھاہ  وسیع  یِہٕندۍ  تفصیلات  بیان  کرنُک  موقع  یتھ  جایِہ  چُھنہٕ﴾  آ،  اگر  تِم  دین کِس  معاملس  منٛز  تۅہیِہ  مدد  منگن  تیٚلہِ  چُھ  تِمن  مدد  کرُن  تۅہیِہ  پیٚٹھ  فرض  مگر  کُنہِ  تِتھِس  قومس  خلاف  نہٕ  کینہہ  یَس  سٍتۍ  تۅہیِہ  معاہدٕہ  آسہِ  ﴿پیٹھِمِس  حصّس  منٛز  چِھ  دارُ  الاسلام  نِشہِ  نیبر  روزن  وٲلۍ  مسلمان   سیٲسی  ولایت  کہ  رشتہٕ  نِشہِ  خٲرج  قرار  دِنہٕ  آمٕتۍ۔  وۅنۍ  چھےٚ  یِہ  آیت  اَتھ  وضاحت  کران  زِ  امہِ  رشتہٕ  نِشہِ  خٲرج  سپدنہٕ  باوجود  چِھنہٕ  تِم   دینی  اخوّت کہ  رشتہٕ  نِشہِ  خٲرج  کینہہ۔  اگر  کُنہِ  جایِہ  یِمن  پیٚٹھ  ظلم  آسہِ  سپدان،  تہٕ  تِم  منگن  اسلٲمی  برداری  ہٕندِس  تعلق  کِس  بنیادس  پیٚٹھ  دارُ  الاسلام  کِس  حکومتس  تہٕ  امہِ  کیٚن  باشندن  مدد،  تیٚلہِ  چُھ  تِہُند  فرض  زِ  پننیٚن  مظلوم  باین  کٔرِن  مدد۔  مگر  امہِ  پتہٕ  چُھ  مزید  وضاحت  کٔرِتھ  فرماونہٕ  آمُت  زِ  یِمن  دینی  باین  ہٕندِ  مددُک  فریضہٕ  یِیہِ  نہٕ  اَنہِ  کھلہِ  انجام  دِنہٕ،  بلکہ  یِیہِ  بینُ  الاقوٲمی  ذِمہ دٲرِیَن  تہٕ  اخلٲقی  حدودن  ہُند  پاس  و  لحاظ  تھٲوِتھٕے  انجام  دِنہٕ۔  اگر  ظلم  کرن  وٲلِس  قومس  سٍتۍ  دارُ الاسلامٕکۍ  معاندانہٕ  تعلقات  آسن،  تیٚلہِ  یِیہِ  نہٕ  اتھ  صوٗرتس  منٛز  مظلوم  مُسلمانن  کانٛہہ  تِیُتھ  مدد  کرنہٕ  یُس  معاہدن  ہٕنزن  اخلٲقی  ذمہ  دٲرِین  خلاف  آسہِ﴾  یِکینژھاہ  توٚہۍ  کران  چِھو  اللہ  تعالیٰ  چُھ  تتھ  وُچھان۔"
  },
  {
    "verse_id": 73,
    "translation": "یِم  لُکھ  منکرِ  حق  چِھ،  تِم  چِھ  اکھ  أکۍ  سٕنز  حمایت  کران،  اگر  توٚہۍ  یِہ  کٔرِو  نہٕ  تیٚلہِ  سپدِ  زمینس  اندر  فتنہٕ  تہٕ  بوٚڈ  فساد  پٲدٕ۔  ﴿یعنی  اگر  دارُ  الاسلامٕکۍ  مُسلمان  اکھ  أکۍ  سٕندۍ  ؤلی  بنَن  نہٕ،  تہٕ  اگر  ہجرت  کٔرِتھ  دارُ  السلامس  منٛز  نَہ  یِنہٕ  وٲلیٚن  تہٕ  دارُ  الکفرس  منٛز  روزن  والیٚن  مُسلمانن  دارُ  السلامٕکۍ  مُسلمان  پننہِ  سیٲسۍ  ولایت  نِشہِ  خٲرج  سمجھن  نہٕ،  تہٕ  اگر  نیٚبرِمیٚن  مُسلمانن  ہٕندِس  مدد  منگنس  پیٚٹھ  تِمن  مدد  یِیہِ  نہٕ  کرنہٕ،  تہٕ  اگر  سٍتۍ  سٍتۍ  تَمہِ  قانونٕچ  پابندی  تہِ  یِیہِ  نہٕ  کرنہٕ  زِ  یتھ  قومَس  سٍتۍ  اسلٲمی  ریاستُک  معاہدٕہ  آسہِ  تَتھ  خلاف  یِیہِ  نہٕ  مسلمانن  مدد  کرنہٕ،  تہٕ  اگر  مسلمان  کرن  نہٕ  کٲفرن  سٍتۍ  موالاتُک  تعلق  ختم،  تیٚلہِ  گژِھہ  زمینس  پیٚٹھ  بوٚڈ  فتنہٕ  تہٕ  فساد  برپا۔﴾"
  },
  {
    "verse_id": 74,
    "translation": "یِمو  لُکو  ایمان  اوٚن  تہٕ  یِمو  اللہ  تعالیٰ  سٕنزِ  وَتہِ  منٛز  گربار  ترٲوۍ  تہٕ  جد و جہد  کٔرٕکھ۔  تہٕ  یِمو  پناہ  دِیُت  تہٕ  مدد  کوٚرُکھ،  تِمَے  چِھ  پٔزۍ  مومن  تِہندِ  خٲطرٕ  چُھ  خطاہو  نِشہِ  درگزر  تہٕ  بہترین  رزق۔"
  },
  {
    "verse_id": 75,
    "translation": "تہٕ  یِمو  لُکو  پتہٕ  اوٚن  ایمان  تہٕ  آے  ہجرت  کٔرِتھ،  تہٕ  تۅہیِہ  سٍتۍ  رٔلِتھ  لٔگۍ  جد و جہد  کرنہِ،  تِم  تہِ  چِھ  تۅہی  منٛز  شٲمل،  اللہ  تعالیٰ  سٕنزِ  کتابہِ  منٛز  چِھ  خونُک  رشتہٕ  تھاون  وٲلۍ  اکھ أکۍ  سٕندۍ  زیادہ  حقدار۔  یعنی  وراثت  سپدِ  نہٕ  اسلٲمی  برادری  ہِندِس  بنیادس  پیٚٹھ  بلکہ  سپدِ  رشتہٕ  دٲری  ہٕندِس  بنیادس  پیٚٹھ  تقسیم۔  تہٕ  امہِ  حُکمٕچ  تشریح  چُھ  نبی  صلی  اللہ  علیہ و سلمن  ہُند  یِہ  حکم  کران  زِ  صرف  آسن  مسلمان  رشتہٕ  دارٕے  اکھ أکۍ  سٕندۍ  وٲرث۔  مُسلمان  آسہِ  نہٕ  کٲنٛسہِ  کٲفرٕ  سُند  یا  کٲفر  آسہِ  نہٕ  کٲنٛسہِ  مُسلمان  سُند  وٲرث  کینہہ﴾  یقیناً  چُھ  اللہ  تعالیٰ  پرٛتھ  چیزس  زانان۔"
  }
]