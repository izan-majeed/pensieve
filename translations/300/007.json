[
  {
    "verse_id": 1,
    "translation": "ا۔  ل۔  م۔  ص۔"
  },
  {
    "verse_id": 2,
    "translation": "یِہ  چھےٚ  اکھ  کتاب  یۅسہٕ  تۅہیِہ  کُن  چھےٚ  نٲزِل  کرنہٕ  آمٕژ۔  لہٰذا،  اے  نبیؐ،  تُہٕندِس  دِلس  منٛز  گژِھہ  نہٕ  اَمہِ  سٍتۍ  کانٛہہ  خوف  سپدُن  ﴿یعنی  کھۅژنہٕ  ورٲے  تہٕ  خوفہٕ  ورٲے  واتنٲوِو  یِہ  لُکن  تام  تہٕ  اَمِیُک  مَہ  کٔرِو  کانٛہہ  پرواے  زِ  مخٲلف  کمہِ  قٔسمُک  استقبال  کرن  اَتھ﴾  امہِ کہ  نٲزِل  کرنُک  غرض  چُھ  یِہ  زِ  امہِ  سٍتۍ  کھۅژنٲوِیوٗکھ  توٚہۍ  ﴿منکرینِ  حق﴾  تہٕ  ایمان  اَنن  والیٚن  خٲطرٕ  آسہِ  نصیحت۔"
  },
  {
    "verse_id": 3,
    "translation": "لوٗکو،  یِکینٛژھاہ  تُہندِس  ربّ  سٕندِ  طرفہٕ  تۅہیِہ  پیٚٹھ  نازل  چُھ  کرنہٕ  آمُت  تمِچ  کٔرِو  پیروی  تہٕ  پنُن  ربّ  ترٲوِتھ  مَہ  کٔرِو  باقی  سرپرستن  ہٕنز  پیروی،  مگر  توٚہۍ  چِھو  نصیحت  کمٕے  پہن  مانان۔"
  },
  {
    "verse_id": 4,
    "translation": "کٲژاہ  بٔستیِہ  چھےٚ  یِمہٕ  اَسہِ  ہلاک  کرِ،  تِمن  پیٚٹھ  ووٚتھ  سون  عذاب  اچانک  رٲتھۍ کِیُت،  نَتہِٕ  آو  مَنٛدِنیٚن  تَمہِ  ساعتہٕ  ییٚلہِ  تِم  آرامَس  ٲسۍ۔"
  },
  {
    "verse_id": 5,
    "translation": "پتہٕ  ییٚلہِ  سون  عذاب  تِمن  پیٚٹھ  آو  تِہنزن  زبانن  پیٚٹھ  اوس  نہٕ  امہِ  ورٲے  کانٛہہ  آلَو  زِ  پٔزۍپٲٹھۍ  ٲسۍ  أسۍ  ظٲلِم۔"
  },
  {
    "verse_id": 6,
    "translation": "لہٰذا  سپدِ  یِہ  ضروٗر  زِ  أسۍ  کرو  تِمن  لُکن  پرٛژھہٕ  گٲر  یِمن  کُن  اسہِ  پیغمبر  چِھ  سوٗزِمٕتۍ،  تہٕ  پیغمبرن  تہِ  پٕرٛژھو  ﴿زِ  پیغام  واتناونُک  فرض  کتھ  حدس  تام  دِیُت  تِمو  انجام  تہٕ  تِمن  کیا  جواب  میوٗل  تَمیُک﴾"
  },
  {
    "verse_id": 7,
    "translation": "پتہٕ  کرو  أسۍ  خۅد  پوٗرٕ  علمہٕ  سان  سٲری  حالات  تِمن  برونٛہہ  کنہِ  پیش،  ٲخر  أسۍ  ما  ٲسۍ  کُنہِ  جایِہ  کھٔٹِتھ  روٗزِتھ۔"
  },
  {
    "verse_id": 8,
    "translation": "تہٕ  وزن  آسہِ  تمہِ  دۅہ  عینِ  حق۔  ﴿یعنی  تمہِ  دۅہ  آسہِ  نہٕ  اللہ  تعالیٰ  سٕندِس  حق  کِس  میزانس  منٛز  حق  ورٲے  کانٛہہ  چیز  گوٚب  تہٕ  وَزنہٕ  ورٲے  آسہِ  نہٕ  کانٛہہ  چیز  حق۔  یس  سٍتۍ  یوٗتاہ  حق  آسہِ  تیوٗتاہ  آسہِ  سُہ  با وزن،  تہٕ  فٲصلہٕ  یِکینژھاہ  تہِ  سپدِ،  سُہ  سپدِ  وزنہٕ کہ  لحاظہٕ،  بییِہ  کُنہِ  چیزُک  یِیہِ  نہٕ  ذرّس  یوت  تہِ  لحاظہٕ  کرنہٕ﴾  یِہندۍ  پٲترۍ  گوٚبۍ  آسن  تِمے  آسن  فلاح  لبن  وٲلۍ۔"
  },
  {
    "verse_id": 9,
    "translation": "تہٕ  یِہندۍ  پٲترۍ  لوٚتۍ  آسن  تِمے  آسن  پنُن  پان  خسارس  منٛز  تراون  وٲلۍ،  تِکیازِ  تِم  ٲسۍ  سانیٚن  آیاتن  سٍتۍ  ظٲلمانہٕ  برتاو  کران  روٗدِمٕتۍ۔"
  },
  {
    "verse_id": 10,
    "translation": "اَسہِ  بسٲوِو  توٚہۍ  زمینس  منٛز  اختیارو  سان،  تہٕ  تُہُندِ  خٲطرٕ  کوٚر  ییٚتہِ  زندٕہ  روزنُک  سامان  فراہم،  مگر  توٚہۍ  لُکھ  چِھو  کمٕے  پہن  شکُر  گزار  بنان۔"
  },
  {
    "verse_id": 11,
    "translation": "اسہِ  کوٚر  تُہندِ  تخلیقُک  ابتدا،  پتہٕ  بنٲو  تُہٕنز  صورت  پتہٕ  ووٚن  فرشتن  آدمسؑ  کٔرِو  سجدٕہ،  اتھ  حُکمس  پیٚٹھ  کوٚر  سارِوٕے  سجدٕہ  مگر  ابلیس  سپُد  نہٕ  سجدٕہ  کرن  والیٚن  منٛز  شٲمل۔  ﴿اَمِیُک  مطلب  چُھنہٕ  ابلیس  اوس  فرشتو  منٛزٕ۔  دراصل  ییٚلہِ  زمینُک  انتظام  کرن  والیٚن  فرشتن  آدم  علیہ  السلامس  برونٛہہ  کنہِ  سجدٕہ  کرنُک  حُکم  دِنہٕ  آو،  اَمِیُک  مطلب  اوس  یِہ  زِ  تِم  تمام  مخلوق  تہِ  سپدَن  آدمؑ  سٕندۍ  مُطیع  یِم  فرشتن  ہٕندِس  انتظامس  تحت  ٲسۍ۔  امہِ  مخلوق  منٛزٕ  کوٚر  صرف  اِبلیسن  برونٛہہ  پٔکِتھ  یِہ  اعلان  زِ  سُہ  کرِ  نہٕ  آدم  علیہ  السلامس  برونٛہہ  کنہِ  سجدٕہ۔﴾"
  },
  {
    "verse_id": 12,
    "translation": "پٕرٛژھنہٕ  آس،  ژٕ  کٔمۍ  چیزن  رُکوونَکھ  سجدٕہ  کرنہٕ  نِشہ  ییٚلہِ  زَن  مےٚ  اُوسمے  ژےٚ  حکم  دِیتمُت؟  تٔمۍ  ووٚن،  بٕہ  چُھس  أمۍسٕندِ  کھۅتہٕ  بہتر،  ژےٚ  کوٚرتھس  بٕہ  نارٕ  نِشہِ  پٲدٕ،  تہٕ  یِہ  کوٚرتھن  میٚژِ  نِشہِ  پٲدٕ۔"
  },
  {
    "verse_id": 13,
    "translation": "فرماونہٕ  آس،  اچھا،  وَس  ژٕ  ییٚتہِ  بۅن  ژےٚ  چھی  نہٕ  حق  زِ  ییٚتہِ  کرکھ  بجرُک  تکبر،  نیر  گژھ  درحقیقت  چُھکھ  ژٕ  تِمو  لُکو  منٛزٕ  یِم  پانہٕ  پنٕنۍ  ذلّت  چِھ  یژھان۔  ﴿دراصل  چُھ  لفظ  صَاغِرِین  وَرتاونہٕ  آمُت۔  صاغر  چُھ  مُراد  اَلرَاضِی  بِالذُل  یعنی  سُہ  یُس  ذلّت،  صغار  تہٕ  ؤسۍپایِہ  حیثیت  پانہٕ  اختیار  کرِ۔  لہٰذا  اوس  اللہ  تعالیٰ  سٕندِ  ارشادُک  مطلب  یِہ  زِ  بندٕہ  تہٕ  مخلوق  آسنہٕ  باوجود  چون  پننِس  کِبرس  مبتلا  سپدُن  چُھ  یِہ  معنی  تھاوان  زِ  ژٕ  چُھکھ  پانہٕ  ذلیل  یژھان  سپدُن۔﴾"
  },
  {
    "verse_id": 14,
    "translation": "تٔمۍ  ووٚن،  مےٚ  دِیِو  تَتھ  دۅہس  تام  مہلت  ییٚلہِ  یِم  سٲری  دوبارٕ  تُلنہٕ  یِن۔"
  },
  {
    "verse_id": 15,
    "translation": "فرماونہٕ  آس،  ژےٚ  چھےٚ  مہلت۔"
  },
  {
    "verse_id": 16,
    "translation": "تٔمۍ  ووٚن،  اچھا،  یِتھہٕ  پٲٹھۍ  بٕہ  ژےٚ  گمرٲہی  منٛز  مبتلا  کوٚرتھس،  بٕتہِ  روزٕ  وۅنۍ  چانہِ  سیٚزِ  وَتہِ  پیٚٹھ  یِمن  انسانن  زاگہِ  روٗزِتھ۔"
  },
  {
    "verse_id": 17,
    "translation": "پرٛتھ  طرفہٕ  کرٕ  بٕہ  یِمن  گھیرٕ،  بروٗنٹھۍ کِنۍ  تہٕ  پٔتۍ کِنۍ،  دٔچِھنۍ  تہٕ  کھووٕرۍ  تہٕ  ژٕ  لبہَکھ  نہٕ  تِمو  منٛز  اکثر  شکر  گزار  کینہہ۔"
  },
  {
    "verse_id": 18,
    "translation": "فرماونہٕ  آس،  نیر  ییٚتہِ  ذلیل  تہٕ  ٹھکراونہٕ  آمتہِ،  یقین  تھاو  زِ  یِمَو  منزٕ  یِم  چٲنۍ  پیروی  کرن،  ژےٚ  سان  برٕ  بٕہ  تِمو  سٍتۍ  جہنم۔"
  },
  {
    "verse_id": 19,
    "translation": "تہٕ  اے  آدمؑ،  ژٕ  تہٕ  چٲنۍ  خاندارِنۍ،  دۅشوے  روٗزِو  یتھ  جنتس  منٛز،  ییٚتہِ  یُس  چیز  تۅہیِہ  دل  وَنہِ  سُہ  کھیٚیِو،  مگر  یتھ  کُلس  کُن  گژھۍزیٚو  نہٕ۔  نَتہٕ  گٔژِھو  ظٲلِمن  منٛز  شٲمل۔"
  },
  {
    "verse_id": 20,
    "translation": "پتہٕ  ڈٲلۍ  تِم  شیطانن،  تاکہ  تِہندۍ  شرمگاہ  یِم  اکھ  أکِس  نِشہِ  چُھپاونہٕ  ٲسۍ  آمٕتۍ  مٕژراوِہے  تِمن  برونٛہہ  کنہِ۔  تٔمۍ  ووٚن  تِمن،  تُہٕندۍ  ربّن  یُس  توٚہۍ  ییٚمہِ  کُلہِ  نِشہِ  پتھ  رٔٹِنو  اَمِیُک  وجہ  چُھنہٕ  امہِ  ورٲے  بیٚیہِ  کِہِنۍ  زِ  توٚہۍ  گٔژِھو  نہٕ  فرشتہٕ  بنٕنۍ  یا  تۅہیِہ  گٔژٕھو  نہٕ  ہمیشہ  خٲطرٕ  پوشوٕنۍ  زندگی  حٲصل  سپدٕنۍ۔"
  },
  {
    "verse_id": 21,
    "translation": "تہٕ  تٔمۍ  ووٚن  قسم  ہٲوِتھ  تِمن  زِ  بٕہ  چُھس  پزی  تُہُند  رُت  کانچھن  وول۔"
  },
  {
    "verse_id": 22,
    "translation": "یِتھہٕ  پٲٹھۍ  أنۍ  تٔمۍ  تِم  دۅشوے  وارٕ  وارٕ  دوکھہٕ  دِتھ  پننِس  ژھلس  منٛز،  ٲخر کار  ییٚلہِ  تِمو  امہِ  کُلیُک  مزٕہ  وُچھ،  تِہندۍ  ستَر  سپٕدۍ  اکھ  أکِس  برونٹھہٕ  کنہِ  یلہٕ،  تہٕ  تِمو  لٲگۍ  جنت  کیٚو  پنہٕ  ؤتھرو  سٍتۍ  پنٕنۍ  جسم  ژھایِہ  تھاوٕنۍ،  پتہٕ  لٲے  تِہندۍ  ربّن  تِمن  کرٛیکھ،  کیا  مےٚ  ٲسِمو  نا  توٚہۍ  اَمہِ  کُلہِ  نِشہِ  پتھ  رٔٹۍ  مٕتۍ۔  تہٕ  بیٚیہِ  اوسمو نا  ووٚنمُت  زِ  شیطان  چُھ  تُہُند  ٹاکارٕہ  دشمن؟"
  },
  {
    "verse_id": 23,
    "translation": "دۅشوٕیو  ووٚن،  اے  سانہِ  ربّا،  اسہِ  کوٚر  پانس  پیٚٹھ  ظُلم،  وۅنۍ  ہرگاہ  ژےٚ  اسہِ  درگزر  فرمووُتھ  نہٕ،  تہٕ  رحم  کوٚرُتھ  نہٕ،  تیٚلہِ  گژَھَو  پٔزِپٲٹھۍ  أسۍ  تباہ۔  ﴿امہِ  نِشہِ  لوٚگ  پے  زِ  انسانس  منٛز  چُھ  شرم  و  حیاہُک  جذبہٕ  اکھ  فطری  جذبہٕ  تہٕ  امِیُک  اوّلین  اظہار  چُھ  سۅ  شرم  یۅسہٕ  پننہِ  جسمٕکۍ  مخصوص  حصہٕ  باقین  برونٹھہٕ  کنہِ  کھۅلنہٕ  وِزِ  انسان  فطرتاً  ژینان  چُھ،  توے  ٲس  شیطان  سٕنز  گۅڈنِچ  چال  یۅسہٕ  تٔمۍ  انسٲنی  فطرت  چِہ  سیٚزِ  وَتہِ  نِشہِ  ہٹاونہٕ  خٲطرٕ  انسانس  پیٚٹھ  چلٲو  یِہ  زِ  سُہ  لگاوِ  أمۍ  سٕندِس  اتھ  شرم  و  حیا  کِس  جذبس  پیٚٹھ  ٹاس  تہٕ  ننگہٕ گی  ہٕنزِ  وَتہِ  کِنۍ  مٕژراوِ  أمۍ  سٕندِ  خٲطرٕ  فحش  کامیٚن  ہُند  دروازٕہ  تہٕ  أمِس  کرِ  جنسی  معاملاتن  منٛز  بدراہ۔  امہِ  علاوٕہ  سپُد  امہِ  نِشہِ  یِتہِ  معلوم  زِ  انسانس  منٛز  چھےٚ  تھٔدِس  حالتس  پیٚٹھ  واتنٕچ  اکھ  فطری  بۅچھہِ  موجود۔  اوَے  پیوٚو  شیطانس  أمِس  برونٹھ  کُن  خیر  خواہ  سٕندِس  لباسس  منٛز  یُن  تہٕ  یِہ  پیوس  وَنُن  زِ  بٕہ  چُھسَتھ  ژٕ  یژھان  زیادہ  بُلند  حالتس  کُن  نِیُن۔  یِتہِ  سپُد  امہِ  نِشہِ  معلوم  زِ  انسان  سٕنز  اصلی  خوبی  یۅسہٕ  أمِس  شیطانس  سٕندِس  مقابلس  منٛز  بہتر  چھےٚ  بناوان  چھےٚ  یِہ  زِ  ییٚلہِ  أمِس  قصور  سرزد  سپدِ  تیٚلہِ  سپدِن  یِہ  نٲدِم  تہِٕ  خُدایس  منگِن  معٲفی۔  اتھ  برعکس  ییٚمۍ  چیزن  شیطان  ذلیل  تہٕ  خوار  کوٚر،  سُہ  اوس  یِہ  زِ  قصور  کٔرِتھ  سپُد  سُہ  خُدایس  مقابلہٕ  کھڑا  تہٕ  کٔرٕن  بغاوت﴾"
  },
  {
    "verse_id": 24,
    "translation": "فرماونہٕ  آکھ،  ؤسِو  بۅن،  توٚہۍ  چِھو  اکھ  أکۍ  سٕندۍ  دشمن،  تہٕ  تُہندِ  خٲطرٕ  چُھ  أکِس  خاص  وقتس  تام  زمین سٕے  منٛز  جاے  قرار،  تہٕ  زندٕہ  روزنُک  سامان۔"
  },
  {
    "verse_id": 25,
    "translation": "بیٚیہِ  آکھ  فرماونہٕ،  تٔتی  چُھو  تۅہیِہ  زندٕہ  روزُن،  تہٕ  تٔتی  چُھو  مَرُن  تہٕ  ٲخرکار  یِیِو  توٚہۍ  تمی  منٛزٕ  کڑنہٕ۔"
  },
  {
    "verse_id": 26,
    "translation": "اے  اولادِ  آدم،  اسہِ  کوٚر  ژےٚ  پیٚٹھ  لباس  نٲزِل  تاکہ  چانیٚن  جسمہٕ  کیٚن  قابل  شرم  حصن  کرِ  پردٕہ،  چانہِ  جسمہٕ کہ  حفاظت  خٲطرٕ  تہٕ  زینت  خٲطرٕ  بنہِ  ذریعہ  تہِ،  تہٕ  بہترین  لباس  چُھ  تقویٰ ہُک  لباس،  یِہ  چھےٚ  اللہ  تعالیٰ  سٕنزَو  نشٲنِیو  منٛزٕ  اکھ  نِشٲنی،  شاید  زِ  لُکھ  کرن  امہِ  نِشہِ  سبق  حٲصل۔"
  },
  {
    "verse_id": 27,
    "translation": "اے  بنی  آدم،  یِنہٕ  یِہ  سپدِ  زِ  شیطان  کری  ژےٚ  بیٚیہِ  تِتھے  پٲٹھۍ  فتنس  منٛز  مبتلا،  یتھہٕ  پٲٹھۍ  تٔمۍ  چون  مول  موج  جنتہٕ  منٛزٕ  کڑنوومُت  اوس،  تہٕ  تِہندۍ  لباس  ٲسِن  تِمن  کڑنٲوِمٕتۍ،  تاکہ  تِہندۍ  شرمگاہ  مٕژراوِہے  اَکھ  أکِس  برونٛہہ  کنہِ،  سُہ  تہٕ  تٔمۍ  سٕندۍ  سٲتھی  چِھو  تۅہیِہ  تِژِھہ  جایِہ  پیٚٹھہٕ  وُچھان  ییٚتہِ  پیٚٹھہٕ  نہٕ  توٚہۍ  تِم  ہیٚکِیوٗکھ  وُچِھتھ،  یِم  شیطان  چِھ  اسہِ  تِمن  لُکن  ہٕندۍ  سرپرست  بناوِمٕتۍ  یِم  ایمان  چِھنہٕ  اَنان۔"
  },
  {
    "verse_id": 28,
    "translation": "یِم  لُکھ  ییٚلہِ  کانٛہہ  شرمناک  کٲم  چِھ  کران،  پتہٕ  چِھ  ونان  زِ  اَسہِ  چِھ  پنٕنۍ  مٲلۍ  بڈِبب  أتھۍ  طریقس  پیٚٹھ  وُچِھمتۍ  تہٕ  اللہ  تعالیٰ  نٕے  چُھ  اسہِ  یِہ  کرنُک  حکم  دِیتمُت،  ﴿یِہ  ارشاد  چُھ  عربہٕ  کیٚن  لُکن  ہٕندِس  ننگہٕ  طوافس  کُن۔  تِمن  منٛز  ٲسۍ  اکثر  لُکھ  حج  کِس  موقعس  پیٚٹھ  ننگے  طواف  کران  تہٕ  تِہنزٕ  زنانہٕ  آسہٕ  اَتھ  معاملس  منٛز  مردَو  کھۅتہٕ  زیادے  بے حیا،  تِہنزن  نظرن  منٛز  ٲس  یِہ  اکھ  مذہبی  کٲم،  تہٕ  نیک  سمجھِتھ  ٲس  یِہ  کٲم  کرنہٕ  یِوان﴾  یِمن  ؤنِو،  اللہ  تعالیٰ  چُھنہٕ  زانٛہہ  بے حیٲیی  ہُند  حکم  دِوان،  کیا  توٚہۍ  چِھوٕہ  اللہ  تعالیٰ  سُند  ناو  ہیٚتھ  تِمہٕ  کتھہٕ  ونان  یِمن  متعلق  تۅہیِہ  علم  چُھنہٕ  زِ  تِمہٕ  چھےٚ  اللہ  تعالیٰ  سٕندِ  طرفہٕ؟"
  },
  {
    "verse_id": 29,
    "translation": "اے  نبیؐ،  یِمن  ؤنِو،  میٲنۍ  ربّن  چُھ  سیٚزرُک  تہٕ  انصافُک  حکم  دِیتمُت،  تہٕ  تٔمۍ  سُند  حکم  چُھ  یِہ  زِ  پرٛتھ  عبادتس  منٛز  تھٲوِو  پنُن  رۅخ  ٹھیک  تہٕ  تٔسۍ  کٔرِو  آلو،  پنُن  دین  تس  خٲطرٕ  خٲلص  کٔرِتھ،  یتھہٕ  پٲٹھۍ  تٔمۍ  توٚہۍ  اَز  چِھنو  پٲدٕ  کٔرِمٕتۍ  تِتھے  پٲٹھۍ  یِیِو  توٚہۍ  بیٚیہِ  پٲدٕ  کرنہٕ۔"
  },
  {
    "verse_id": 30,
    "translation": "أکِس  دٔرِس  چھےٚ  تٔمۍ  سِیٔز  وَتھ  ہٲومٕژ  مگر  دوٚیِمِس  دٔرِس  پیٚٹھ  چھےٚ  گمرٲہی  روٗزِمٕژ  چسپان  گٔژِھتھ،  تِکیازِ  تِمو  چِھ  خُدایس  بجاے  شیطان  پنٕنۍ  سرپرست  بنٲوِمٕتۍ،  تہٕ  تِم  چِھ  سمجھان  زِ  أسۍ  چِھ  سیٚزِ  وَتہِ  پیٚٹھ۔"
  },
  {
    "verse_id": 31,
    "translation": "اے  بنی  آدم،  پرٛتھ  عبادت  کِس  موقعس  پیٚٹھ  روٗزِو  پننہِ  زینت  سٍتۍ  آراستہٕ۔  ﴿یتھ  جایِہ  چُھ  زینت  مُراد  مکمل  لباس۔  اللہ  تعالیٰ  سٕندِس  عبادتس  منٛز  کھڑا  سپدنہٕ  خٲطرٕ  چُھنہٕ  صرف  یُتُے  کٲفی  زِ  انسان  چُھپاوِ  صرف  پنُن  ستر،  بلکہ  چُھ  اتھ  سٍتۍ  یِتہِ  ضروری  زِ  پننہِ  طاقتہٕ  موجوب  لٲگِن  سُہ  پنُن  لباس  تہِ،  ییٚمہِ  سٍتۍ  ستر  پوٗشی  تہِ  سپدِ  تہٕ  زینت  تہِ۔  انسان  یِتھہٕ  پٲٹھۍ  کٲنٛسہِ  معزز  انسانس  سمکھنہٕ  خٲطرٕ  جان  لباس  چُھ  لاگان  تِتھے  پٲٹھۍ  پَزِ  تس  اللہ  تعالیٰ  سٕندِ  عبادت  خٲطرٕ  تہِ  جان  لباس  لاگُن۔﴾  بیٚیہِ  کھیٚیِو  چیٚیِو  حدٕ  مَہ  نیرِو،  تِکیازِ  اللہ  تعالیٰ  چُھنہٕ  حدٕ  نیرن  والیٚن  پسند  کران۔"
  },
  {
    "verse_id": 32,
    "translation": "اے  نبیؐ،  یِمن  ؤنِو،  کٔمۍ  کٔر  اللہ  تعالیٰ  سٕنز  سۅ  زینت  حرام  یۅسہٕ  خُداین  پننیٚن  بندن  خٲطرٕ  کٔڑمٕژ  ٲس  تہٕ  کٔمۍ  ٲسۍ  اللہ  تعالیٰ  سٕندۍ  پاک  چیز  ممنوع  کٔرِمٕتۍ؟  ؤنِو،  یِم  سٲری  چیز  چِھ  دُنیا چِہ  زندگی  منٛز  تہِ  ایمان  انن  والیٚن  خٲطرٕ،  تہٕ  قیامت کہ  دۅہ  تہِ  آسن  خٲلص  پٲٹھۍ  تِمنٕے  خٲطرٕ۔  یِتھہٕ  پٲٹھۍ  چِھ  أسۍ  پننہِ  کتھہٕ  صاف  صاف  بیان  کران  تِمن  لُکن  خٲطرٕ  یِم  علم  تھاون  وٲلۍ  چِھ۔"
  },
  {
    "verse_id": 33,
    "translation": "اے  نبیؐ،  یِمن  ؤنِو  زِ  میٲنۍ  ربّن  یِم  چیز  حرام  چِھ  کٔرمٕتۍ  تِم  چِھ  یِم:  بے  شرمی  ہِنزٕ  کامہِ  خواہ  نَنہِ  وانہٕ  سپدَن  یا  ژھایِہ  پٲٹھۍ  تہٕ  گناہ  ﴿دراصل  چُھ  لفظ  اِثم  وَرتاوٕنہٕ  آمُت  ییٚمیُک  اصلی  معنی  چُھ  کوتٲہی۔  تہٕ  امہِ  نِشہِ  چُھ  مُراد  انسان  سٕنز  پننِس  ربّ  سٕندِس  اطاعتس  تہٕ  فرمانبردٲری  منٛز  کوتٲہی  کرٕنۍ﴾  تہٕ  حقس  خلاف  زیادتی۔  ﴿یعنی  حدٕ  نیرِتھ  تِتھیٚن  حدوٗدن  منٛز  قدم  تراوُن  یِمن  منٛز  اَژنُک  حق  انسانس  آسہِ  نہٕ﴾  تہٕ  یِہ  زِ  خُدایس  سٍتۍ  کٔرِویوٗن  توٚہۍ  کانٛہہ  تِیُتھ  شریک  ییٚمۍ  سٕندِ  خٲطرٕ  تٔمۍ  کانٛہہ  سَنَد  چَھنہٕ  نٲزِل  کٔرمٕژ،  بیٚیہِ  یِہ  زِ  اللہ  تعالیٰ  سٕندِس  ناوس  پیٚٹھ  ؤنِو  کانٛہہ  تِژھہ  کتھ  یتھ  متعلق  تۅہیِہ  علم  آسیو  نہٕ  ﴿زِ  حقیقتس  منٛز  چھےٚ  سۅ  تٔمی  فرمٲومٕژ﴾۔"
  },
  {
    "verse_id": 34,
    "translation": "پرٛتھ  قومَس  خٲطرٕ  چُھ  مُہلتُک  اکھ  وقت  مُقرر،  پتہٕ  ییٚلہِ  کُنہِ  قومُک  مُقرر  وَقت  چُھ  پوٗرٕ  سپدان  تیٚلہِ  چُھنہٕ  أکِس  گرِ  سُمب  تہِ  ژیر  سپدان۔  ﴿تہٕ  یِہ  کتھ  ٲس  خُداین  تخلیق کہ  آغاز کہِ  وقتے  صاف  فرمٲومٕژ  زِ﴾"
  },
  {
    "verse_id": 35,
    "translation": "اے  بنی  آدم  یاد  تھاو،  اگر  توٚہیِہ  نِشہِ  خۅد  تۅہیہ  منٛزٕ  تِتھۍ  رسول  یِن،  یِم  تۅہیِہ  میٲنۍ  آیات  آسن  بوزناوان،  تیٚلہِ  یُس  نافرمٲنۍ  نِشہِ  بچہِ  تہٕ  پننِس  رٔوِیَس  کرِ  اصلاح،  تَس  خٲطرٕ  چُھنہٕ  نہ  کُنہِ  خوفُک  موقع  تہٕ  نہ  کُنہِ  غمُک۔"
  },
  {
    "verse_id": 36,
    "translation": "تہٕ  یِم  لُکھ  سانیٚن  آیاتن  بُتھ  پِھرن۔  تہٕ  تِہندِس  مقابلس  منٛز  وَرتاون  سرکشی  ﴿تکبُر﴾  تِمے  آسن  جہنمی،  ییٚتہِ  تِم  ہمیشہ  روزن۔"
  },
  {
    "verse_id": 37,
    "translation": "ٲخر  کُس  آسہِ  تس  کھۅتہٕ  بوٚڈ  ظٲلِم  یُس  سراسر  اَپزِ  کتھہٕ  بناوِتھ  خُدایس  کُن  منسوٗب  کرِ،  یا  کرِ  اللہ  تعالیٰ  سٕندیٚن  پزیٚن  آیاتن  انکار؟  یِتھۍ  لُکھ  روزن  پننہِ  تقدیر کہ  نٔوِشتہٕ  ﴿لوحِ  محفوظ﴾  مطٲبق  پنُن  حصہٕ  حٲصل  کران،  ﴿یعنی  دُنیا ہس  منٛز  یٖتیاہ  دۅہ  تِہندِ  مۅہلتٕکۍ  مقرر  چِھ  تَتھ  وقتس  تام  روزن  ییٚتہِ  تہٕ  بظٲہر  ییٚمہِ  قسمٕچ  زندگی  تِہندِس  نصیبس  آسہِ  خواہ  رٕژ  ٲسِتن  یا  خراب،  تِم  گُزارن  سۅ﴾  یوٚت  تام  زن  سۅ  گٔر  واتہِ  ییٚلہِ  سٲنۍ  سوزنہٕ  آمٕتۍ  فرشتہٕ  تِہندۍ  روح  قبض  کرنہٕ  خٲطرٕ  واتن  تمہِ  وقتہٕ  پٕرٛژھن  تِم  تِمن  زِ،  ؤنِو  وۅنۍ  کتہِ  چِھ  تُہٕندۍ  معبود  یِمن  توٚہۍ  خُدایس  بجایِہ  آلو  ٲسِو  دِوان؟  تِم  وَنن  زِ،  اَسہِ  رٲوۍ  سٲری۔  تہٕ  تِم  دِن  خۅد  پانس  خلاف  گوٲہی  زِ  أسۍ  ٲسۍ  پٔزِپٲٹھۍ  منکرِ  حق۔"
  },
  {
    "verse_id": 38,
    "translation": "اللہ  تعالیٰ  فرماویکھ،  گٔژِھو،  توٚہۍ  تہِ  گٔژِھو  تٔتھۍ  جہنمس  یتھ  منٛز  تۅہیِہ  برونٹھِم  گُزریمٕتۍ  جِنَن  تہٕ  انسانَن  ہٕندۍ  دٔرۍ  چِھ  گٔمتۍ،  پرٛتھ  دوٚر  ییٚلہِ  جہنمس  منٛز  اَژِ  سُہ  سپدِ  پننِس  بروٗنٹھمِس  دٔرِس  پیٚٹھ  لعنت  کران  کران  دٲخل۔  حتیٰ  کہ  ییٚلہِ  سٲری  تَتہِ  جمع  سپدن،  تہٕ  پرٛتھ  کانٛہہ  پٔتِم  دوٚر  وَنہِ  گۅڈنِکِس  دٔرِس  متعلق  زِ  اے  ربّ،  یِم  ٲسۍ  تِم  یِمو  أسۍ  گمراہ  کٔرۍ،  لہٰذا  دِیو  یِمن  نارُک  دۅگنہٕ  عذاب۔  درجواب  سپدِ  ارشاد،  پرٛتھ  کٲنٛسہِ  ہٕندِ  خٲطرٕ  چِھ  دۅگنہٕ  عذاب  مگر  تۅہیِہ  چَھو  نہٕ  پے۔  ﴿یعنی  اکھ  عذاب  پانہٕ  گمرٲہی  اختیار  کرنُک  تہٕ  دویُم  عذاب  باقی  گمراہ  کرنُک،  اکھ  سزا  پننیٚن  جُرمن  ہُند  تہٕ  دویُم  سزا  دوٚیِمیٚن  خٲطرٕ  پیشگی  جُرمن  ہُند  میراث  پتھ  کُن  تراونُک﴾"
  },
  {
    "verse_id": 39,
    "translation": "تہٕ  گۅڈنِیُک  دوٚر  وَنہِ  دوٚیِمِس  دٔرِس  زِ  ﴿اگر  أسۍ  قابلِ  الزام  ٲسۍ﴾  تۅہیہ  کۅسہٕ  فضیلت  ٲسٕو  تیٚلہِ  اسہِ  پیٚٹھ،  وۅنۍ  وُچِھو  پننہِ  کمایِہ  ہٕندِ  بدلہٕ  عذابُک  مزٕہ۔"
  },
  {
    "verse_id": 40,
    "translation": "پژھ  کٔرِو،  یِمو  لُکو  سانیٚن  آیاتن  اِنکار  چُھ  کوٚرمُت  تہٕ  تِہندِس  مقابلس  منٛز  چَھکھ  سرکشی  کٔرمٕژ،  تِہٕندِ  خٲطرٕ  یِن نہٕ  آسمانٕکۍ  دروازٕہ  ہرگز  مژٕروانہٕ،  تِہُند  جنتس  گژُھن  چُھ  تیوٗتُے  ناممکن  یوت  سٕژٕنۍ  گدِ  مٔنٛزۍ  اونٹہٕ  سُند  نیرُن  چُھ،  مُجرمن  چُھ  اَسہِ  نِشہِ  یُتُھے  بدلہٕ  میلان۔"
  },
  {
    "verse_id": 41,
    "translation": "یِہندِ  خٲطرٕ  آسہِ  جہنمُک  وَتھرُن  تہٕ  جہنم  کُے  وُرُن،  یِہ  چُھ  سُہ  بدلہٕ  یُس  أسۍ  ظٲلِمن  چِھ  دِوان۔"
  },
  {
    "verse_id": 42,
    "translation": "اتھ  برعکس  یِمو  سٲنۍ  آیات  چِھ  مٲنۍمٕتۍ  بیٚیہِ  چھکھ  رٕژٕ  کامہِ  کرِمَژٕ،  تہٕ  اتھ  معاملس  منٛز  چِھن  أسۍ  پرٛتھ  کانٛہہ  تٔمۍ  سٕندِ  اِستطاعت  مُطابٕقے  ذمہٕ دار  ٹھہراوان،  تِم  چِھ  اہلِ  جنت  ییٚتہِ  تِم  ہمیشہ  روزن۔"
  },
  {
    "verse_id": 43,
    "translation": "تِہندیٚن  دِلن  منٛز  یُس  کدوٗرت  اکھ  أکِس  خلا ف  آسہِ  سُہ  کڑون  أسۍ  نیٚبر،  تِمَن  بٔنۍکِنۍ  آسن  کۅلہٕ  پکان۔  تہٕ  تِم  وَنن  زِ،  تعریف  چُھ  اللہ  تعالیٰ  سٕندی  خٲطرٕ  ییٚمۍ  اَسہِ  یِہ  وَتھ  ہٲو،  أسۍ  ہیٚکہِ ہَو  نہٕ  پانہٕ  وَتھ  لٔبِتھ  ہرگاہ  اللہ  تعالیٰ  سٲنۍ  رہنمٲیی  کرِہے  نہٕ،  سٲنِس  ربّ  سٕندۍ  سوزنہٕ  آمٕتۍ  رسول  ٲسۍ  پٔزِپٲٹھۍ  حقٕے  ہیٚتھ  آمٕتۍ۔  تمہِ  وقتہٕ  یِیہِ  آواز  زِ،  یِہ  جنت  ییٚمِکۍ  توٚہۍ  وٲرث  چِھو  بناونہٕ  آمٕتۍ  یِہ  چُھو  تۅہیِہ  تِمن  عملن  ہٕندِ  بدلہٕ  حٲصل  سپُدمُت  یِم  توٚہۍ  کران  ٲسِو۔"
  },
  {
    "verse_id": 44,
    "translation": "پتہٕ  وَنن  یِم  جنتٕکۍ  لُکھ  جہنم  کیٚن  آلو  دِتھ،  اسہِ  لٔبۍ  تِم  سٲری  وعدٕہ  ٹھیک  یِم  سٲنۍ  ربّن  اَسہِ  سٍتۍ  کٔرِمٕتۍ  ٲسۍ،  تۅہیِہ  تہِ  لٔبِوَا  تِم  وعدٕہ  ٹھیک  یِم  تُہٕندۍ  ربّن  کٔرِمٕتۍ  ٲسۍ؟  تِم  دِن  جواب،  آ۔  پتہٕ  لایِہ  اکھ  ناد  دِنہٕ  وول  تِمن  درمیان  ناد  زِ،  اللہ  تعالیٰ  سٕنز  لعنت  تِمن  ظٲلِمن  پیٚٹھ۔"
  },
  {
    "verse_id": 45,
    "translation": "یِم  اللہ  تعالیٰ  سٕنزِ  وَتہِ  نِشہِ  لُکن  رُکاوان  ٲسۍ،  تہٕ  تتھ  ٲسۍ  یژھان  ہج  کرٕنۍ  بیٚیہِ  ٲسۍ  ٲخرتس  کران  انکار۔"
  },
  {
    "verse_id": 46,
    "translation": "یِمن  دۅشوٕنۍ  دَریٚن  منٛزباگ  سپدِ  اکھ  پردٕہ  حٲیل  ییٚمہِ  کیٚن  تھزرن  ﴿اعرافن﴾  پیٚٹھ  بیٚیہِ  تہِ  کینہہ  لُکھ  آسن،  یِم  پرٛزناون  پرٛتھ  کٲنٛسہِ  تٔمۍ  سٕندِ  ڈیٚکہِ  سٍتۍ۔  تہٕ  جنت  والیٚن  وَنن  آلو  دِتھ  زِ،  سلامتی  ٲسِن  تۅہیِہ  پیٚٹھ،  یِم  لُکھ  سپدۍ  نہٕ  جنتس  منٛز  دٲخل  مگر  تمِکۍ  اُمیدوار  آسن۔  ﴿یعنی  یِم  اصحابُ  الاعراف  آسن  تِم  لُکھ  یِہنزِ  زندگی  ہُند  نَہ  آسہِ  مثبت  پہلو  تیوٗتاہ  مضبوط  زِ  یِم  ہیٚکن  جنتس  دٲخل  سپدِتھ  تہٕ  نَہ  آسہِ  منفی  پہلو  تیوٗتاہ  خراب  زِ  جہنمس  یِن  تراونہٕ۔  لہٰذا  روزن  تِم  جنتس  تہٕ  جہنم  کِس  درمیٲنی  سرحدس  پیٚٹھ  تہٕ  اللہ  تعالیٰ  سٕندِ  فضلہٕ  سٍتۍ  آسیٚکھ  یِہ  اُمید  زِ  اَسہِ  گوٚژھ  جنت  نصیب  سپدُن﴾"
  },
  {
    "verse_id": 47,
    "translation": "تہٕ  ییٚلہِ  تِہنزٕ  نظرٕ  جہنم  والیٚن  کُن  پھیرن  تیٚلہِ  وَنن،  اے  سانہِ  ربّا،  اَسہِ  کٔرۍ  زیٚنہٕ  یِمن  ظٲلِمن  لُکن  منٛز  شٲمل۔"
  },
  {
    "verse_id": 48,
    "translation": "پتہٕ  کرن  یِم  اعرافٕۍ  لُکھ  جہنم  کیٚن  کینژھن  بجن  شخصیتن  تِہٕنزو  نِشٲنیو  سٍتۍ  پرٛزنٲوِتھ  آلو  زِ،  وُچِھوا  تۅہیِہ  اَز  نَہ  آے  تُہٕندۍ  ٹولہٕ  تۅہیِہ  بکار  تہٕ  نہ  تِم  ساز  و  سامان  یِمن  توٚہۍ  ﴿تکبُر  سان﴾  بٔڈۍ  چیز  ٲسِو  سمجھان۔"
  },
  {
    "verse_id": 49,
    "translation": "تہٕ  کیا  یِم  اہلِ  جنت  چِھنا  تِمے  لُکھ  یِمن  متعلق  توٚہۍ  قسم  ہٲوۍ  ہٲوۍ  ونان  ٲسِو  زِ  یِمن  دِیِہ  نہٕ  اللہ  تعالیٰ  پننہِ  رحمت  منٛزٕ  رَژھ  تہِ؟  اَز  آو  یِمنٕے  وَننہٕ  زِ  دٲخل  سپدِو  جنتس  منٛز،  تُہٕندِ  خٲطرٕ  نَہ  چُھ  خوف  نَہ  سپدِو  توٚہۍ  غمگین۔"
  },
  {
    "verse_id": 50,
    "translation": "تہٕ  تِم  جہنمٕکۍ  لُکھ  کرن  جنّت  والیٚن  آلو  زِ،  اسہِ  پیٚٹھ  ترٲوۍتَو  کم  کینژھاہ  آب  یا  یُس  رزق  خُداین  تۅہیِہ  دِیتمُت  چُھنَو  تمی  منٛزٕ  چھٔکۍتَو  کینژھاہ۔  تِم  دِن  جواب  زِ،  خُداین  چِھ  یِم  دۅشوے  چیز  تِمن  منکرینِ  حقن  پیٚٹھ  حرام  کٔرِمٕتۍ۔"
  },
  {
    "verse_id": 51,
    "translation": "یِمو  پنُن  دین  کھیل  تہٕ  تفریح  اوس  بنوومُت  تہٕ  یِم  دنیاچہِ  زندگی  ٲسۍ  دوکھس  منٛز  مبتلا  کٔرِمٕتۍ،  اللہ  تعالیٰ  چُھ  فرماوان  اَز  مٔشراووکھ  أسۍ  تہِ  تِم  تِتھے  پٲٹھۍ  یِتھہٕ  پٲٹھۍ  یِم  ییٚمہِ  دۅہُک  ملاقات  مٔشراوان  ٲسۍ،  تہٕ  سانیٚن  آیاتن  روٗدۍ  انکار  کران۔"
  },
  {
    "verse_id": 52,
    "translation": "أسۍ  چِھ  یِمن  لُکن  نِشہِ  اکھ  تِژھ  کتاب  ہیٚتھ  آمٕتۍ،  یۅسہٕ  اَسہِ  علمہٕ کِس  بنیادس  پیٚٹھ  مفصّل  چھےٚ  بنٲومٕژ،  تہٕ  یۅسہٕ  ایمان  انَن  والیٚن  خٲطرٕ  ہدایت  تہٕ  رحمت  چھےٚ۔"
  },
  {
    "verse_id": 53,
    "translation": "کیا  وۅنۍ  چھا  یِم  لُکھ  اَمہِ  ورٲے  بیٚیہِ  کُنہِ  کتھہِ  پراران  زِ  سُہ  انجام  گژِھہ  برونٛہہ  کُن  یُن  ییٚمِچ  یِہ  کتاب  خبر  چھےٚ  دِوان؟  ییٚمہِ  دۅہ  سُہ  انجام  برونٛہہ  کُن  آو،  تِمے  لُکھ  یِمو  یِہ  گۅڈٕ  نظر  انداز  اوس  کوٚرمُت  وَنن  زِ،  پٔزپٲٹھۍ  ٲسۍ  ربّ  سٕندۍ  رسول  حق  ہیٚتھ  آمٕتۍ،  کیا  وۅنۍ  میلنہٕ  اَسہِ  کینہہ  سفٲرش  دَر،  یِم  سٲنِس  حقس  منٛز  سفٲرش  کرن؟  نَتہٕ  گٔژھۍ  أسۍ  دوبارٕہ  واپس  یِنۍ  سوزنہٕ،  تاکہ  یِکینژھاہ  أسۍ  گۅڈٕہ  ٲسۍ  کران  تتھ  برعکس  کرہَو  أسۍ  دوٚیِمِس  طریقس  پیٚٹھ  کٲم۔  تِمو  ترٛوو  پنُن  پان  خسارس  منٛز  تہٕ  تِم  سٲری  اَپزۍ  رٲوۍ  اَز  تِمن  یِم  تِمو  تصنیف  ٲسۍ  کٔرِمٕتۍ۔"
  },
  {
    "verse_id": 54,
    "translation": "درحقیقت  چُھ  تُہُند  ربّ  اللہ  تعالیٰ  ہٕے  ییٚمۍ  آسمان  تہٕ  زمین  شیٚن  دۅہن  منٛز  پٲدٕ  کٔرۍ  ﴿یَتھ  جایِہ  چُھ  لفظ  دۅہ  تَمِی  ژوٚوُہَن  گٲنٛٹن  ہٕندِ  دۅہُک  ہم  معنی  یَتھ  دُنیاہکۍ  لُکھ  دۅہ  چِھ  ونان  یا  چُھ  یِہ  لفظ  دَور کِس  معنِیَس  منٛز  وَرتاونہٕ  آمُت۔﴾  پتہٕ  سپُد  پننِس  سلطنت  کِس  تختس  پیٚٹھ  جلوہ  فرما۔  ﴿اللہ  تعالیٰ  سُند  عرشس  پیٚٹھ  جلوہ  فرما  سپدنٕچ  تفصیلی  کیفیت  سمجھُن  چُھ  سانہِ  خٲطرٕ  ناممکن۔  یِہ  چُھ  مُتشابہاتَو  منٛزٕ  یِہندۍ  معنے  متعیّن  ہیٚکن  نہٕ  کرنہٕ  یِتھ۔﴾  یُس  رٲژ  چُھ  دۅہس  پیٚٹھ  وَلان،  تہٕ  پتہٕ  چُھ  رٲژ  پتے  دۅہ  یِوان،  ییٚمۍ  آفتاب  تہٕ  زوٗن  تہٕ  تارک  پٲدٕ  کٔرۍ،  سٲری  چِھ  تٔمۍ  سٕندی  فرمانٕکۍ  تٲبع۔  خبردار  روٗزِو!  تٔمۍ  سُندُے  چُھ  پٲدٕ  کرُن  تہٕ  تٔمۍ  سُندُے  چُھ  حُکم۔  ﴿یعنی  اللہ  تعالیٰ  نٕے  چِھ  یِہ  کائنات  پٲدٕ  کٔرمٕژ  تہٕ  سُے  چُھ  اَمِیُک  فرمانروا،  پنٕنۍ  خلق  چِھنہٕ  تٔمۍ  باقین  حوالہٕ  کٔرِمٕتۍ،  نہ  چُھن  کٲنٛسہِ  مخلوقس  یِہ  حق  دیتمُت  زِ  خۅد  مختار  سپدِتھ  یِکینژھاہ  ییژِھ  تہِ  کرِ﴾  سیٚٹھاہ  بابرکت  چُھ  ﴿اللہ  تعالیٰ  سنٛدٕ  سیٚٹھاہ  بابرکت  آسنُک  مطلب  چُھ  یِہ  زِ  تٔمۍ  سٕنزن  خوبِیَن  تہٕ  رٕژرن  چُھنہٕ  کانٛہہ  حدٕے،  بے حد  تہٕ  بے حساب  خیرات  چُھ  تٔمۍ  سٕندی  ذات  نِشہِ  پھٔہلان﴾  اللہ،  سارِنٕے  جہانن  ہُند  مٲلک  تہٕ  پروردگار۔"
  },
  {
    "verse_id": 55,
    "translation": "ناد  لٲیِو  پننِس  ربّس  زٲری  کران  کران  تہٕ  ژھایِہ  پٲٹھۍ،  پٔزۍپٲٹھۍ  چُھنہٕ  سُہ  حدٕ  نیرن  والیٚن  پسند  کران۔"
  },
  {
    "verse_id": 56,
    "translation": "زمینس  منٛز  مَہ  کٔرِو  فساد  برپا،  ییٚلہِ  زن  اتھ  اصلاح  چُھ  سپُدمُت۔  ﴿یعنی  ہتہٕ  بدیٚو  تہٕ  ساسہٕ  بدیٚو  ؤرِیو  پیٚٹھہٕ  یِم  اللہ  تعالیٰ  سٕندِیٚو  پیغمبرو  تہٕ  انسٲنی  زُریات  کیٚو  خیر  خواہو  ہٕنزو  کوٗشِشو  سٍتۍ  انسانی  اخلاق  تہٕ  تمدنس  منٛز  اصلاحات  سپدیمٕتۍ  چِھ  تِمن  منٛز  مَہ  کٔرِو  پننیو  غلط  کٲرِیو  سٍتۍ  خرٲبی  پٲدٕ﴾  بیٚیہِ  کٔرِو  اللہ  تعالیٰ  سٕے  آلو  خوفس  سان  تہٕ  امیدٕ  سان،  پٔزۍپٲٹھۍ  چھےٚ  اللہ  تعالیٰ  سٕنز  رحمت  نیک  کردار  لُکن  نکھہٕ۔"
  },
  {
    "verse_id": 57,
    "translation": "تہٕ  اللہ  تعالیٰ  ہٕے  چُھ  سُہ  یُس  ہواہَن  چُھ  پننِس  رحمتَس  برونٛہہ  برونٛہہ  خوشخبری  ہیٚتھ  سوزان،  پتہٕ  ییٚلہِ  تِم  آبہٕ  دار  اوٚبرس  تھود  چِھ  تُلان،  تہٕ  پتہٕ  چِھ  تَتھ  کُنہِ  مۅردٕہ  زمینس  کُن  حرکت  دِوان،  تہٕ  سُہ  چُھ  تَتہِ  روٗد  ترٲوِتھ  ﴿تَمی  سوختہٕ  گٔمتہِ  زمین  منٛزٕ﴾  رنگہٕ  رنگہٕ  میوٕہ  کڑان۔  وُچِھو،  یِتھہٕ  پٲٹھۍ  چِھکھ  أسۍ  مۅردٕ  موت کہ  حالت  منٛزٕ  کڑان،  شاید  زِ  توٚہۍ  رٔٹِو  امہِ  مُشٲہدٕہ  نِشہِ  سبق۔"
  },
  {
    "verse_id": 58,
    "translation": "یۅسہٕ  زمین  اصل  چھےٚ  آسان  سۅ  چھےٚ  پننِس  ربّ  سٕندِ  حُکمہٕ  سٍتۍ  جان  پیداوار  دِوان،  تہٕ  یۅسہٕ  زمین  خراب  چھےٚ  آسان  تتھ  چُھنہٕ  ناقص  پیداوار  ورٲے  بیٚیہِ  کِہِنۍ  نیران،  یِتھے  پٲٹھۍ  چِھ  أسۍ  گرِ  گرِ  کران  نشٲنیِہ  پیش  تِمن  لُکن  خٲطرٕ  یِم  شکر  گزار  سپدن  وٲلۍ  چِھ۔"
  },
  {
    "verse_id": 59,
    "translation": "اَسہِ  سوٗز  نوحؑ  تٔمۍ  سٕندِس  قومس  کُن۔  ﴿حضرت  نوح  علیہ  السلامن  ہُند  قوم  اوس  تتھ  علاقس  منٛز  روزان  یتھ  أسۍ  ازکل  عراق  چِھ  وَنان﴾  تٔمۍ  ووٚن،  اے  برادرانِ  قوم،  اللہ  تعالیٰ  سٕنز  بندگی  کٔرِو،  تس  ورٲے  چُھنہٕ  تُہُند  کانٛہہ  خُداے،  بٕہ  چُھس  تُہٕندِس  حقس  منٛز  اکہِ  وُلٹہٕ  دۅہ کہ  عذاب  نِشہِ  کھۅژان۔"
  },
  {
    "verse_id": 60,
    "translation": "تٔمۍ  سٕندیو  قوم  کیو  سردارو  دِیُت  جواب،  اسہِ  چُھ  یِہ  باسان  زِ  ژٕ  چُھکھ  ٹاکارٕہ  گمرٲہی  منٛز  مبتلا۔"
  },
  {
    "verse_id": 61,
    "translation": "نوحؑ  چِھ  وَنان،  اے  برادرانِ  قوم،  بٕہ  چُھس  نہٕ  کُنہِ  گُمرٲہی  منٛز  مبتلا،  بلکہ  چُھس  بٕہ  ربّ  العالمین  سُند  رسول۔"
  },
  {
    "verse_id": 62,
    "translation": "تۅہیِہ  نِش  چُھس  پننِس  ربّ  سٕندۍ  پیغام  واتناوان،  بٕہ  چُھس  تُہُند  خیر  خواہ  تہٕ  مےٚ  چُھ  اللہ  تعالیٰ  سٕندِ  طرفہٕ  تِکینژھاہ  پے  یِہ  نہٕ  تۅہیِہ  پے  چُھو۔"
  },
  {
    "verse_id": 63,
    "translation": "کیا  تۅہیِہ  گوٚوٕہ  اتھ  کتھہِ  پیٚٹھہٕ  تعجُب  زِ  تۅہیِہ  نِشہِ  وٲژ  خۅد  تُہٕندِس  قوم  کِس  أکِس  شخصہٕ  سٕندِ  ذریعہِ  تُہندِس  ربّ  سٕنز  یاد  دِہٲنی  تاکہ  تۅہیِہ  کریو  خبردار  تہٕ  توٚہۍ  بٔچِو  غلط  رٔوِیِہ  نِشہِ  تہٕ  تۅہیِہ  پیٚٹھ  یِیہِ  رحم  کرنہٕ؟"
  },
  {
    "verse_id": 64,
    "translation": "مگر  تِمو  پِھیُر  تس  بُتھ،  ٲخر کار  دِیُت  اسہِ  تس  تہٕ  تٔمۍ  سٕندیٚن  سٲتھیَن  أکِس  ناوِ  منٛز  نجات،  تہٕ  تِم  لُکھ  ڈُبٲوۍ  یِمو  سانیٚن  آیاتن  انکار  اوس  کوٚرمُت،  پٔزۍپٲٹھۍ  ٲسۍ  تِم  نابینا  لُکھ۔"
  },
  {
    "verse_id": 65,
    "translation": "تہٕ  عادس  کُن  سوٗز  تٔمۍ  سُند  بوے  ھودؑ  ﴿قومِ  عادُک  اصلی  ٹِھکانہٕ  اوس  احقاف  علاقہٕ  یُس  حجاز،  یَمن  تہٕ  یَمامَہ  ہَس  منٛزباگ  چُھ۔  ییٚتی  پیٚٹھ  پھٔہلِتھ  کوٚر  تِمو  لُکو  یَمنہٕ  کیٚن  مغربی  سٲحِلن،  عمان  تہٕ  حضرموت  پیٚٹھہٕ  عِراقَس  تام  پننہِ  طاقتُک  دَبدبہٕ  قٲیِم﴾  تٔمۍ  ووٚن،  اے  برادران  قوم،  اللہ  تعالیٰ  سٕنز  بندگی  کٔرِو،  تس  ورٲے  چُھنہٕ  تُہُند  بیٚیہِ  کانٛہہ  خُداے۔  تیٚلہِ  کیا،  توٚہۍ  کٔرِو نا  غلط  کامیو  نِشہِ  پرہیز؟"
  },
  {
    "verse_id": 66,
    "translation": "تٔمۍ  سٕندِ  قوم  کیو  سردارَو،  یِم  تٔمۍ  سٕنز  کتھ  ماننہٕ  نِشہِ  انکار  ٲسۍ  کران،  ووٚنہَس  درجواب،  اَسہِ  چُھ  باسان  ژٕ  چُھکھ  بے عقلی  منٛز  مبتلا،  تہٕ  اَسہِ  چُھ  باسان  ژٕ  چُھکھ  اَپزِیور۔"
  },
  {
    "verse_id": 67,
    "translation": "تٔمۍ  ووٚن،  اے  برادرانِ  قوم،  بٕہ  چُھس  نہٕ  بے عقلی  منٛز  مبتلا،  بلکہ  چُھس  بٕہ  ربّ  العالمین  سُند  رسول۔"
  },
  {
    "verse_id": 68,
    "translation": "تۅہیِہ  نِشہِ  چُھس  پننِس  ربّ  سٕندۍ  پیغام  واتناوان،  بیٚیہِ  چُھس  تُہُند  تِیُتھ  خیر  خواہ  یَس  پیٚٹھ  بھروسہٕ  یِیہِ  کرنہٕ۔"
  },
  {
    "verse_id": 69,
    "translation": "کیا  تۅہیِہ  گوٚوا  اَتھ  کتھہِ  پیٚٹھ  تعجُب  زِ  تۅہیِہ  نِشہِ  وٲژ  خۅد  تُہندِی  قوم  کِس  نفرٕ  سٕندِ  ذریعہ  تُہندِس  ربّ  سٕنز  یاد  دہٲنی،  تاکہ  سُہ  کریو  تۅہیِہ  باخبر؟  مٔشِتھ  مَہ  گٔژِھنَو،  تُہٕندۍ  ربّن  بنٲوِنَو  توٚہۍ  نوحؑ  سٕندِ  قوم  پتہٕ  پنٕنۍ  جانشین،  تہٕ  توٚہۍ  بنٲوۍنَو  جان  پٲٹھۍ  صحت مند۔  لہٰذا،  تھٲوِو  اللہ  تعالیٰ  سٕندِ  قدرتٕکۍ  کمالات  یاد،  ﴿دراصل  چُھ  لفظ  آلا  وَرتاونہٕ  آمُت،  ییٚمیُک  معنی  نعمتن  ہُند  تہِ  چُھ  تہٕ  اللہ  تعالیٰ  سٕندیٚن  کمالات  ہُند  تہِ،  بیٚیہِ  صفاتِ  حمیدہ  تہِ﴾  اُمید  چھےٚ  زِ  فلاح  لٔبِو۔"
  },
  {
    "verse_id": 70,
    "translation": "تِمَو  دِیُت  جواب،  کیا  ژٕ  چُھکھہٕ  اسہِ  نِشہِ  امہِ  موجوب  آمُت  زِ  أسۍ  کرَو  کُنِس  اللہ  تعالیٰ  سٕنزٕے  یٲژ  عبادت  تہٕ  تِم  تراووکھ  یِہٕنز  عبادت  سٲنۍ  مٲلۍ  بُڈِبب  چِھ  روٗدِمٕتۍ  کران؟  اچھا،  اَن  ژٕ  سُہ  عذاب  ییٚمِچ  دھمکی  ژٕ  اسہِ  دِوان  چُھکھ  اگر  ژٕ  پٔزِیور  چُھکھ۔"
  },
  {
    "verse_id": 71,
    "translation": "تٔمۍ  ووٚن،  تُہٕندِس  ربّ  سُند  عذاب  ووٚتھ  تۅہیِہ  پیٚٹھ  تہٕ  بیٚیہِ  تٔمۍ  سُند  غضب۔  کیا  توٚہۍ  چِھوا  مےٚ  سٍتۍ  تِمن  ناوَن  پیٚٹھ  ژُوان  یِم  تۅہیِہ  تہٕ  تُہٕندۍ  مٲلۍ  بُڈِببن  تھٲوِمٕتۍ  چِھ،  ﴿یعنی  توٚہۍ  چِھو  کٲنٛسہِ  روٗدُک،  کٲںٛسہِ  ہواہُک،  کٲنٛسہِ  دولتُک  تہٕ  کٲنٛسہِ  بیمارِ  ہُند  ربّ  ونان،  حالانکہ  یِمو  منٛزٕ  چُھنہٕ  درحقیقت  کانٛہہ  تہِ  کُنہِ  چیزُک  ربّ،  یِم  سٲری  چِھ  محض  ناو  یِم  تۅہیِہ  تھٲوِمٕتۍ  چِھو،  یُس  یِہندۍ  مۅکھہٕ  ژُوان  چُھ  سُہ  چُھ  دراصل  کینژھن  ناوَن  ہٕندِ  مۅکھہٕ  ژُوان  نَہ  زِ  کُنہِ  حقیقت  خٲطرٕ﴾  یِہندِ  خٲطرٕ  خُداین  کانٛہہ  سَنَد  چَھنہٕ  نٲزِل  کٔرمٕژ؟  اچھا  تیٚلہِ  کٔرِو  توٚہۍ  تہِ  انظار  تہٕ  بٕتہِ  کرٕ  تۅہیِہ  سٍتۍ  انتظار۔"
  },
  {
    "verse_id": 72,
    "translation": "ٲخر  کار  بچوو  اَسہِ  پننہِ  مہربٲنی  سٍتۍ  ھودؑ  تہٕ  تٔمۍ  سٕندۍ  سٲتھۍ۔  تہٕ  تِمن  لُکن  ژوٚٹ  موٗل  یِمو  سانیٚن  آیاتن  بُتھ  پِھیُر  تہٕ  تِم  ٲسۍ  نہٕ  ایمان  اَنن  وٲلۍ۔"
  },
  {
    "verse_id": 73,
    "translation": "تہٕ  ثمودس  کُن  سوٗز  اَسہِ  تٔمۍ  سُند  بوے  صالحؑ  ﴿قومِ  ثمودٕچ  روزن  جاے  ٲس  شمال  مغربی  عربُک  سُہ  علاقہٕ  یُس  از  تہٕ  الحِجر  ناوٕ  زاننہٕ  چُھ  یِوان۔  موجودٕہ  زمانس  منٛز  چھےٚ  مدینس  تہٕ  تبوکس  درمیان  اکھ  جاے  یتھ  مداین  صالح  چِھ  ونان۔  یۅہے  اوس  ثمودُک  صدرِ  مقام  تہٕ  پرٲنِس  زمانس  منٛز  ٲسِس  حِجر  وَنان۔  از  تام  چھےٚ  تَتہِ  قومِ  ثمود چِہ  کینہہ  عمارتہِٕ  موجود  یِمہٕ  تِمو  بال  کھٔنۍ  کھٔنۍ  بناوِمژٕ  آسہٕ﴾  تٔمۍ  ووٚن،  اے  برادرانِ  قوم،  اللہ  تعالیٰ  سٕنز  بندگی  کٔرِو،  تس  ورٲے  چُھنہٕ  تُہُند  بیٚیہِ  کانٛہہ  خُداے،  تۅہیِہ  نِشہِ  چھےٚ  تُہندِس  ربّ  سٕنز  ٹاکارٕ  دلیل  آمٕژ،  یِہ  اللہ  تعالیٰ  سٕنز  اوٗنٹِنۍ  چھےٚ  تُہٕندِ  خٲطرٕ  اکہِ  نشٲنی  رٔنگۍ،  ﴿امہِ  قصٕکۍ  یِم  تفصیلات  قرآنس  منٛز  مختلف  جاین  چِھ  بیان  سپٕدۍمٕتۍ  تِمو  نِشہِ  چُھ  ننان  زِ  ثمود  کیو  لُکو  اوس  پانہٕ  خۅد  حضرت  صالح  علیہ  السلامَس  اکہِ  تِژِھہ  نشٲنی  ہُند  مطالبہٕ  کوٚرمُت  یۅسہٕ  اللہ  تعالیٰ  سٕندِ  طرفہٕ  تِہندِس  مامور  آسنس  پیٚٹھ  ٹاکارٕہ  دلیل  آسہِ،  تہٕ  اَمہِ  کِسٕے  جوابَس  منٛز  ٲس  حضرت  صالح  علیہ  السلامن  اونٹنۍ  پیش  کٔرمٕژ۔﴾  لہٰذا  ترٲوِیوٗن  یِہ  یلہٕ  تاکہ  اللہ  تعالیٰ  سٕندِس  زمینس  منٛز  روزِ  گاسہٕ  کھیٚوان  پھیران،  أمِس  لٲگۍزِیو  نہٕ  کُنہِ  بُرٕ  ارادٕہ  سان  اتھہٕ،  نَتہٕ  رَٹیو  تۅہیِہ  اکھ  دَگ  تُلوُن  عذاب۔"
  },
  {
    "verse_id": 74,
    "translation": "یاد  کٔرِو  سُہ  وقت  ییٚلہِ  خُداین  قومِ  عادٕ  پتہٕ  توٚہۍ  تمِکۍ  جانشین  بنٲوِنو  تہٕ  تۅہیِہ  کوٚرنَو  زمینس  منٛز  یِہ  تھزر  عطا  زِ  اَز  چِھو  توٚہۍ  تٔمۍ  سٕندیٚن  ہموار  مٲدانن  منٛز  عٲلیشان  محل  بناوان۔  تہٕ  تٔمۍ  سٕندۍ  بال  چِھو  مکانن  ہٕنزِ  شکلہِ  منٛز  گران۔  لہٰذا،  مَہ  سپدِو  تٔمۍ  سٕندیو  قدرت  کیو  کمالاتو  نِشہِ  غٲفل،  تہٕ  زمینس  منٛز  مَہ  کٔرِو  فساد۔"
  },
  {
    "verse_id": 75,
    "translation": "تٔمۍ  سٕندیو  قوم  کیو  سردارَو  یِم  نَرِ  دٔچِھنۍ  ﴿مغرور﴾  ٲسۍ  بنیمٕتۍ  ووٚن  کمزور  طبقہٕ  کیٚن  تِمن  لُکن  یِمو  ایمان  اوس  اوٚنمُت  کیا  توٚہۍ  چِھوٕہ  زانان  پٔزۍپٲٹھۍ  زِ  صالحؑ  چِھ  پننِس  ربّ  سُند  پیغمبر؟  تِمو  دِیُت  جواب،  بے  شک  یُس  پیغام  ہیٚتھ  سُہ  سوزنہٕ  چُھ  آمُت  سُہ  چِھ  أسۍ  مانان۔"
  },
  {
    "verse_id": 76,
    "translation": "یِم  نَرِ  دٔچِھنۍ  ٲسۍ  بنیمٕتۍ  تِمَو  ووٚن،  یُس  چیز  تۅہیِہ  مونمُت  چُھو  أسۍ  چِھ  تتھ  انکار  کران۔"
  },
  {
    "verse_id": 77,
    "translation": "پتہٕ  مٲر  تِمو  سۅ  اوٗنٹِنۍ  ﴿اگر  چِہ  سۅ  اونٹنۍ  صرف  أکی  شخصن  مٲرمٕژ  ٲس  یِتھ  پٲٹھۍ  زن  سورۂ  قمرس  تہٕ  سورۂ  شمسَس  منٛز  ارشاد  چُھ  سپُدمُت،  مگر  چونکہ  سورُے  قوم  اوس  تس  شخصس  پٔتۍ  کِنۍ  ڈٔکھِس،  تہٕ  سُہ  اوس  دراصل  اتھ  جُرمَس  منٛز  قوم  چِہ  مرضی  ہُند  آلۂ کار،  امہِ  موجوٗب  چُھ  الزام  سٲرِسٕے  قومس  پیٚٹھ  کھالنہٕ  آمُت﴾  تہٕ  پوٗرٕ  گُستٲخی  سان  کٔرٕکھ  پننِس  ربّ  سٕندِ  حکمٕچ  خلاف  ورزی۔  تہٕ  بیٚیہِ  ووٚنُکھ  صالح  علیہ  اسلامَس  زِ،  گژھ  اَن  سُہ  عذاب  ییٚمِچ  دھمکی  ژٕ  اسہِ  دِوان  چُھکھ،  ہرگاہ  ژٕ  پزۍپٲٹھۍ  پیغمبرو  منٛزٕ  چُھکھ۔"
  },
  {
    "verse_id": 78,
    "translation": "ٲخر  کار  آیِہ  اَکھ  لرزاوَن  واجِنۍ  آفت  تہٕ  رٔٹِن  تہٕ  تِم  روٗدۍ  پننیٚن  گرن  اندر  بُتھ  تل  کُن  دِتھ  پیٚتھ۔"
  },
  {
    "verse_id": 79,
    "translation": "تہٕ  صالحؑ  درَاو  تِہنزِ  بستی  منٛزٕ  یِہ  ونان  ونان  زِ،  اے  میانہِ  قومہٕ،  مےٚ  واتنوو  پننِس  ربّ  سُند  پیغام  ژےٚ  تام  تہٕ  مےٚ  کٔر  چٲنۍ  سیٚٹھاہ  خیر  خوٲہی،  مگر  بٕہ  کیا  کرٕ  ژےٚ  چِھی  نہٕ  پنٕنۍ  خیر  خواہ  پَسندٕے۔"
  },
  {
    "verse_id": 80,
    "translation": "تہٕ  لوطؑ  سوٗز  اسہِ  پیغمبر  بنٲوِتھ،  پتہٕ  کٔرِو  یاد  ییٚلہِ  تٔمۍ  پننِس  قومس  ووٚن  ﴿حضرت  لوطؑ  ٲسۍ  حضرت  ابراہیم  علیہ  السلامن  ہٕندۍ  بابتھٕر،  تہٕ  یِہ  قوم  ییٚمہِ کہ  ہدایت  خٲطرٕ  تِم  سوزنہٕ  ٲسۍ  آمٕتۍ  اوس  تتھ  علاقس  منٛز  روزان  یتھ  جایِہ  وۅنۍ  بحیرۂ  مُردار  واقع  چُھ﴾  کیا  توٚہۍ  چِھوا  تِتھۍ  بے حیا  سپدۍمٕتۍ  زِ  سۅ  فحش  کٲم  چِھو  کران  یۅسہٕ  تۅہیِہ  برونٛہہ  دُنیاہس  منٛز  کٲنٛسہِ  چَھنہٕ  کٔرمٕژ؟"
  },
  {
    "verse_id": 81,
    "translation": "توٚہۍ  چِھو  زَنانو  بجایِہ  مردن  سٍتۍ  پنٕنۍ  خوٲہش  پوٗرٕ  کران،  حقیقت  چھےٚ  یِہ  زِ  توٚہۍ  چِھو  بالکُلٕے  حدٕ  نیرن  وٲلۍ  لُکھ۔"
  },
  {
    "verse_id": 82,
    "translation": "مگر  تٔمۍ  سٕندِ  قومُک  جواب  اوس  نہٕ  امہِ  ورٲے  کِہِنۍ  زِ،  کٔڑِیوٗکھ  یِم  لُکھ  پننیو  بستیو  منٛزٕ،  یِم  چِھو  سیٚٹھاہ  پاک باز  بنان۔"
  },
  {
    "verse_id": 83,
    "translation": "ٲخر  کار  کوٚڈ  اَسہِ  لوطؑ  تہٕ  تٔمۍ  سٕندۍ  گر  وٲلۍ  بچٲوِتھ  نیٚبر،  سِواے  تٔمۍ  سٕنز  خاندارِنۍ  یوسہٕ  پتھ  روزن  والیو  منٛزٕ  ٲس۔"
  },
  {
    "verse_id": 84,
    "translation": "تہٕ  اَتھ  قومس  پیٚٹھ  ترٲو  اکھ  بٲرِش،  پتہٕ  وُچِھو  زِ  تِمن  مجرمن  ہُند  انجام  کیا  سپُد۔  ﴿بٲرش  چُھنہٕ  یتھ  جایِہ  مُراد  آبُک  روٗد  بلکہ  چُھ  مُراد  کنہِ  روٗد  یِتھہٕ  پٲٹھۍ  زن  قرآنس  اندر  باقی  جاین  بیان  چُھ  سپُدمُت﴾"
  },
  {
    "verse_id": 85,
    "translation": "پتہٕ  سوٗز  اسہِ  مَدیَن  کیٚن  لُکن  کُن  تٔمۍ  سُند  بوے  شعیبؑ۔  ﴿مَدیَنُک  اصلی  علاقہٕ  اوس  حجازٕ کِس  شمال  مغربس  تہٕ  فلسطین کِس  جنوبس  منٛز  بحرِ  احمر  تہٕ  خلیج  عَقَبہ کِس  بٔٹِھس  پیٚٹھ  مگر  جزیرہ  نماے  سینا کِس  مشرقی  بٔٹھِس  پیٚٹھ  تہِ  اوس  اَمِیُک  کینہہ  سلسلہٕ  پھٔہلِتھ۔  یِہ  اوس  اکھ  سیٚٹھاہ  بوٚڈ  تجارت  پیشہِ  قوم۔  پرٛٲنِس  زمانس  منٛز  یۅسہٕ  بٔڈ  تجارتی  وَتھ  بحرِ  احمر کہِ  بٹھہِ  بٹھہِ  یَمنہٕ  پیٚٹھہٕ  مکہ  تہٕ  ینبوع  کِنۍ  نِیرِتھ  شام  تام  گژھان  ٲس  تہٕ  بیاکھ  اکھ  بٔڈ  تجارتی  وَتھ  یۅسہٕ  عراق  پیٚٹھہٕ  مِصرس  کُن  گژھان  ٲس،  امہِ  کِس  ژُؤتِس  پیٚٹھ  آسہِ  امہِ  قوم چِہ  بٔستیِہ  آباد﴾  تٔمۍ  ووٚن،  اے  برادرانِ  قوم،  اللہ  تعالیٰ  سٕنز  بندگی  کٔرِو،  تس  ورٲے  چُھنہٕ  تُہُند  بیٚیہِ  کانٛہہ  خُداے،  تۅہیِہ  نِشہِ  چھےٚ  تُہندِس  ربّ  سٕندِ  طرفہٕ  ٹاکارٕ  رہنمٲیی  آمٕژ،  لہٰذا  کٔرِو  وَزن  تہٕ  پیمانہٕ  پوٗرٕ،  لُکن  مَہ  دِیِو  تِہندیٚن  چیزن  منٛز  گھاٹہٕ،  تہٕ  زمینس  منٛز  مَہ  کٔرِو  فساد  برپا  ییٚلہِ  زن  اَمِیُک  اصلاح  چُھ  سپُدمُت،  أتھۍ  منٛز  چُھ  تُہُند  رٕژَر  اگر  توٚہۍ  پٔزۍپٲٹھۍ  مومن  چِھو۔  ﴿امہِ  نِشہِ  چُھ  صاف  پے  لگان  زِ  یِم  لُکھ  ٲسۍ  ایمانٕکۍ  دعویٰ  دار﴾"
  },
  {
    "verse_id": 86,
    "translation": "تہٕ  ﴿زندگی  ہٕنزِ﴾  پرٛتھ  وَتہِ  پیٚٹھ  مَہ  بِہِو  رَہزن  ﴿ڈاکو﴾  بٔنِتھ  زِ  لُکھ  کھۅژنٲوِیوکھ  تہٕ  ایمان  اَنن  وٲلۍ  لٲگِیوٗکھ  اللہ  تعالیٰ  سٕنزِ  وَتہِ  نِشہِ  رُکاوٕنۍ  تہٕ  سِیٔز  وَتھ  ہج  کرنہٕ  باپت  گٔنڈِو  ہوٚل،  یاد  کٔرِو  سُہ  وقت  ییٚلہِ  توٚہۍ  کمٕے  ٲسِو،  پتہٕ  بنٲوِنَو  خُداین  توٚہۍ  واریاہ،  تہٕ  أچھ  مٕژرٲوِتھ  وُچِھو  زِ  دُنیاہس  منٛز  کُس  انجام  چُھ  فساد  کرن  والیٚن  ہُند  سپُدمُت۔"
  },
  {
    "verse_id": 87,
    "translation": "اگر  تۅہیِہ  منٛزٕ  اکھ  دوٚر  تَتھ  تعلیم  پیٚٹھ  ایمان  چُھ  اَنان  یَتھ  سٍتۍ  بٕہ  سوزنہٕ  چُھس  آمُت  تہٕ  بیاکھ  چُھنہٕ  ایمان  اَنان،  تیٚلہِ  روٗزِو  صبرٕ  سان  وُچھان  یوٚت  تام  اللہ  تعالیٰ  اسہِ  درمیان  فٲصلہٕ  کرِ،  تہٕ  سُے  چُھ  سارِوٕے  کھۅتہٕ  بہتر  فٲصلہٕ  کرن  وول۔"
  },
  {
    "verse_id": 88,
    "translation": "تٔمۍ  سٕندِ  قوم  کیو  سردارَو  یِم  پننِس  بجرٕکِس  تکبرس  منٛز  ہیٚنہٕ  ٲسۍ  آمٕتۍ،  ووٚنہَس  زِ،  اے  شعیبؑ  أسۍ  کڑوتھ  ژٕ  تہٕ  تِم  لُکھ  یِمو  ژےٚ  سٍتۍ  ایمان  چُھ  اوٚنمُت  پننہِ  بستی  منٛزٕ،  نَتہٕ  چُھو  تۅہیِہ  لُکن  سٲنِس  مِلّتس  منٛز  واپس  یُن۔  شعیبؑ  چِھ  جواب  دِوان،  کیا  أسۍ  یِموا  زبردستی  پِھرنہٕ  اگرچہِ  أسۍ  رٲضۍ  آسَو  نہٕ؟"
  },
  {
    "verse_id": 89,
    "translation": "أسۍ  آسو  خُدایس  بہتان  لگاون  وٲلۍ  اگر  تُہٕندِس  مِلّتس  منٛز  واپس  پھیٖرۍ  ییٚلہِ  زن  خُداین  اسہِ  امہِ  نِشہِ  چُھ  نجات  دِیتمُت،  سانہِ  خٲطرٕ  چُھنہٕ  وۅنۍ  تتھ  کُن  پھیرُن  کُنہِ  پٲٹھۍ  تہِ  ممکن  اِلّا  یِہ  زِ  اللہ  تعالیٰ،  سون  ربّ  اگر  ییٚژِھہ،  سٲنِس  ربّ  سُند  علم  چُھ  پرٛتھ  چیزس  پیٚٹھ  حٲوی،  تٔسۍ  پیٚٹھ  کوٚر  اسہِ  اعتماد۔  اے  سانہِ  ربّہ،  اسہِ  تہٕ  سٲنِس  قومس  درمیان  کر  ٹھیک  ٹھیک  فٲصلہٕ  تہٕ  ژٕ  چُھکھ  بہترین  فٲصلہٕ  کرن  وول۔"
  },
  {
    "verse_id": 90,
    "translation": "تٔمۍ  سٕند  قوم  کیو  سردارو  یِمو  تٔمۍ  سٕنز  کتھ  ماننہٕ  نِشہِ  انکار  اوس  کوٚرمُت  لٔگۍ  پانہٕ  وٲنۍ  وَننہِ،  اگر  تۅہیِہ  شعیبؑ  سٕنز  پیروی  قبول  کٔرٕو،  تیٚلہِ  گٔژِھو  برباد۔  ﴿یِہ  کتھ  چَھنہٕ  صرف  شعیب  علیہ  السلامن  ہٕندِ  قوم  کیٚن  سردارنٕے  تام  محدوٗد۔  پرٛتھ  زمانس  منٛز  چِھ  بِگریمتِیو  لُکو  حقس،  سیٚزرس  تہٕ  دیانت چِہ  رٔوِشہِ  منٛز  یِتھی  خطرات  محسوس  کٔرِمٕتۍ۔  پرٛتھ  دورٕکیٚن  فساد  کرن  والیٚن  ہُند  چُھ  یۅہے  خیال  روٗدمُت  زِ  تجارت،  سیاست  تہٕ  باقی  دُنیٲوی  معاملات  ہیٚکن  نہٕ  اَپزِ  ورٲے،  بے ایمٲنی  تہٕ  بد اخلٲقی  وَرٲے  پٔکۍتھٕے۔  ایمان  دٲری  پیٚٹھ  پکُن  گوٚو  پنُن  دُنیا  برباد  کرُن﴾"
  },
  {
    "verse_id": 91,
    "translation": "مگر  سپُد  یِہ  زِ  اکھ  کھۅژناون  واجِنۍ  آفت  آیِہ  تہٕ  رٔٹِن  تہٕ  تِم  روٗدۍ  پننیٚن  گرن  منٛز  بُتھ  تَل  کُن  گٔژِھتھ  پیٚتھ۔"
  },
  {
    "verse_id": 92,
    "translation": "یِمو  لُکو  شعیب  علیہ  السلامس  بُتھ  پِھیُر  تِم  مٹیٚاے  تِتھہٕ  پٲٹھۍ  زنتہٕ  تِم  تِمن  گرن  منٛز  بَسیٚامتی  ٲسۍ  نہٕ  ٲخر  سپٕدۍ  تِمے  برباد  یِمو  شعیب  علیہ  السلامس  بُتھ  پھِیُر۔"
  },
  {
    "verse_id": 93,
    "translation": "تہٕ  شعیبؑ  درٛاو  یِہ  ونان  ونان  تِہنزو  بستِیَو  منٛزٕ  زِ،  اے  برادرانِ  قوم،  مےٚ  واتنٲوۍ  پننِس  ربّ  سٕندۍ  پیغام  تۅہیِہ  تام  تہٕ  تُہٕنزِ  خیر  خوٲہی  ہُنٛد  حق  کوٚرُم  ادا۔  وۅنۍ  کِتھہٕ  پٲٹھۍ  کرٕ  بٕہ  تتھ  قومس  پیٚٹھ  افسوس  یُس  حق  ماننہٕ  نِشہِ  انکار  چُھ  کران۔"
  },
  {
    "verse_id": 94,
    "translation": "زانٛہہ  تہِ  چُھنہٕ  یِہ  سپُدمُت  زِ  اَسہِ  آسہِ  کُنہِ  بستی  منٛز  نبی  سوزمُت  تہٕ  تمہِ  بستی  ہٕندۍ  لُکھ  آسن  نہٕ  گۅڈٕ  تنگی  تہٕ  سختی  منٛز  مبتلا  کٔرِمٕتۍ،  امہِ  خیالہٕ  زِ  شاید  ما  کرن  تِم  عٲجزی  اختیار۔"
  },
  {
    "verse_id": 95,
    "translation": "پتہٕ  بدلٲو  اَسہِ  تِہٕنز  بدحٲلی  خۅشحالی  سٍتۍ  یوٚت  تام  زن  تِم  ٹھیک  پٲٹھی  پھانپھلے  تہٕ  لٔگۍ  وَننہِ  زِ،  سانیٚن  اَسلافن  تہِ  چِھ  رٔتۍ  تہٕ  خراب  دۅہ  آمتی  روٗدمٕتۍ۔  ٲخر  کار  رٔٹۍ  اسہِ  تِم  اچانک  تہٕ  تِمن  لٔج  نہٕ  پے  تہِ۔  ﴿أکِس  أکِس  نبیس  متعلق  تہٕ  اکہِ  اکہِ  قومُک  معاملہٕ  بیوٚن  بیوٚن  پٲٹھۍ  بیان  کرنہٕ  پتہٕ  چُھ  وۅنۍ  سُہ  جامع  ضٲبطہٕ  بیان  کرنہٕ  یِوان  یُس  پرٛتھ  زمانس  منٛز  خُداین  چُھ  ابنیاء  علیھم  السّلامن  ہٕندِس  بعثت کِس  موقعس  پیٚٹھ  اختیار  کوٚرمُت،  تہٕ  سُہ  چُھ  یِہ  زِ  ییٚلہِ  کُنہِ  قومہٕ  خٲطرٕ  کانٛہہ  نبی  سوزنہٕ  آو،  قوم  آو  گۅڈٕہ  مصیبتن  تہٕ  آفاتن  منٛز  مبتلا  کرنہٕ  تاکہ  تَمِکۍ  کَن  گژھن  نصیحت  خٲطرٕ  یلہٕ  تہٕ  سُہ  گژِھہ  پننِس  خُدایس  برونٛہہ  کنہِ  عٲجزی  سان  نمنَس  پیٚٹھ  آمادٕہ۔  پتہٕ  ییٚلہِ  اتھ  ساز  گار  ماحولس  منٛز  تہِ  تَمِیُک  دل  حق  قبول  کرنس  کُن  مٲیل  سپدُ  نہٕ،  پتہٕ  آو  سُہ  خۅشحٲلی  ہٕندِس  فِتنس  منٛز  مبتلا  کرنہٕ،  تہٕ  ییٚتہِ  پیٚٹھہٕ  گوٚو  تَمہِ  چِہ  بربٲدی  ہُند  دٔسلابہٕ  شروع۔  پیغمبر  سٕنز  کتھ  نہ  بوزنہٕ  باوجود  ییٚلہِ  تَتھ  پیٚٹھ  نعمتن  ہٕنز  بٲرش  سپز  تیٚلہِ  سمجُھ  تٔمۍ  زِ  پیٚٹھہٕ  کنہِ  چُھنہٕ  کانٛہہ  خُداے  موجود  یُس  گرفت  کرن  وول  آسہِ  تہٕ  ﴿ہمچوما  دیگرے  نیست،  سانہِ  کھۅتہٕ  کھٔسِتھ  چُھنہٕ  کانٛہہ﴾  اَمہِ  قٔسمُک  ہوا  ژَاو  تَتھ  دماغس  تہٕ  أمۍ  چیزن  کوٚر  یِہ  ٲخر  کار  اللہ  تعالیٰ  سٕندِس  عذابس  منٛز  مبتلا﴾"
  },
  {
    "verse_id": 96,
    "translation": "ہرگاہ  بٔستِیَن  ہٕندۍ  لُکھ  ایمان  اَنہن  تہٕ  تقویٰ ہٕچ  رٔوِش  کرہن  اختیار  تیٚلہِ  مٕژراوٕہَو  أسۍ  تِمن  پیٚٹھ  آسمان  تہٕ  زمین  کیٚن  برکتن  ہٕندۍ  دروازٕہ،  مگر  تِمو  پِھیُر  بُتھ،  لہٰذا  رٔٹۍ  اسہِ  تِم  تَمہِ  بُرٕ  کَمایِہ  ہٕندِس  حسابَس  منٛز  یۅسہٕ  تِم  وَٹان  ٲسۍ۔"
  },
  {
    "verse_id": 97,
    "translation": "تیٚلہِ  کیا،  بٔستِیَن  ہٕندۍ  لُکھ  گٔیَا  وۅنۍ  امہِ  نِشہِ  بے خوف  زِ  سٲنۍ  گرفت  یِیہِ  نہٕ  رٲتھ  کِیُت  اچانک  تِمن  پیٚٹھ  ییٚلہِ  زن  تِم  شوٚنگِتھ  آسن؟"
  },
  {
    "verse_id": 98,
    "translation": "یا  تِمن  چھا  اطمینان  سپُدمُت  زِ  سون  مضبوط  اتھہٕ  پیٚیِہ  نہٕ  اچانک  تِمن  پیٚٹھ  دۅہ کہ  وقتہٕ  ییٚلہِ  زن  تِم  گِندان  آسن؟"
  },
  {
    "verse_id": 99,
    "translation": "کیا  یِم  لُکھ  چھا  اللہ  تعالیٰ  سٕنزِ  چالہِ  نِشہِ  بے خوف؟  حالانکہ  اللہ  تعالیٰ  سٕنزِ  چالہِ  نِشہِ  چُھ  سُے  قوم  بے خوف  آسان  یُس  تباہ  سپدن  وول  آسہِ۔  ﴿دراصل  چُھ  لفظ  مَکَر  وَرتاونہٕ  آمُت  یمِیُک  معنی  عربی  زبٲنۍ  منٛز  خفیہ  تدبیر  چُھ۔  یعنی  کٲنٛسہِ  شخصس  خلاف  تِژھ  چال  گِندٕنۍ  زِ  یوٚت  تام  نہٕ  تس  پیٚٹھ  فٲصلہٕ  کرن  وول  ٹاس  وَسہِ  توٚت  تام  گژِھہ  نہٕ  تس  پے  لگٕنۍ  زِ  تس  چھےٚ  شہمت  یِنہٕ  واجِنۍ  بلکہ  گژِھہ  سُہ  ظٲہری  حالات  وُچِھتھ  یی  سمجھان  روزُن  زِ  سورُے  چُھ  ٹھیک۔﴾"
  },
  {
    "verse_id": 100,
    "translation": "بیٚیہِ  کیا  تِمن  لُکن  یِم  سٲبق  اہلِ  زمینو  پتہٕ  زمینٕکۍ  وٲرث  چِھ  آسان،  دیُت  نا  أمۍ  اَمرِ  واقعن  کانٛہہ  سبق  ﴿یعنی  تِمن  میوٗل  نا  ہدایت  زِ﴾  اگر  أسۍ  یژھو  تیٚلہِ  ہیکوکھ  أسۍ  تِم  تِہندیٚن  قصورن  پیٚٹھ  رٔٹِتھ؟  ﴿مگر  تِم  چِھ  سبق  آموز  حقٲیقو  نِشہِ  کنہٕ  ڈول  دِوان﴾  تہٕ  أسۍ  چِھ  تِہندیٚن  دِلن  پیٚٹھ  مۅہر  لگاوان،  پتہٕ  چِھنہٕ  تِم  کِہِنۍ  بوزان۔"
  },
  {
    "verse_id": 101,
    "translation": "یِم  قوم  یِہٕندۍ  قصہٕ  أسۍ  تۅہیِہ  بوزناوان  چِھو  ﴿چِھ  تۅہیِہ  برونٛہہ  کنہِ  مِثالہِ  رٔنگۍ  موجود﴾  یِہندۍ  رسول  آے  یِمن  نِشہِ  ٹاکارٕہ  نشٲنیِہ  ہیٚتھ،  مگر  یَتھ  چیزس  یِمَو  اکہِ  پِھرِ  انکار  اوس  کوٚرمُت  پتہٕ  ٲسۍ  نہٕ  تِم  تتھ  مانن  وٲلۍ،  وُچِھو  یِتھہٕ  پٲٹھۍ  چِھ  أسۍ  حقس  انکار  کرن  والیٚن  ہٕندیٚن  دِلن  پیٚٹھ  مۅہر  لگاوان۔"
  },
  {
    "verse_id": 102,
    "translation": "اَسہِ  وُچھ  نہٕ  یِمو  منٛز  اکثرن  منٛز  عَہدُک  ﴿وَعدُک﴾  کانٛہہ  پاس۔  بلکہ  وُچھ  اکثر  فاسق۔"
  },
  {
    "verse_id": 103,
    "translation": "پتہٕ  سوٗز  تِمن  قومن  پتہٕ  ﴿یِہٕنز  ذکر  پیٚٹھہٕ  کنہِ  کرنہٕ  آیِہ﴾  اَسہِ  موسیؑ  پننہِ  نِشٲنیِہ  ہیٚتھ  فرعونس  تہٕ  تٔمۍ  سٕندیٚن  قوم  کیٚن  سردارن  نِشہِ۔  ﴿لفظ  فرعون  اَمِیُک  معنی  چُھ  سورج  دیوتا  سُند  اولاد۔  مصرٕکۍ  پرٛٲنۍ  لُکھ  ٲسۍ  آفتابس  یُس  یُہُند  مہادیو  یا  ربّ  اعلیٰ  اوس،  رَع  وَنان  تہ  فرعون  اوس  أمۍسٕے  کُن  منسوب۔  یِہ  اوس  نہٕ  کٲنٛسہِ  أکِس  شخصہٕ  سُند  ناو  کینہہ  بلکہ  اوس  مِصرِکیٚن  بادشاہن  ہُند  لقب  یِتھہٕ  پٲٹھۍ  روس  کیٚن  بادشاہن  ہُند  لقب  زار  تہٕ  ایران  کیٚن  بادشاہن  ہُند  لقب  کِسریٰ  اوس﴾  مگر  تِمو  تہِ  کوٚر  سانیٚن  نِشٲنِین  سٍتۍ  ظُلم،  لہٰذا  وُچِھو  تِمن  فساد  کرن  والیٚن  ہُند  کیا  انجام  سپُد۔"
  },
  {
    "verse_id": 104,
    "translation": "موسیٰ  علیہ  السلامن  ووٚن،  اے  فرعون  بٕہ  چُھس  کائنات کِس  مٲلک  سٕندِ  طرفہٕ  یور  سوزنہٕ  آمُت۔"
  },
  {
    "verse_id": 105,
    "translation": "میون  منصب  چُھ  یۅہے  زِ  اللہ  تعالیٰ  سُند  ناو  ہیٚتھ  وَننہٕ  حق  ورٲے  کانٛہہ  کتھ،  بٕہ  چُھس  تۅہیِہ  لُکن  نِشہِ  تُہندِس  ربّ  سٕندِ  طرفہٕ  ٹاکارٕ  دلیلِ  ماموٗریت  ہیٚتھ  آمُت،  لہٰذا  سوزُکھ  ژٕ  بنی  اسرائیل  مےٚ  سٍتۍ۔"
  },
  {
    "verse_id": 106,
    "translation": "فرعونن  ووٚننس،  اگر  ژےٚ  کانٛہہ  نشٲنی  چھےٚ  أنِمٕژ  تہٕ  پننِس  دعویٰ  ہَس  منٛز  چُھکھ  پٔزِیور  تیٚلہِ  کر  سۅ  پیش۔"
  },
  {
    "verse_id": 107,
    "translation": "موسیٰ  علیہ  السلامن  چھوٚک  پنُن  عاصہٕ  تہٕ  اچانک  اوس  سُہ  اکھ  زندٕہ  شہمار  ﴿اژدہا﴾۔"
  },
  {
    "verse_id": 108,
    "translation": "تٔمۍ  کوٚڈ  پننہِ  چندٕ  منٛزٕ  اتھہٕ  تہٕ  سارِنٕے  وُچھن  والیٚن  برونٛہہ  کنہِ  اوس  سُہ  چمکان۔"
  },
  {
    "verse_id": 109,
    "translation": "اتھ  پیٚٹھ  ووٚن  فرعون  سٕندِ  قوم  کیو  سردارَو  پانہٕ  وٲنۍ  زِ،  یقیناً  چُھ  یِہ  شخص  بوٚڈ  مٲہر  جادوگر۔"
  },
  {
    "verse_id": 110,
    "translation": "تۅہیِہ  چُھو  پننہِ  زمین  نِشہِ  بے داخل  کرُن  یژھان۔  ﴿موسیٰ  علیہ  السلامن  ہٕندِ  نبوتُک  دعویٰ  اوس  پانس  منٛز  پانے  یِہ  معنی  تھاوان  زِ  تِمؑ  ٲسۍ  دراصل  زندگی  ہٕندِس  سٲرِسٕے  نِظامس  بحیثیتِ  مجموعی  تبدیل  کرُن  یژھان،  یتھ  منٛز  شکہٕ  ورٲے  ملکُک  سیٲسی  نظام  تہِ  شٲمل  چُھ۔  تِکیازِ  ربّ  العٰلمین  سُند  نُمائندٕہ  چُھنہٕ  زٕہٕنۍ  مُطیع  تہٕ  رعیّت  بٔنِتھ  روزنہٕ  خٲطرٕ  یِوان  بلکہ  چُھ  مُطَاع  ﴿ییٚمۍ  سٕنز  اطاعت  کرنہٕ  یِیِہ﴾  تہٕ  راعی  ﴿وتہٕ  ہاوُک﴾  بننہٕ  خٲطرٕے  یِوان  روزان  تہٕ  کٲنٛسہِ  کٲفرٕ  سٕنزِ  حکمرٲنی  ہُند  حق  تسلیم  کرُن  چُھ  تٔمۍ  سٕندِس  رسالت  کِس  حیثیتس  خلاف۔  یۅہے  وجہ  چُھ  زِ  حضرت  موسیٰ  علیہ  السلامن  ہٕنزِ  زبٲنۍ  رسالتُک  دعویٰ  بوزان  بوزانٕے  گوٚو  فرعونس  تہٕ  تٔمۍ  سٕندیٚن  سلطنت  کیٚن  ذمہٕ  دارن  برونٛہہ  کنہِ  سیٲسی،  معٲشی  تہٕ  تمدُنی  انقلابُک  خطرٕہ  ظٲہر  تہٕ  تِمو  سمجُھ  زِ  اگر  أمِس  شخصہٕ  سٕنز  کتھ  پٔچ  برونٛہہ،  تیٚلہِ  گژِھ  سانیو  اَتھو  منٛزٕ  اقتدار  نیٖرِتھ۔﴾  وۅنۍ  ؤنِو  کیا  چِھو  ونان؟"
  },
  {
    "verse_id": 111,
    "translation": "پتہٕ  دِیُت  تِمو  سارِوٕیو  فرعونس  مشورٕہ  زِ  یِہ  تہٕ  أمۍ  سُند  بوے  تھٲوِیوٗن  انتظارس  تہٕ  تمام  شہرن  منٛز  سوٗزِیوٗکھ  قٲصد۔"
  },
  {
    "verse_id": 112,
    "translation": "تاکہ  پرٛتھ  کٲنٛسہِ  مٲہر  فن  جادو  گرس  اَنن  تۅہیِہ  نِشہِ۔"
  },
  {
    "verse_id": 113,
    "translation": "چنانچہِ  جادوگر  آے  فرعونس  نِشہِ۔  تِمو  ووٚن،  اگر  أسۍ  غٲلب  روٗدۍ  تیٚلہِ  میلہِ  اَسہِ  اَمِیُک  مُعاوضہٕ  ضرور؟"
  },
  {
    "verse_id": 114,
    "translation": "فرعونن  دِیتُنکھ  جواب،  آ،  تہٕ  توٚہۍ  سپدِو  مقرّبِ  بارگاہ  ﴿یعنی  میانیو  ٹاٹھیو  منٛزٕ﴾۔"
  },
  {
    "verse_id": 115,
    "translation": "پتہٕ  ووٚن  تِمو  موسیٰ  علیہ  السلامس،  ژٕ  چھککھٕ  کِنہٕ  أسۍ  چَھکو؟"
  },
  {
    "verse_id": 116,
    "translation": "موسیٰ  علیہ  السلامن  دِیتُنکھ  جواب،  توٚہۍ  چھٔکِو۔  ییٚلہِ  تِمَو  پنٕنۍ  مٲتٕھر  کٔر،  لُکن  ہٕنزن  أچھن  کوٚرُک  سِحرٕہ  تہٕ  دِل  بانبرٲوِکھ  تہٕ  سیٚٹھاہ  زبردست  جود  اوٚنُکھ  بنٲوِتھ۔"
  },
  {
    "verse_id": 117,
    "translation": "اَسہِ  کوٚر  موسیٰ  علیہ  السلامس  اشارٕہ  زِ  چھکھ  پنُن  عاصہٕ،  عاصہٕ  چھکنٕچ  ٲس  تٲر  زِ  وُچھان  وُچھان  روٗد  سُہ  تِہندِس  اتھ  اَپزِس  جٲدِس  نینٚگلاوان  پکان۔"
  },
  {
    "verse_id": 118,
    "translation": "یِتھہٕ  پٲٹھۍ  یُس  حق  اوس  سُہ  گوٚو  ثٲبت  تہٕ  یِکینٛژھا  تِمو  بنٲوِتھ  اوس  تھوومُت  سُہ  روٗد  بٲطل  بٔنِتھ۔"
  },
  {
    "verse_id": 119,
    "translation": "فرعون  تہٕ  تٔمۍ  سٕندۍ  سٲتھی  سپٕدۍ  مقابلہٕ  کِس  مٲدانس  منٛز  مغلوٗب  تہٕ  ﴿فتح  مند  سپدنہٕ  بجایِہ  سپدۍ﴾  پوٚت  پِھیرِتھ  خٔجل۔"
  },
  {
    "verse_id": 120,
    "translation": "تہٕ  جادوگرن  ہُند  سپُد  یِہ  حال  زِ  زَنتہٕ  أندری  کٔمۍ  تام  چیزن  تِم  سجدس  منٛز  گِرٲوۍ۔"
  },
  {
    "verse_id": 121,
    "translation": "وَننہٕ  لگۍ،  اَسہِ  مون  ربّ  العالمین۔"
  },
  {
    "verse_id": 122,
    "translation": "سُہ  ربّ  یَس  موسیٰ  علیہ  السلام  تہٕ  ہارون  علیہ  السلام  چِھ  مانان۔  ﴿یِتھہٕ  پٲٹھۍ  پلٹٲو  خُداین  فرعونی  ین  ہٕنز  چال  پوٚت  پِھرِتھ  تِمنٕے  پیٚٹھ۔  مٕلکٕکۍ  تمام  مٲہر  جادوگر  اَننٲوِتھ  ہاوِیٚاو  تِمَو  منظر  عامس  پیٚٹھ  امہِ  موجوب  یِہ  نظارٕہ  تاکہ  عام  لُکن  دِن  حضرت  موسیٰ  اللہ  علیہ  السلامن  ہٕندِ  جادوگر  آسنُک  یقین،  یا  کم  از  کم  تراونکھ  شکسٕے  منٛز۔  البتہ  اتھ  مقابلس  منٛز  ہارنہٕ  پتہٕ  کوٚر  تِہندیو  بُلاونہٕ  آمتیو  فن  کیو  مٲہرو  اِتفاق  سان  فٲصلہٕ  زِ  حضرت  موسیٰ  علیہ  السلام  یُس  چیز  پیش  چِھ  کران  سُہ  چُھنہٕ  ہرگز  تہِ  جود  بلکہ  چُھ  پزۍپٲٹھۍ  ربّ  العالمین  سٕندِ  طاقتُک  کمال  یتھ  برونٛہہ  کنہِ  کٲنٛسہِ  جادو  گر  سُند  زور  ہیکہِ  نہٕ  چٔلِتھ۔﴾"
  },
  {
    "verse_id": 123,
    "translation": "فرعونَن  ووٚن،  تۅہیِہ  اوٚنُو  أمِس  پیٚٹھ  ایمان  اَمہِ  برونٛہہ  زِ  بٕہ  دِمہٕ ہَو  تۅہیِہ  اَمِیُک  اجازت؟  یقیناً  چھےٚ  یِہ  اکھ  خفیہ  سٲزش  ٲسمٕژ،  یۅسہٕ  تۅہیِہ  یَتھ  دارُ السلطنتس  منٛز  کٔرٕو  تاکہ  اَمِکۍ  مٲلک  ہیٚکِیوٗکھ  اقتدارٕ  نِشہِ  بے دخل  کٔرِتھ،  اچھا  وۅنۍ  لگیو  تۅہیِہ  اَمِیُک  نتیجہ  پے۔"
  },
  {
    "verse_id": 124,
    "translation": "بہٕ  ژَٹناوَو  تۅہیِہ  اَتھہٕ  کھۅر  مُخٲلف  طرفَو  ﴿یعنی  دٔچِھنۍ  نٔر  تہٕ  کھووٕر  زنگ  یا  کھووٕر  نٔر  تہٕ  دٔچِھنۍ  زنگ﴾  تہٕ  اَمہِ  پتہٕ  کھالَو  توٚہۍ  سٲری  پھانسہِ۔"
  },
  {
    "verse_id": 125,
    "translation": "تِمو  دِیُت  جواب،  اسہِ  چُھ  بہر  حال  پننِس  ربّ سٕے  کُن  واپس  گژُھن۔"
  },
  {
    "verse_id": 126,
    "translation": "ژٕ  یتھ  کتھہِ  پیٚٹھ  اسہِ  انتقام  چُھکھ  یژھان  ہیوٚن،  سۅ  چَھنہٕ  امہِ  ورٲے  بیٚیہِ  کِہِنۍ  زِ  ییٚلہِ  سٲنِس  ربّ  سٕنز  نشٲنیِہ  اسہِٕ  برونٛہہ  کُن  آیِہ  اَسہِ  مانہِ  تِمہٕ۔  اے  ربّ،  اسہِ  پیٚٹھ  کر  صبرُک  فیضان  تہٕ  اَسہِ  تُل  دُنیا  منٛزٕ  اتھ  حالس  اندر  زِ  أسۍ  آسو  چٲنۍ  فرماں بردار۔  ﴿فرعونن  ییٚلہِ  بٲزۍ  وُچھ  پلٹان  تٔمۍ  چلٲو  ٲخری  چال  یِہ  زِ  یِہ  سورُے  معاملہٕ  دِیِہ  ہے  سُہ  موسیٰ  علیہ  السلام  تہٕ  جادوگرن  ہٕنز  سٲزِش  قرار  تہٕ  پتہٕ  کرناوِہے  جادوگرن  اَتھہِ  جسمٲنی  عذابٕچ  تہٕ  قتل  کرنٕچ  دھمکی  دِتھ  پننہِ  امہِ  الزامُک  اقرار  مگر  یِہ  چال  تہِ  گٔیِہ  نہٕ  تس  کامیاب۔  جادوگرو  کوٚر  پنُن  پان  پرٛتھ  سزا  خٲطرٕ  پیش  کٔرِتھ  ثٲبت  زِ  موسیٰ  علیہ  السلامن  ہٕندِس  صداقتس  پیٚٹھ  تِہُند  ایمان  اَنُن  اوس  نہٕ  کُنہِ  سٲزشہِ  ہُند  نتیجہ  بلکہ  اوس  حق کہ  اعترافُک  نتیجہِ۔  یتھ  جایِہ  چھےٚ  یِہ  کتھ  تہِ  وُچِھنۍ  لایق  زِ  کینٛژھن  ژِہیٚن  منٛز  کوتاہ  بوٚڈ  انقلاب  کوٚر  یِمن  جادوگرن  ہٕنزِ  زندگی  منٛز  ایمانن  پٲدٕ۔  وُنۍ  وُنۍ  کینہہ  کال  برونٛہہ  اوس  یِمنٕے  جادوگرن  ہٕندِ  ذہانتُک  حال  یِہ  زِ  پننہِ  آبٲیی  دین کہ  حمایت  تہٕ  کامیٲبی  خٲطرٕ  ٲسۍ  پننیو  گرو  منٛزٕ  نیرِتھ  آمٕتۍ  تہٕ  فرعونس  ٲسۍ  پرٛژھان  زِ  اگر  اَسہِ  پنُن  مذہب  موسیٰ  علیہ  السّلامن  ہٕندِ  حملہٕ  نِشہِ  بچوو،  تیٚلہِ  میلیٚا  اَسہِ  سرکارس  نِشہِ  انعام؟  وۅنۍ  ییٚلہِ  ایمانٕچ  نعمت  نصیب  سپدٕکھ،  یِہنزٕے  حق  پرستی  تہٕ  اولُو العزمی  وٲژ  اتھ  حدس  زِ  کینہہ  کال  برونٛہہ  یس  بادشاہس  برونٛہہ  کنہِ  لالچہِ  سان  پان  ٲسۍ  وتھراوان،  وۅنۍ  چِھ  تِم  تٔمۍسٕنزِ  کبریٲیی  تہٕ  جبروٗتس  ٹھوٗنکرٕ  لایان  تہٕ  تِم  بدترین  سزا  چِھ  پیٚتراونہٕ  خٲطرٕ  تیار  یِہٕنز  دھمکی  سُہ  دِوان  چُھکھ،  مگر  یِہ  حق  تراونہٕ  خٲطرٕ  چِھنہٕ  تیار  ییٚمِچ  صداقت  یِمن  پیٚٹھ  ظٲہر  چھےٚ  گٔمٕژ۔﴾"
  },
  {
    "verse_id": 127,
    "translation": "فرعونس  ووٚن  تٔمۍ  سٕندِ  قوم  کیو  سردارو،  کیا  ژٕ  تراوہنہٕ  موسیٰ  علیہ  السلام  تہٕ  تٔمۍ  سُند  قوم  یِتھے  یلہٕ  زِ  ملکس  منٛز  پھٔہلاون  فساد،  تہٕ  سُہ  تراوِ  چٲنۍ  تہٕ  چانیٚن  معبودن  ہٕنز  بندگی  کرٕنۍ؟  فرعونن  دِیُت  جواب،  بٕہ  کرناوکھ  تِہندۍ  نیٚچِو  قتل  تہٕ  تِہٕنزن  مستوٗراتن  دِمہٕ  زندٕہ  روزنہٕ۔  ﴿یِہ  کتھ  گژِھہ  واضح  روزٕنۍ  زِ  اکھ  سِتمُک  دَور  اوس  سُہ  یُس  حضرت  موسیٰ  علیہ  السلامن  ہٕنزِ  پیدٲیشہِ  برونٛہہ  جٲری  اوس  سپُدمُت،  تہٕ  دوٚیِمہِ  ستمُک  دور  چُھ  یِہ  یُس  حضرت  موسیٰ  علیہ  السلامن  ہٕندِ  بعثت  پتہٕ  شروع  سپُد۔  دۅشوٕنۍ  زمانن  منٛز  ٲس  یِہ  کتھ  مشترک  زِ  بنی  اسرٲئیلٕکۍ  نیچوۍ  آے  قتل  کرنہٕ  تہٕ  تِہنزٕ  کورِ  آیِہ  زندٕہ  تھاونہٕ  تاکہ  وارٕ  وارٕ  سپدِ  تِہندِ  نسلُک  خٲتِمہٕ  تہٕ  یِہ  قوم  راوِ  باقی  قومن  منٛز  شرٛپتھ﴾  سانہِ  اقتدارٕچ  گرفت  چھےٚ  یِمن  پیٚٹھ  مضبوط۔"
  },
  {
    "verse_id": 128,
    "translation": "موسیٰ  علیہ  السلامن  ووٚن  پننِس  قومس،  خُدایس  مٔنگِو  مدد  بیٚیہِ  کٔرِو  صبر،  زمین  چھےٚ  اللہ  تعالیٰ  سٕنز،  پننیو  بندَو  منٛزٕ  یَس  یژھان  چُھ  تَس  چُھ  اَمِیُک  وٲرِث  بناوان،  ﴿یَتھ  زمانس  منٛز  چِھ  کینہہ  لُکھ  امہِ  آیت  نِشہِ،  زمین  چھےٚ  اللہ  تعالیٰ  سٕنز،  کٔڑِتھ  نِوان  تہٕ  یِم  لفظ  چِھ  أتی  تھاوان  زِ،  یَس  سُہ  یژھان  چُھ  تس  چُھ  اَمِیُک  وٲرث  بناوان۔﴾  تہٕ  ٲخری  کامیٲبی  چھےٚ  تِمنٕے  خٲطرٕ  یِم  تس  کھوٚژۍ  کھوٚژۍ  کٲم  کرَن۔"
  },
  {
    "verse_id": 129,
    "translation": "تٔمۍ  سٕندِ  قوم  کیو  لُکو  ووٚن،  چانہِ  یِنہٕ  برونٛہہ  تہِ  ٲسۍ  أسۍ  ستاونہٕ  یِوان،  تہٕ  وۅنۍ  چِھ  چانہِ  یِنہٕ  پتہٕ  تہِ  ستاونہٕ  یِوان۔  تٔمۍ  دِیُت  جواب،  نکھہٕ  چُھ  سُہ  وقت  زِ  تُہُند  ربّ  کرِ  تُہٕندِس  دُشمنس  ہلاک  تہٕ  تۅہیِہ  بناویٚو  زمینس  اندر  خلیفہٕ،  پتہٕ  وُچھہِ  زِ  توٚہۍ  کِژٕھہ  عملہٕ  چِھو  کران۔"
  },
  {
    "verse_id": 130,
    "translation": "اَسہِ  تھٲوۍ  فرعون  سٕندۍ  لُکھ  واریاہن  ؤرِین  تام  قحطس  تہٕ  پیداوار چِہ  کمی  منٛز  مبتلا  تاکہِ  شاید  ما  یِیہِ  تِمن  ہوش۔"
  },
  {
    "verse_id": 131,
    "translation": "مگر  تِہُند  حال  اوس  یِہ  زِ  ییٚلہِ  رُت  وقت  واتان  اوس  تیٚلہِ  ٲسۍ  ونان  زِ  أسۍ  چِھ  اَمِکی  حقدار،  تہٕ  ییٚلہِ  خراب  وقت  واتان  اوس  تیٚلہِ  ٲسۍ  موسیٰ  علیہ  السلامس  تہٕ  تٔمۍ  سٕندیٚن  سٲتِھیَن  پننہِ  خٲطرٕ  فالِ  بد  ٹھٔہراوان،  حالانکہ  درحقیقت  اوس  تِہُند  فالِ  بد  خُدایس  نِشہِ،  مگر  تِمو  منٛزٕ  ٲسۍ  اکثر  بے علم۔"
  },
  {
    "verse_id": 132,
    "translation": "تِمو  ووٚن  موسیٰ  علیہ  السلامس  زِ،  ژٕ  اَنتہٕ  اسہِ  پیٚٹھ  جود  کرنہٕ  خٲطرٕ  خواہ  کانٛہہ  تہِ  نشٲنی  توتہِ  چِھنہٕ  أسۍ  چٲنۍ  کتھ  مانن  وٲلۍ۔"
  },
  {
    "verse_id": 133,
    "translation": "ٲخر  کار  سوٗز  اَسہِ  تِمن  پیٚٹھ  طوفان،  ہالَو  کھیٚچہِ  تراویکھ،  ﴿زۅوٕہ﴾  کٔیٚمۍ  کٕرٛیٖل  پھٔہلٲوِکھ،  منہِ  مۅنڈجہِ  کجیٚکھ،  تہٕ  خون  برسووُکھ،  یِمہٕ  سارے  نشٲنیِہ  ہاویکھ  بیوٚن  بیوٚن  کٔرِتھ  مگر  تِم  روٗدۍ  تکبر  ﴿سرکشی﴾  کران  پکان،  تہٕ  تِم  لُکھ  ٲسۍ  بٔڈۍ  بٔڈۍ  مجرِم۔"
  },
  {
    "verse_id": 134,
    "translation": "ییٚلہِ  تِمن  پیٚٹھ  کانٛہہ  بلاے  سپدِہے  نٲزِل  تیٚلہِ  ٲسۍ  ونان،  اے  موسیؑ،  ژےٚ  یُس  منصب  پننِس  ربّ  سٕندِ  طرفہٕ  حٲصل  چِھی  تمہِ  کِس  بنیادس  پیٚٹھ  منگتہٕ  ربّس  سانہِ  خٲطرٕ  دُعا،  ہرگاہ  ژٕ  ییٚمہِ  لٹہِ  اسہِ  نِشہِ  یِہ  بلاے  دوٗر  کرکھ  تیٚلہِ  مانَو  أسۍ  چٲنۍ  کتھ،  تہٕ  بنی  اسرائیل  سوزوکھ  ژےٚ  سٍتۍ۔"
  },
  {
    "verse_id": 135,
    "translation": "مگر  ییٚلہِ  أسۍ  یِمو  پیٚٹھہٕ  پنُن  عذاب  أکِس  مقرر  وقتس  تام  ہٹاوان  ٲسۍ،  یتھ  تِم  بہر  حال  واتن  وٲلۍ  ٲسۍ،  تیٚلہِ  ٲسۍ  تِم  جلدی  پننہِ  وعدٕہ  نِشہِ  پوٚت  ہیوٚان۔"
  },
  {
    "verse_id": 136,
    "translation": "پتہٕ  ہیوٚت  اسہِ  تِمن  اِنتقام  تہٕ  پھاٹٕوۍ  تِم  سمندرس،  تِکیازِ  تِمو  اوس  سانیٚن  نِشٲنیَن  بُتھ  پِھیُرمُت  تہٕ  تِمو  نِشہِ  ٲسۍ  بے پرواہ  سپٕدۍمٕتۍ۔"
  },
  {
    "verse_id": 137,
    "translation": "تہٕ  تِہنزِ  جایِہ  بنٲوۍ  اسہِ  تِم  لُکھ  یِم  کمزور  بنٲوِتھ  ٲسۍ  تھاونہٕ  آمٕتۍ،  تمہِ  سر زمین  کہ  مشرق  و  مغربٕکۍ  وٲرث  یُس  اَسہِ  برکتو  سٍتۍ  مالامال  اوس  کوٚرمُت۔  ﴿یعنی  بنی  اسرائیل  آے  فلسطین کہ  سر زمینٕکۍ  وٲرث  بناونہٕ۔  قرآن  مجیدس  منٛز  چِھ  مختلف  جاین  فلسطین  تہٕ  شام  کہ  سر زمینہٕ  خٲطرٕ  یِم  الفاظ  ورتاونہٕ  آمٕتۍ  زِ  اسہِ  چھےٚ  اَتھ  سر زمینس  منٛز  برکتہٕ  تھاوِمژٕ﴾  یِتھہٕ  پٲٹھۍ  گوٚو  بنی  اسرٲئیل  کِس  حقس  منٛز  تُہٕندِس  ربّ  سُند  وعدٕہ  پوٗرٕ،  تِکیازِ  تِمو  ٲس  صبرس  کٲم  ہیٚژمٕژ،  تہٕ  اَسہِ  کوٚر  فرعون  سُند  تہٕ  تٔمۍ  سٕندِ  قومُک  تہِ  سورُے  کینژھاہ  برباد،  یِہ  تِم  بناوان  تہٕ  کھالان  ٲسۍ۔"
  },
  {
    "verse_id": 138,
    "translation": "بنی  اسرٲئیل  تٲرۍ  اسہِ  سمندرس  اَپور،  پتہٕ  پٔکۍ  تِم  تہٕ  وَتہِ  پکان  درٛاے  تِتھہٕ  اکہِ  قوم  کِنۍ  یُس  پننیٚن  کینژھن  پۅتلیٚن  ہُند  گرویدٕہ  اوس  بنیامُت۔  وَننہٕ  لٔگۍ،  اے  موسیٰ  علیہ  السلام  سانہِ  خٲطرٕ  تہِ  بناو  کانٛہہ  تِیُتھ  معبودا  یِتھۍ  یِمن  لُکن  ہٕندۍ  معبود  چِھ۔  ﴿یِہ  قوم  اگرچہِ  مسلمان  اوس  مگر  یِہ  اثر  اوسُک  ہَتہٕ  بدیو  ؤرِیو  پیٚٹھہٕ  مصرس  منٛز  أکِس  بُت پرست  قومس  درمیان  روزُنُک﴾  موسیٰ  علیہ  السلامن  ووننکھ،  توٚہۍ  لُکھ  چِھو  سیٚٹھاہ  نادٲنی  ہِنزٕ  کتھہٕ  کران۔"
  },
  {
    "verse_id": 139,
    "translation": "یِم  لُکھ  ییٚمہِ  طریقٕچ  پیروی  کران  چِھ  سُہ  چُھ  برباد  سپدن  وول۔  تہٕ  یۅسہٕ  عمل  یِم  کران  چِھ  سۅ  چھےٚ  سراسر  بٲطل۔"
  },
  {
    "verse_id": 140,
    "translation": "پتہٕ  ووٚن  موسیٰ  علیہ  السلامن،  کیا  بٕہ  کرنہٕ  خُدایس  ورٲے  بیٚیہِ  کانٛہہ  معبود  تُہندِ  خٲطرٕ  تلاش؟  حالانکہ  سُہ  چُھ  اللہ  تعالیٰ  ہٕے  ییٚمۍ  تۅہیِہ  دُنیاکیٚن  تمام  قومن  پیٚٹھ  فضیلت  چَھو  عطا  کٔرمٕژ۔"
  },
  {
    "verse_id": 141,
    "translation": "تہٕ  ﴿اللہ  تعالیٰ  چُھ  فرماوان﴾  سُہ  وقت  کٔرِو  یاد  ییٚلہِ  اَسہِ  تۅہیِہ  فرعون  والیٚن  نِشہِ  نجات  دِیتُو،  یُہُند  حال  یِہ  اوس  زِ  تۅہیِہ  ٲسِو  سخت  عذابس  منٛز  مبتلا  تھاوان،  تُہٕندیٚن  نیچویٚن  ٲسۍ  قتل  کران  تہٕ  تُہٕنزن  مستوراتن  ٲسۍ  زندٕہ  روزنہٕ  دِوان،  تہٕ  اتھ  منٛز  ٲس  تُہندِس  ربّ  سٕندِ  طرفہٕ  تۅہیِہ  بٔڈ  آزمٲیش۔"
  },
  {
    "verse_id": 142,
    "translation": "اسہِ  کوٚر  موسیؑ  تٕرٛہن  رٲژن  تہٕ  دۅہن  خٲطرٕ  ﴿کوہِ  سینا ہس  پیٚٹھ﴾  طلب  تہٕ  پتہٕ  کوٚر  بیٚیہِ  دَہن  دۅہن  ہُند  اضافہٕ،  یِتھہٕ  پٲٹھۍ  سپُد  تٔمۍ  سٕندِس  ربّ  سُند  مقرر  کرنہٕ  آمُت  وقت  ژتجی  دۅہ  پوٗرٕ،  موسیٰ  علیہ  السلامن  ووٚن  پکان  پکان  پننِس  بٲیِس  ہارون  علیہ  السلامس  زِ،  میانہِ  پتہٕ  کٔرۍ  زِ  ژٕ  میٲنِس  قومس  منٛز  میٲنۍ  جانشینی  بیٚیہِ  روٗزِۍ  زِ  ٹھیک  کٲم  کران  تہٕ  بِگاڑ  پٲدٕ  کرن  وٲلین  ہٕندِس  طریقس  پیٚٹھ  پٔکۍ  زینہٕ۔"
  },
  {
    "verse_id": 143,
    "translation": "ییٚلہِ  سُہ  سٲنِس  مقرر  کرنہٕ  آمتِس  وقتس  پیٚٹھ  ووت  تہٕ  تٔمۍ  سٕندۍ  ربّن  کوٚر  تس  سٍتۍ  کلام،  پتہٕ  کوٚر  تٔمۍ  التجا  زِ،  اے  ربّ  مےٚ  دِ  سۅ  نظر  زِ  بٕہ  وُچھَتھ  ژٕ۔  فرماونہٕ  آس  ژٕ  ہیٚککھ  نہٕ  مےٚ  وُچِھتھ۔  آ،  وُچھ  ژٕ  برونٹھہٕ  کنہِ  کِس  پہاڑس  کُن،  اگر  سُہ  پننہِ  جایِہ  قٲیم  روزِ  تیٚلہِ  ہیٚککھ  ژٕ  مےٚ  وُچِھتھ۔  چنانچہ  ییٚلہِ  تٔمۍ  سٕندۍ  ربّن  پہاڑس  پیٚٹھ  تجلی  کٔر،  سُہ  کوٚرُن  ریزٕہ  ریزٕہ  تہٕ  موسیٰ  علیہ  السلام  پیٚوو  بے ہوش  گٔژِھتھ  پتھر،  ییٚلہِ  ہوش  آس  تہٕ  ووٚنن،  پاک  چھےٚ  چٲنۍ  ذات،  بٕہ  چُھس  چٲنِس  حضورس  منٛز  توبہٕ  کران  تہٕ  سارِوٕے  گۅڈِنیُک  ایمان  اَنن  وول  چُھس  بہٕ۔"
  },
  {
    "verse_id": 144,
    "translation": "فرماونہٕ  آس،  اے  موسیؑ  مےٚ  کوٚرمکھ  ژٕ  تمام  لُکن  پیٚٹھ  ترجیح  دِتھ  منتخب  تاکہ  ژٕ  کرکھ  میٲنۍ  پیغمبری  تہٕ  مےٚ  سٍتۍ  سپدکھ  ہمکلام،  لہٰذا  یِکینژھاہ  بٕہ  دِمے  سُہ  رَٹھ  تہٕ  کر  شُکر۔"
  },
  {
    "verse_id": 145,
    "translation": "اَمہِ  پتہٕ  دِژ  اسہِ  موسیٰ  علیہ  السلامس  زندگی  ہٕندِس  پرٛتھ  شعبس  متعلق  نصیحت  تہٕ  پرٛتھ  پہلوس  خٲطرٕ  واضح  ہدایت  تختی یَن  پیٚٹھ  لیٚکھِتھ  تہٕ  ووٚن  تس،  یِم  ہدایات  رٔژھراو  مضبوط  اَتھو  تہٕ  پننِس  قومس  دِ  حکم  زِ  یِہٕندیٚن  بہتر  مضمونن  ہٕنز  کٔرِن  پیروی،  عنقریب  ہاوَے  ژےٚ  فاسقن  ہٕندۍ  گرٕ۔"
  },
  {
    "verse_id": 146,
    "translation": "پننیو  نِشٲنیو  سٍتۍ  پِھرٕ  بٕہ  تِہٕنزٕ  نظرٕ  یِم  کُنہِ  حقہٕ  ورٲے  زمینس  اندر  بٔڈۍ  چِھ  بنان،  تِم  وُچِھتن  خواہ  کانٛہہ  نشٲنی  تہِ  زانٛہہ  اَنَن  نہٕ  تتھ  پیٚٹھ  ایمان،  اگر  سِیٔز  وتھ  تِمن  برونٛٹھ  کُن  یِیِہ،  سۅ  وَتھ  رٹن  نہٕ  تہٕ  اگر  ہج  وَتھ  اَتھہِ  یِیَکھ  تتھ  پیٚٹھ  پکن،  امہِ  موجوب  زِ  تِمو  پِھیُر  سانیٚن  نِشٲنِیَن  بُتھ  تہٕ  یِمن  سٍتۍ  روٗدۍ  لاپروٲہی  کران۔"
  },
  {
    "verse_id": 147,
    "translation": "سانیٚن  نِشانیَن  ییٚمۍ  تہِ  کٲنسہِ  بُتھ  پِھیُر  تہٕ  ٲخرت  چہ  پیشی  ہُنٛد  کوٚرُن  انکار  تٔمۍ  سٕندۍ  سٲری  اعمال  سپدۍ  ضایع،  کیا  لُکن  میلیٚا  امہِ  ورٲے  بیٚیہِ  کانٛہہ  جزا  زِ  یُتھ  کَرَن  تِیُتھ  وُچھن؟"
  },
  {
    "verse_id": 148,
    "translation": "موسیٰ  علیہ  السلامس  پٔتۍ  کِنۍ  بنوو  تٔمۍ  سٕندِ  قوم  کیو  لُکو  پننیٚو  گٔہنَو  سٍتۍ  أکِس  ؤژھ  سُند  پُتلہٕ  ییٚمہِ  منٛزٕ  داندٕ  سٕنز  ہِش  آواز  نیران  ٲس،  کیا  تِمن  اوسنا  اتھہِ  یِوان  زِ  سُہ  نَہ  چُھ  تِمن  سٍتۍ  کتھ  کران،  تہٕ  نَہ  چُھ  کُنہِ  معاملس  منٛز  تِمن  رہنمٲیی  کران؟  مگر  توتہِ  بنوو  سُہ  تِمو  پنُن  معبود  تہٕ  تِم  ٲسۍ  سخت  ظٲلِم۔  ﴿یِہ  اوس  تمہِ  مصریت  زدگی  ہُند  دوٚیُم  ظہور  یُس  بنی  اسرٲئیل  ٲسۍ  مصرٕ  منٛز  پانس  سٍتۍ  ہیٚتھ  درٛامٕتۍ۔  مصرس  منٛز  یُس  گٲو  ہٕندِ  پوٗزایِہ  تہٕ  تقدیسُک  رواج  اوس،  تمہِ  سٍتۍ  اوس  یِہ  قوم  تیوتاہ  شدّت  سان  مُتٲثر  سپُدمُت  زِ  پیغمبر  سٕندِ  نیرنہٕ  پتے  بنوو  تٔمۍ  پوٗزایِہ  خٲطرٕ  اکھ  بناوٹی  ووٚژھ﴾"
  },
  {
    "verse_id": 149,
    "translation": "پتہٕ  ییٚلہِ  تِہنزِ  فریب  خۅردگی  ہُند  طِلسم  پُھٹ  ﴿یعنی  نٲدِم  سپدۍ﴾  تہٕ  تِمو  وُچھ  زِ  درحقیقت  چِھ  تِم  گمراہ  سپدۍمٕتۍ۔  پتہٕ  لٔگۍ  وَننہِ  زِ،  اگر  سٲنۍ  ربّن  اسہِ  پیٚٹھ  رحم  کوٚر  نہٕ  تہٕ  اسہِ  کوٚرُن  نہٕ  درگزر  تیٚلہِ  گژھو  أسۍ  برباد۔"
  },
  {
    "verse_id": 150,
    "translation": "ہورٕ  چِھ  موسیٰ  علیہ  السلام  شرارتہٕ  ہوٚت  تہٕ  غمہٕ  ہوٚت  پننِس  قومس  کُن  پھیران۔  یِوان  یِوانٕے  ووٚن  تٔمۍ،  سیٚٹھاہ  بُرٕ  جانشینی  کٔرٕو  تۅہیِہ  لُکو  مےٚ  پتہٕ!  کیا  تۅہیِہ  ہیوٚکوٕ  نا  یوتاہ  صبر  کٔرِتھ  زِ  پننِس  ربّ  سٕندِ  حُکمُک  کٔرِہو  انتظار؟  تہٕ  لگاویٚن  تختی یِہ  پتھر  تہٕ  پننِس  بٲیِس  ﴿ہاروٗنسؑ﴾  روٚٹُن  کلُک  مَس  تہٕ  لوٚمنس،  ہارون  علیہ  السلامن  ووٚننس،  اے  میانہِ  ماجہِ  ہٕندِ  نیچوِ،  یِمو  لُکو  دَبووہس  بہٕ،  تہٕ  قریب  اوس  زِ  یِم  مارٕہن  مےٚ،  لہٰذا  مَتہٕ  دِتہٕ  دُشمنن  مےٚ  پیٚٹھ  اَسنُک  موقع  تہٕ  یتھ  ظٲلِم  قومس  سٍتۍ  مَتہٕ  کرتہٕ  مےٚ  شٲمل۔"
  },
  {
    "verse_id": 151,
    "translation": "پتہٕ  ووٚن  موسیٰ  علیہ  السلامن،  اے  ربّہٕ  مےٚ  تہٕ  میٲنِس  بٲیِس  کر  معاف،  تہٕ  اسہِ  کر  پننِس  رحمتس  منٛز  دٲخل،  ژٕ  چُھکھ  سارِنٕے  ہٕندِ  کھۅتہٕ  کھٔسِتھ  رحم  کرن  وول۔"
  },
  {
    "verse_id": 152,
    "translation": "﴿درجواب  سپُد  ارشاد  زِ﴾  یِمو  لُکو  ووٚژھ  بنوو  پنُن  معبود  تِم  گژھن  ضرور  پننِس  ربّ  سٕندِس  غضبس  منٛز  گرفتار  تہٕ  دنیاچہِ  زندگی  منٛز  گژھن  ذلیل۔  اَپُز  تُھرَن  والیٚن  چِھ  أسۍ  یُتُھے  سزا  دِوان۔"
  },
  {
    "verse_id": 153,
    "translation": "تہٕ  یِم  لُکھ  بُرٕ  عملہ  کرن  پتہٕ  کرن  توبہٕ  بیٚیہِ  اَنن  ایمان،  تیٚلہِ  چُھ  پٔزۍپٲٹھۍ  چون  ربّ  امہِ  توبہٕ  تہٕ  ایمان  پتہٕ  درگزر  تہٕ  رحم  فرماون  وول۔"
  },
  {
    "verse_id": 154,
    "translation": "پتہٕ  ییٚلہِ  موسیٰ  علیہ  السلام  سُند  شرارت  ہَمیوو  تٔمۍ  تُجہِ  تِمہٕ  تختی  یِہندِس  تحریرس  منٛز  ہدایت  تہٕ  رحمت  ٲس  تِمن  لُکن  خٲطرٕ  یِم  پننِس  ربّس  کھۅژان  چِھ۔"
  },
  {
    "verse_id": 155,
    "translation": "تہٕ  تٔمۍ  کٔرۍ  پننہِ  قومٕکۍ  سَتتھ  نفر  منتخب،  تاکہ  تِم  سپدن  ﴿تس  سٍتۍ﴾  سٲنِس  مقرر  کرنہٕ  آمتِس  وقتس  پیٚٹھ  حٲضر۔  ﴿یِہ  طلبی  ٲس  امہِ  غرضہٕ  خٲطرٕ  تِکیازِ  قومٕکۍ  ستتھ  نُمائندٕہ  منگن  کوہِ  سیناہس  پیٚٹھ  حاضر  سپدِتھ  قوم کہ  طرفہٕ  ووٚژھ  پوٗزٕنہٕ کہ  جُرمٕچ  معافی  تہٕ  نَوِ  سرٕ  کرن  اطاعتُک  عہد  اُستوار﴾  ییٚلہِ  تِم  أکۍ  سخت  بِنِلۍ  رٔٹۍ  موسیٰ  علیہ  السلامن  کوٚر  عرض،  اے  میانہِ  پروردِگارٕ  اگر  توٚہۍ  ییٚژِھہ ہِو  تیٚلہِ  ہیٚکۍہِو  گۅڈے  یِمن  تہٕ  مےٚ  ہلاک  کٔرِتھ،  کیا  توٚہۍ  کٔرِوٕہ  تتھ  قصورس  منٛز  اَسہِ  سارِنٕے  ہلاک  یُس  اَسہِ  منٛزٕ  کینژھو  نادانو  کوٚرمُت  اوس؟  یِہ  ٲس  تُہٕنز  تراونہٕ  آمٕژ  اکھ  آزمٲیش  ییٚمہِ  ذریعہ  یُس  توٚہۍ  یژھان  چِھو  سُہ  چھوٗن  گمرٲہی  منٛز  مبتلا  کران،  یس  یژھان  چِھو  تس  چِھو  ہدایت  بخشان،  سٲنۍ  سرپرست  چِھو  توٚہی،  لہٰذا  کٔرِو  اَسہِ  معاف  تہٕ  اسہِ  پیٚٹھ  کٔرِو  رحم،  توٚہۍ  چِھو  سارِنٕے  کھٔسِتھ  معاف  کرن  وٲلۍ۔"
  },
  {
    "verse_id": 156,
    "translation": "تہٕ  سانہِ  خٲطرٕ  لیٚکھِو  ییٚمہِ  دُنیاہُک  رٕژر  تہِ  تہٕ  ٲخرتُک  تہِ،  اسہِ  کوٚر  تۅہیِہ  کُن  رجوع۔  درجواب  سپُد  ارشاد،  سزا  یَس  بٕہ  یژھان  چُھس  تس  چُھس  دِوان،  مگر  میٲنۍ  رحمت  چھےٚ  پرٛتھ  چیزس  پیٚٹھ  چھٲوِتھ،  تہٕ  سۅ  لیٚکھہٕ  بٕہ  تِمن  لُکن  ہٕندِس  حقس  منٛز  یِم  نافرمٲنی  نِشہِ  پرہیز  کرن،  زکوٰۃ  دِن  تہٕ  میانیٚن  آیاتن  پیٚٹھ  اَنن  ایمان۔"
  },
  {
    "verse_id": 157,
    "translation": "﴿لہٰذا  چھےٚ  یِہ  رحمت  اَز  یِمن  لُکن  ہُند  حصہٕ﴾  یِم  أمِس  پیغمبر  نبی  اُمّی  صلی  اللہ  علیہ و سلمن  ہٕنز  پیروی  کرن  اختیار۔  ﴿یتھ  جایِہ  چُھ  نبی  صلی  اللہ  علیہ و سلمن  خٲطرٕ  اَمّی  لفظ  یہوٗدۍ  اصطلاح  کہ  لحاظہٕ  وَرتاونہٕ  آمُت۔  بنی  اسرٲئیل  ٲسۍ  پانس  ورٲے  باقی  سارِنٕے  قومن  اُمّی  ﴿گو یم  یا  جنٹایل﴾  وَنان۔  تِہُند  قومی  فخر  و  غرور  نہ  اوس  کٲنٛسہِ  اُمّی  سٕنز  پیشوٲیی  تسلیم  کرنہٕ  خٲطرٕ  تیار  تہٕ  نہ  اوس  اتھ  پیٚٹھ  تیار  زِ  اُمّی یَن  خٲطرٕ  کرہن  پانس  برابر  انسٲنی  حقوقٕے  تسلیم۔  چنانچہ  قرآنس  منٛز  چُھ  تِہُند  یِہ  قول  نقل  آمُت  کرنہٕ  زِ،  اُمّی یَن  ہٕندۍ  مال  کھینَس  پیٚٹھ  چَھنہٕ  اَسہِ  پٕرٛژٕھ  گٲر۔  ﴿سورۂ  آل  عمران  آیت  نمبر  75﴾  لہٰذا  چُھ  اللہ  تعالیٰ  یِہٕنزے  اصطلاح  وَرتٲوِتھ  فرماوان  زِ  وۅنۍ  چُھ  تُہُند  قسمت  أمۍسٕے  اُمّی یَس  سٍتۍ  وابستہٕ۔  ہرگاہ  أمۍ  سٕنز  پیروی  قبول  کٔرِو  تیٚلہِ  میلیٚو  میانہِ  رحمت  منٛزٕ  حصہٕ،  نتہٕ  چُھ  سُے  غضب  تُہُند  مقدر  یَتھ  منٛز  توٚہۍ  صدِیو  پیٚٹھہٕ  گرفتار  چِھو﴾  ییٚمۍ  سٕنز  ذکر  تِمن  پننِس  توارتس  تہٕ  انجیلس  منٛز  لیٚکِھتھ  چھےٚ  میلان،  سُہ  چُھ  تِمن  نیکی  ہُند  حُکم  دِوان،  تہٕ  بدی  نِشہِ  چُھکھ  رُکاوان،  تِہندِ  خٲطرٕ  چُھ  پاک  چیز  حلال  کران،  تہٕ  ناپاک  چیز  حرام  کران،  تہٕ  تِمو  پیٚٹھہٕ  چُھ  بار  والان  یِم  تِمن  نکھس  ٲسۍ  تہٕ  تِمہٕ  بندشہِ  چُھکھ  مٕژراوان  یِمن  تِم  گٔنڈِتھ  ٲسۍ۔  ﴿یعنی  تِہندیٚن  فُقہاہَن  ہٕنزو  پننیو  قانونی  زٲوِجارو  سٍتۍ،  تِہِندیٚن  رٲہِبن  ہٕندیٚو  پننیو  زُہدکیو  مبالغو  سٍتۍ  تہٕ  تِہندِ  جٲہل  عوام کیو  پننیو  تَوہماتَو  تہٕ  خۅد  ساختہٕ  حدودَو  تہٕ  ضٲبطو  سٍتۍ  یِمن  بارن  تل  تِہٕنز  زندگی  دبٲوِتھ  چھےٚ  تھٲومٕژ  تہٕ  یِمن  بندِشن  منٛز  کھٔسِتھ  چَھکھ  تھٲومٕژ،  یِہ  پیغمبر  چُھو  تِم  سٲری  بور  وَالان  تہٕ  تمام  بندشہِ  پُھٹرٲوِتھ  چُھ  زندگی  آزاد  کران﴾  لہٰذا  یِم  لُکھ  أمِس  پیٚٹھ  ایمان  اَنن،  تہٕ  أمِس  کرن  حمایت  تہٕ  مدد،  تہٕ  تمہِ  روشنی  ہٕنز  کرن  پیروی  یۅسہِ  أمِس  سٍتۍ  نٲزِل  چھےٚ  کرنہٕ  آمٕژ،  تِمے  چِھ  فلاح  لبن  وٲلۍ۔"
  },
  {
    "verse_id": 158,
    "translation": "اے  محمدؐ  ؤنِو  زِ،  اے  انسانو  بٕہ  چُھس  تۅہیِہ  سارِنٕے  کُن  تس  اللہ  تعالیٰ  سُند  پیغمبر،  یُس  زمین  تہٕ  آسمانن  ہٕنزِ  بادشٲہی  ہُند  مٲلک  چُھ،  تس  ورٲے  چُھنہٕ  کانٛہہ  خُداے،  سُے  چُھ  زندگی  بخشان  تہٕ  سُے  چُھ  موت  دِوان۔  لہٰذا،  أنِو  ایمان  خُدایس  پیٚٹھ  تہٕ  تٔمۍ  سٕندِس  سوزنہٕ  آمتِس  نبی  اُمّی یس  پیٚٹھ  یُس  اللہ  تعالیٰ  تہٕ  تٔمۍ  سٕندۍ  ارشادات  مانان  چُھ،  بیٚیہِ  کٔرِو  پیروی  تٔمۍ  سٕنز،  اُمید  چھےٚ  زِ  توٚہۍ  لٔبِو  سِیٚز  وَتھ۔"
  },
  {
    "verse_id": 159,
    "translation": "موسیٰ  علیہ  السلام  سٕندِس  قومس  منٛز  اوس  اکھ  دوٚر  تِیُتھ  تہِ  یُس  حق  مطٲبق  ہدایت  اوس  دِوان  تہٕ  حق  مطابٕقے  اوس  انصاف  تہِ  کران۔"
  },
  {
    "verse_id": 160,
    "translation": "تہٕ  اسہِ  ٲس  اتھ  قومس  بَہَن  ﴿12﴾  گرن  منٛز  تقسیم  کٔرِتھ  تِمن  مُستقل  دریٚن  ﴿ٹولن﴾  ہٕنز  شکل  دِژمٕژ،  تہٕ  ییٚلہِ  موسیٰ  علیہ  السلامس  پنٕنۍ  قومن  آب  موٚنگ،  اسہِ  کوٚر  تس  اِشارٕہ،  زِ  فلٲنۍ  پلس  تراو  پننہِ  لورِ  سٍتۍ  ژٔنڈ،  چنانچہِ  تمی  ساعتہٕ  درٛاے  تمہِ  پلہٕ  منٛزٕ  باہ  ناگ،  تہٕ  پرٛتھ  دٔرۍ  کٔر  پننہِ  آب  نِنٕچ  جاے  ﴿یارٕبل﴾  مقرر،  اسہِ  کوٚر  تِمن  پیٚٹھ  اوٚبرُک  سایِہ  تہٕ  تِمن  پیٚٹھ  وول  من  و  سلوٰی،  کھیٚیِو  تِم  پاک  چیز  یِم  اَسہِ  تۅہیِہ  بخشمٕتۍ  چِھو۔  مگر  امہِ  پتہٕ  یِکینژھاہ  تِمو  کوٚر،  سُہ  کوٚرُکھ  نہٕ  اسہِ  پیٚٹھ  ظلم  بلکہ  روٗدۍ  پٲنۍ  پانس  ظلم  کران۔"
  },
  {
    "verse_id": 161,
    "translation": "یاد  کٔرِو  سُہ  وقت  ییٚلہِ  تِمن  وَننہٕ  اوس  آمُت  زِ،  یتھ  بستی  منٛز  گٔژِھتھ  بٔسِو،  تہٕ  امہِ  کہ  پیداوارٕ  نِشہِ  کٔرِو  پننہِ  منشہِ  مطٲبق  روزی  حٲصل  بیٚیہِ  گژِھو  حِطتُہ  حِطتُہ  وَنان  تہٕ  شہرکِس  دروَازس  أژِو  سجدٕہ  کران  کران،  أسۍ  کرو  تُہٕندۍ  خطا  معاف،  تہٕ  نیک  رٔوِیِہ  تھاون  والیٚن  کرَو  مزید  فضل  عطا۔"
  },
  {
    "verse_id": 162,
    "translation": "مگر  یِم  لُکھ  تِمو  منٛزٕ  ظٲلِم  ٲسۍ  تِمو  بدلٲو  سۅ  کتھ  یوسہٕ  تِمن  وَننہٕ  ٲس  آمٕژ،  تہٕ  نتیجہِ  درٛاو  یِہ  زِ  اسہِ  سوٗز  تِہندِس  ظلم  کِس  پاداشس  منٛز  تِمن  پیٚٹھ  آسمانہٕ  عذاب۔"
  },
  {
    "verse_id": 163,
    "translation": "بیٚیہِ  پٕرٛژھۍ تو  یِمن  تمہِ  بستی  ہُند  حال  تہِ  یۅسہٕ  سمندر  بٔٹھِس  پیٚٹھ  ٲس۔  ﴿مُحقِّقن  ہُند  غٲلب  توجہ  چُھ  اتھ  کُن  زِ  یِہ  جاے  ٲس  اَیلہ  نَتہٕ  ایلات  نَتہٕ  ایلوت،  اَتھ  جایِہ  چُھ  وۅنۍ  اسرٲئیلٕکۍ  یہوٗدۍ  ریاستن  اَمی  ناوُک  اکھ  بندرگاہ  بنوومُت  تہٕ  اَتھ  نکھے  چُھ  اُردنُک  مشہور  بندرگاہ  عقبہ﴾  یِمن  پٲوِو  یاد  سُہ  واقعہ  زِ  تَتِکۍ  لُکھ  ٲسۍ  سَبت  ﴿بٹہٕ  وارِ﴾  دۅہ  اللہ  تعالیٰ  سٕندیٚن  احکامن  ہٕنز  خلاف  ورزی  کران،  بیٚیہِ  یِہ  زِ  گاڈٕ  آسہٕ  سبت  کہ  دۅہے  ہیوٚر  کھٔسۍ  کھٔسۍ  ﴿آب  کِس﴾  سطحس  پیٚٹھ  تِمن  برونٹھ  کُن  یِوان۔  تہٕ  سَبت  ورٲے  آسہٕ  نہٕ  باقی  دۅہن  یِوان،  یِہ  اوس  امہِ  موجوب  سپدان  زِ  أسۍ  ٲسۍ  تِہنزن  نافرمٲنِیَن  ہٕندِ  وجہ  کِنۍ  تِم  آزمٲیشہِ  منٛز  تراوان۔"
  },
  {
    "verse_id": 164,
    "translation": "بیٚیہِ  پٲوِو  تِمن  یِتہِ  یاد  ییٚلہِ  تِمو  منٛزٕ  أکۍ  دٔرۍ  دوٚیِمِس  دٔرِس  ووٚنمُت  اوس  زِ،  توٚہۍ  کیازِ  چِھو  تِتھیٚن  لُکن  نصیحت  کران  یِمن  اللہ  تعالیٰ  ہلاک  کرن  وول  چُھ،  نَتہٕ  چُھکھ  سخت  سزا  دِنہٕ  وول۔  تِمو  دِژَاو  جواب  زِ،  أسۍ  چِھ  یِہ  سورُے  تُہندِس  ربّس  برونٛہہ  کنہِ  پنٕنۍ  معذرت  پیش  کرنہٕ  خٲطرٕ  کران  تہٕ  یِہ  اُمید  چِھ  کران  زِ  شاید  ما  لاگن  یِم  لُکھ  تٔمۍ  سٕنزِ  نافرمانی  نِشہِ  پرہیز  کرُن۔"
  },
  {
    "verse_id": 165,
    "translation": "ٲخر کار  ییٚلہِ  تِمو  تِم  ہدایات  بِلکُلٕے  فراموش  کٔرۍ  یِم  تِمن  یاد  ٲسۍ  کرناونہٕ  آمٕتۍ،  اَسہِ  بچٲوۍ  تِم  یِم  بُرٲیی  نِشہِ  رُکاوان  ٲسۍ،  تہٕ  باقٕے  سٲری  لُکھ  یِم  ظٲلم  ٲسۍ  رٔٹۍ  تِہنزن  نافرمٲنِیَن  پیٚٹھ  سخت  عذابس  منٛز۔"
  },
  {
    "verse_id": 166,
    "translation": "پتہٕ  ییٚلہِ  تِم  پوٗرٕ  سرکشی  سان  سۅے  کٲم  کران  روٗدۍ  ییٚمہِ  نِشہِ  تِم  رُکاونہٕ  ٲسۍ  آمٕتۍ،  پتہٕ  ووٚن  اَسہِ  تِمن  بٔنِو  پٔنزۍ،  ذلیل  و  خوار۔  ﴿امہِ  بیان  نِشہِ  لوٚگ  پے  زِ  اتھ  بستی  منٛز  چِھ  ترییِہ  قسمٕکۍ  لُکھ  ٲسِمٕتۍ۔  اکھ  تِم  یِم  بہادُری  سان  اللہ  تعالیٰ  سٕندیٚن  احکامن  ہٕنز  خلاف  ورزی  ٲسۍ  کران۔  دوٚیُم  تِم  یِم  بذاتِ  خۅد  پانہٕ  ٲسۍ  نہٕ  خلاف  ورزی  کران  مگر  یِہ  خلاف  ورزی  ٲسۍ  ژھوپہٕ  دم  کٔرِتھ  لوٚب  کُن  وُچھان  تہٕ  نصیحت  کرن  والیٚن  ٲسۍ  ونان  زِ،  یِمن  کم بختن  کیا  گژِھہ  نصیحت  سٍتۍ  حاصل۔  ترییِم  تِم  یُہُنٛد  ایمانی  غیرت  اللہ  تعالیٰ  سٕندیٚن  حدودن  ہٕنز  یِہ  ٹاکارٕہ  بے  حُرمتی  برداشت  ہیٚکہِ  ہے  نہٕ  کٔرِتھ  تہٕ  تِم  ٲسۍ  اَمہِ  خیالہٕ  نیکی  ہُنٛد  حکم  کرنس  تہٕ  بدی  نِشہِ  رکاونس  منٛز  سرگرم  زِ  شاید  ما  یِن  تِم  مجرم  لُکھ  یِہندِ  نصیحت  سٍتۍ  سیٚزِ  وتہِ  پیٚٹھ،  تہٕ  اگر  تِم  سِیٔز  وتھ  اختیار  کرن  نہٕ  تمہِ  پتہٕ  تہِ  کرو  أسۍ  پنُن  فرض  نکھہٕ  وٲلِتھ  خُدایس  برونٛہہ  کنہِ  پننہِ  براتُک  ثبوت  پیش۔  اَتھ  صوٗرتس  منٛز  ییٚلہِ  اتھ  بستی  پیٚٹھ  اللہ  تعالیٰ  سُند  عذاب  آو،  قرآنِ  مجید  چُھ  وَنان  زِ  یِمو  ترییٚو  دَریو  منٛزٕ  آو  صرف  ترٛییم  دوٚرُے  یوت  امہِ  نِشہِ  بچاونہٕ  تِکیازِ  أمۍ  ٲس  خُدایس  برونٛہہ  کنہِ  پنٕنۍ  معذرت  پیش  کرنٕچ  فکر  کٔرمٕژ  تہٕ  یۅہے  اوس  ییٚمۍ  پننہِ  براتُک  ثبوت  اوس  فراہم  کٔرِتھ  تھوومُت۔  باقی  دۅن  دٔریٚن  ہُند  شمار  سپُد  ظٲلِمن  منٛز  تہٕ  تِم  سپدۍ  پننِس  جُرمہٕ کِس  حدس  تام  عذابس  منٛز  مبتلا۔  البتہ  پٔنزۍ  آے  صرف  تِم  لُکھ  بناونہٕ  یِم  پوٗرٕ  سرکشی  سان  حکمٕچ  خلاف  ورزی  روٗدۍ  کران  پکان﴾"
  },
  {
    "verse_id": 167,
    "translation": "بیٚیہِ  کٔرِو  یاد  ییٚلہِ  تُہٕندۍ  ربّن  اعلان  کوٚر  زِ،  سُہ  روزِ  برابر  قیامتس  تام  بنی  اسرٲئیلس  پیٚٹھ  تِتھۍ  لُکھ  مُسلّط  کران،  یِم  تِمن  بدترین  عذاب  دِن۔  پٔزۍپٲٹھۍ  چُھ  تُہُند  ربّ  عذاب  دِنس  منٛز  تیز،  تہٕ  پٔزۍپٲٹھۍ  چُھ  سُہ  درگزرس  تہٕ  رحمس  تہِ  کٲم  ہیٚنہٕ  وول۔"
  },
  {
    "verse_id": 168,
    "translation": "اسہِ  کٔرۍ  تِم  زمینس  اندر  چھلہِ  چھلہِ  کٔرِتھ  واریاہن  قومن  منٛز  تقسیم،  کینہہ  لُکھ  ٲسۍ  تِمن  منٛز  نیک  تہٕ  کینہہ  ٲسۍ  اَمہِ  نِشہِ  مختلف،  تہٕ  أسۍ  روٗدۍ  تِمن  جان  تہٕ  خراب  حالاتو  سٍتۍ  آزمٲیش  کران  زِ  شاید  ما  پھیرن  پوٚت۔"
  },
  {
    "verse_id": 169,
    "translation": "پتہٕ  سپدۍ  بروٗنٹھمیو  نٔسلو  پتہٕ  تِتھۍ  ناخلف  یِہٕندۍ  جانشین  یِم  کتابِ  الہٰی  ہٕندۍ  وٲرث  ٲسِتھ  ییٚمۍ  دُنیاہکۍ  فٲیدٕہ  چھ  وٹان۔  بیٚیہِ  چِھ  وَنان  زِ  توقع  چُھ  اسہِ  یِیہِ  معاف  کرنہٕ،  پتہٕ  اگر  سُے  متاعِ  دُنیا  چُھکھ  برونٛہہ  کُن  یِوان،  تَھپھ  دِتھ  چِھ  تَتھ  رٹان،  کیا  یِمن  چُھنا  کتابہِ  ہُند  عہد  ہیٚنہٕ  آمُت  زِ  اللہ  تعالیٰ  سٕندِس  ناوس  پیٚٹھ  ؤنِن  سۅے  کتھ  یۅسہٕ  حق  آسہِ؟  تہٕ  یِمو  چُھ  پانہٕ  پوٚرمُت  یِہ  کتابہٕ  منٛز  چُھ  لیٚکھِتھ،  ٲخرتُک  قیام  گاہ  چُھ  خدا  ترس  لُکن  خٲطرے  بہتر۔  ﴿یتھ  آیتس  ہیٚکن  زٕ  ترجمہٕ  گٔژِھتھ۔  اکھ  سُہ  یُس  اَسہِ  متنس  منٛز  چُھ  کوٚرمُت۔  دوٚیُم  یِہ  زِ،  پرہیز  گار  لُکن  خٲطرٕ  چُھ  آخرت کُے  قیام  گاہ  بہتر۔﴾  کیا  توٚہۍ  چِھونا  یِہ  کتھہِ  رَژھ  تہِ  سمجھان؟"
  },
  {
    "verse_id": 170,
    "translation": "یِم  لُکھ  کتابہِ  ہٕنز  پابندی  چِھ  کران  تہٕ  یِمو  نماز  چھےٚ  قایم  کٔرِتھ  تھٲومٕژ،  پٔزۍپٲٹھۍ  کرو  نہٕ  أسۍ  یِتھیٚن  نیک  کردار  لُکن  ہُند  اجر  ضائع۔"
  },
  {
    "verse_id": 171,
    "translation": "تِمن  چھا  سُہ  وقت  تہِ  یاد  ییٚلہِ  اسہِ  پہاڑ  ہِلٲوِتھ  تِمن  پیٚٹھ  تِتھہٕ  پٲٹھۍ  تھوو  زِ  زَنتہٕ  سُہ  چھٔتٕر  چُھ  تہٕ  تِم  ٲسۍ  گُمان  کران  زِ  سُہ  پیٚیِہ  تِمن  پیٚٹھ،  تہٕ  تمہِ  وقتہٕ  اوس  اَسہِ  تِمن  ووٚنمُت  زِ  یۅسہٕ  کتاب  أسۍ  تۅہیِہ  دِوان  چِھو  یِہ  رٔٹِو  مضبوطی  سان  تھپھ  کٔرِتھ،  تہٕ  یِکینژھاہ  اَتھ  منٛز  لیٚکھِتھ  چُھ  تہِ  تھٲوِو  یاد،  توقع  چُھ  زِ  توٚہۍ  روٗزِو  غلط  کٲری  نِشہِ  بٔچِتھ۔"
  },
  {
    "verse_id": 172,
    "translation": "تہٕ  اے  نبیؐ،  لُکن  پٲوِو  سُہ  وقت  یاد  ییٚلہِ  تُہٕندۍ  ربّن  بنی  آدم  سٕندیو  پُشتو  منٛزٕ  تِہُند  نسل  اوس  کوڈمُت۔  تہٕ  تِمن  اوسُن  خۅد  تِم  پانس  پیٚٹھ  گواہ  بنٲوِتھ  پُرٛوژھمُت،  کیا  بٕہ  چُھس نا  تُہُند  ربّ؟  تِمو  ووٚن،  ضرور  ژٕے  چُھکھ  سون  ربّ،  أسۍ  چِھ  اتھ  پیٚٹھ  گوٲہی  دِوان۔  ﴿یِتھہٕ  پٲٹھۍ  زَن  واریاہو  حدیثو  نِشہِ  پے  چُھ  لگان  زِ  یِہ  معاملہٕ  چُھ  آدمؑ  سٕندِس  تخلیق کِس  موقعس  پیٚٹھ  پیش  آمُت۔  تمہِ  وقتہٕ  یِتھہٕ  پٲٹھۍ  فرشتن  جمع  کٔرِتھ  گۅڈنِکِس  انسانس  سجدٕہ  اوس  کرناونہٕ  آمُت  تہٕ  زمینس  پیٚٹھ  اوس  انسان  سٕندِ  خلافتُک  اعلان  کرنہٕ  آمُت  تِتھے  پٲٹھۍ  اوس  آدمؑ  سُند  سورُے  نسل  تہِ  یُس  قیامتس  تام  پٲدٕ  سپدن  وول  اوس  بیک  وقت  وجود  تہٕ  شعور  بخشِتھ  خُداین  پانس  برونٛہہ  کنہِ  حاضر  کوٚرمُت  تہٕ  تِمن  نِشہِ  ٲسٕن  پننہِ  ربوبیتچٕ  شہادت  رٔٹمٕژ﴾  یِہ  کوٚر  اَسہِ  امہِ  موجوب  زِ  توٚہۍ  گٔژِھو  نہٕ  قیامت  کہ  دۅہ  یِہ  وَنٕنۍ  زِ،  أسۍ  ٲسۍ  امہِ  کتھہِ  نِشہِ  بے خبر۔"
  },
  {
    "verse_id": 173,
    "translation": "نَتہٕ  گٔژِھو  نہٕ  یِہ  وَنٕنۍ  زِ،  شِرکُک  ابتدا  اوس  سٲنۍ  مٲلۍ  بُڈِبَبن  اسہِ  برونٛہہ  کوٚرمُت،  تہٕ  أسۍ  زاے  تِہندِ  نسلہٕ  منٛزٕ  پوٚتُس،  پتہٕ  کیا  توٚہۍ  چِھوٕہ  اَسہِ  اتھ  قصورس  پیٚٹھ  رٹان  یُس  غلط  کار  لُکَو  کوٚرمُت  اوس؟"
  },
  {
    "verse_id": 174,
    "translation": "وُچِھو،  یِتھہٕ  پٲٹھۍ  چِھ  أسۍ  واضح  طور  نِشٲنیِہ  پیش  کران،  ﴿یعنی  حق کہ  معرفتٕکۍ  تِم  نشانات  یِم  انسانس  پننِس  نفسَس  منٛز  موجود  چِھ  تہٕ  حقیقتس  کُن  چِھس  رہنمٲیی  کران﴾  تہٕ  امہِ  موجوب  چِھ  کران  زِ  یِم  لُکھ  پھیرن  پوٚت۔"
  },
  {
    "verse_id": 175,
    "translation": "تہٕ  اے  نبیؐ،  یِمن  برونٛہہ  کنہِ  کٔرِو  تس  شخصہٕ  سُند  حال  بیان  یس  اَسہِ  پننیٚن  آیاتن  ہُند  علم  عطا  اوس  کوٚرمُت،  مگر  سُہ  ژوٚل  تِہنزِ  پابندی  نِشہِ،  ٲخرکار  لوٚگ  شیطان  تس  پتہٕ،  یوٚت  تام  زن  سُہ  ڈلہِ متیٚن  لُکن  منٛز  روٗد  شٲمل  سپدِتھ۔"
  },
  {
    "verse_id": 176,
    "translation": "اگر  أسۍ  ییٚژِھ ہَو  تیٚلہِ  کرہَو  أسۍ  تس  یِمو  آیاتو  ذریعہ  بلندی  عطا،  مگر  سُہ  روٗد  زمین سٕے  کُن  نٔمِتھ  تہٕ  بیٚیہِ  روٗد  پننہِ  نفسہٕ چِہ  خوٲہشہِ  پتے  لہٰذا  گٔیِہ  تٔمۍ  سٕنز  حالت  ہوٗنۍ  سٕنز  ہِش،  زِ  توٚہۍ  کٔرِو  تس  پیٚٹھ  حملہ  توتہِ  روزِ  سُہ  زیٚو  آویزان  ترٛٲوِتھ،  تہٕ  سُہ  ترٲوِیوٗن  یلہٕ  توتہِ  روزِ  سُہ  زیٚو  آویزان  ترٲوِتھ۔  ﴿مفسرو  چھےٚ  عہدِ  رسالتس  تہٕ  امہِ  برونٛٹھمہِ  تواریخ  کیٚن  مختلف  شخصن  پیٚٹھ  یِہ  مِثال  چسپاں  کٔرمٕژ  البتہ  چھےٚ  حقیقت  یِہ  زِ  سُہ  خاص  شخص  چُھ  پردس  تل  یُس  یتھ  مِثالہِ  منٛز  پیشِ  نظر  اوس،  وٕں گوٚو  یِہ  مثال  چھےٚ  تس  پرٛتھ  شخصس  پیٚٹھ  چسپاں  سپدان  یس  منٛز  یِہ  صفت  آسہِ۔  اللہ  تعالیٰ  چُھ  تٔمۍ  سٕندِس  حالتس  ہوٗنِس  سٍتۍ  ہِشر  دِوان  ییٚمۍ  سٕنز  پرٛتھ  وقتہٕ  آویزان  زیٚو  تہٕ  پشپہٕ وٕنۍ  پھیٖن  اکہِ  ژھیٚتہٕ  نہ  گژھن  والہِ  حرص کہ  نارُک  تہٕ  زانٛہہ  نَہ  سیر  گژھن  والہِ  نیّتُک  پے  چھےٚ  دِوان۔  یِہ  مٲنۍتو  سۅے  ہِش  مِثال  ییٚلہِ  کانٛہہ  دُنیاہس  منٛز  طمع  تہٕ  لالچہِ  منٛز  اوٚن  چُھ  سپدان  تس  چِھ  پتہٕ  ونان  أمِس  چُھ  ہوٗن  گوٚمُت  یِہ  چُھ  مٔکرِس  پیٚومُت﴾  یٔہے  مثال  چھےٚ  تِمن  لُکن  ہٕنز  یِم  سانیٚن  آیاتن  بُتھ  چِھ  پِھران۔  یِمہِ  دلیلہٕ  روٗزِو  توٚہۍ  یِمن  بوزناوان،  بنان  چُھ  زِ  یِم  ما  کرن  غور  و  فکر۔"
  },
  {
    "verse_id": 177,
    "translation": "سیٚٹھاہ  بُرٕ  مِثال  چھےٚ  تِمن  لُکن  ہٕنز  یِمو  سانیٚن  آیاتن  بُتھ  پِھیُر،  تہٕ  تِم  چِھ  روٗدِمٕتۍ  خۅد  پانس  پیٚٹھ  ظلم  کران۔"
  },
  {
    "verse_id": 178,
    "translation": "یَس  اللہ  تعالیٰ  ہدایت  بخشہِ،  بس  سُے  چُھ  ہدایت  لبان  تہٕ  یَس  اللہ  تعالیٰ  پننہِ  رہنمٲیی  نِشہِ  محروم  کرِ  سُے  چُھ  روزان  ناکام  تہٕ  نامُراد  بٔنِتھ۔"
  },
  {
    "verse_id": 179,
    "translation": "تہٕ  یِہ  چھےٚ  حقیقت  زِ  واریاہ  جِن  تہٕ  انسان  چِھ  تِتھۍ  یِم  اسہِ  جہنم  خٲطرے  چِھ  پٲدٕ  کٔرِمٕتۍ  تِمن  چِھ  دل  تہٕ  دماغ  مگر  تِم  چِھنہٕ  یِمو  سٍتۍ  سونچان،  تِمن  چھےٚ  أچھ  مگر  تِم  چِھنہٕ  یِمو  سٍتۍ  وُچھان۔  تِمن  چِھ  کَن  مگر  تِم  چِھنہٕ  یِمو  سٍتۍ  بوزان،  تِم  چِھ  جانورن  ہٕندۍ  پٲٹھۍ  بلکہ  تِہندِ  کھۅتہٕ  تہِ  گٔژھۍتھٕے،  یِم  چِھ  تِم  لُکھ  یِم  غفلتس  منٛز  چِھ  رٲوِمٕتۍ۔  ﴿یعنی  اسہِ  ٲسۍ  یِم  دل،  دماغ،  أچھو  تہٕ  کَنو  سان  پٲدٕ  کٔرِمٕتۍ  مگر  یِمو  ظٲلِمو  ہِیٔژ  نہٕ  یِمن  کانٛہہ  کٲم  تہٕ  ٲخرکار  بنے  پننیو  غلط  کٲرِیو  کِنۍ  جہنمس  قٲبل﴾"
  },
  {
    "verse_id": 180,
    "translation": "اللہ  تعالیٰ  چُھ  رٕتیٚن  ناون  ہُند  حقدار،  تس  دِیِو  رٕتیٚو  ناوَو  سٍتی  آلو،  تہٕ  تِم  لُکھ  ترٲوِیوٗکھ  یِم  تٔمۍ  سُند  ناو  تھاونس  منٛز  سیٚزرٕ  نِشہِ  ڈَلان  چِھ،  یِکینژھاہ  تِم  کران  چِھ  تَمِیُک  بدلہٕ  میلہِ  تِمن  ضرور۔  ﴿رٔتیٚن  ناون  ہُند  چُھ  مُراد  تِم  ناو  یِمَو  سٍتۍ  اللہ  تعالیٰ  سٕندِ  عظمتُک  تہٕ  برتری  ہُند،  تٔمۍ  سٕندِ  تقدّسُک  تہٕ  پٲکیزگی  ہُند،  تہٕ  تٔمۍ  سٕندیٚن  کمال  کیٚن  صفاتن  ہُند  اِظہار  آسہِ  سپدان۔  اللہ  تعالیٰ  سُند  ناو  تھاونس  منٛز  سیٚزِرٕ  نِشہِ  ڈلُن  چُھ  یِہ  زِ  خُدایس  یِن  تِم  ناو  دِنہٕ  یِم  تٔمۍ  سٕندِ  مرتبہٕ  نِشہِ  ؤسۍ  پایِہ  آسن،  یِم  تٔمۍ  سٕندِس  ادبس  خلاف  آسن،  یِمو  سٍتۍ  عیب  تہٕ  نقص  تس  کُن  منسوٗب  آسن  سپدان  یا  یِمو  سٍتۍ  تٔمۍ  سٕندِس  اقدس  تہٕ  اعلیٰ  ذاتس  متعلق  کُنہِ  غلط  عقیدُک  اِظہار  آسہِ  سپدان﴾"
  },
  {
    "verse_id": 181,
    "translation": "سٲنِس  مخلوقس  منٛز  چُھ  اکھ  دوٚر  تِیُتھ  تہِ  یُس  ٹھیک  پٲٹھۍ  حقہٕ  مطابق  ہدایت  تہٕ  حقہٕ  مطابق  انصاف  چُھ  کران۔"
  },
  {
    "verse_id": 182,
    "translation": "روٗدۍ  تِم  لُکھ  یِمو  سانیٚن  آیاتن  بُتھ  چُھ  پِھیُرمُت،  تِم  نِموکھ  أسۍ  درجہ  پتہٕ  درجہ  تمہِ  طریقہٕ  تبٲہی  کُن  زِ  تِمن  لگہِ  نہٕ  پے  تہِ۔"
  },
  {
    "verse_id": 183,
    "translation": "بہٕ  چُھس  تِمن  ڈیٚجر  ترٛاوان،  بے شک  چھےٚ  میٲنۍ  تدبیر  پۅختہٕ۔"
  },
  {
    "verse_id": 184,
    "translation": "بیٚیہِ  کیا  یِمو  لُکو  سونچ نا  زانٛہہ؟  یِہندِس  رفیقس  پیٚٹھ  چُھنہٕ  جنونُک  کانٛہہ  اثر۔  ﴿رفیق  چِھ  مُراد  محمدؐ۔  حضور  صلی  اللہ  علیہ و سلمن  چُھ  مکہ کیٚن  لُکن  ہُند  رفیق  امہِ  موجوٗب  وَننہٕ  آمُت  زِ  تِم  ٲسۍ  نہٕ  تِمن  خٲطرٕ  غیر  زان۔  تِم  زاے  تِمنٕے  منٛز،  تِمنٕے  درمیان  گُزورُکھ  لۅکچار،  جوٲنی  تہٕ  بُجر،  نبوّت  برونٛہہ  اوس  سورُے  قوم  تِمن  سیٚٹھاہ  سلیمُ  الطبع  تہٕ  صحیح  الدّماغ  انسان  سٕندِ  حیثیتہٕ  زانان۔  نبوّت  پتہٕ  ییٚلہِ  تِمو  اللہ  تعالیٰ  سُند  کلام  لوگ  واتناوُن،  اچانک  لوگُکھ  تِمن  مجنون  ونُن۔  یِہ  کتھ  چھےٚ  ٹاکارٕ  زِ  جنونُک  حکم  اوس  نہٕ  تِمن  کتھن  پیٚٹھ  کینہہ  یِمہٕ  حضورؐ  نبی  سپدَنہٕ  برونٹھ  ٲسۍ  کران  بلکہ  اوس  تِمنٕے  کتھن  پیٚٹھ  لگاونہٕ  یِوان  یِمن  ہُند  تبلیغ  نبی  سپدَنہٕ  پتہٕ  تِمو  کوٚر۔  اَمی  وجہ  کِنۍ  چُھ  فرماونہٕ  یِوان  زِ  یِمو  لُکو  چھا  زانٛہہ  سوٗنچمُت  تہِ،  ٲخر  کۅسہٕ  کتھ  چھےٚ  یِمو  کتھو  منٛزٕ  جنونٕچ؟﴾  سُہ  چُھ  اکھ  خبردار  کرن  وول  یُس  ﴿بُرٕ  انجام  برونٹھ  کُن  یِنہٕ  برونٛہہ﴾  ٹاکارٕہ  پٲٹھۍ  باخبر  چُھ  کران۔"
  },
  {
    "verse_id": 185,
    "translation": "کیا  یِمو  لُکو  کوٚرنا  آسمان  تہٕ  زمین  کِس  انتظامس  پیٚٹھ  زانٛہہ  غور،  بیٚیہِ  وُچُھکھ  نا  أچھ  مٕژرٲوِتھ  کانٛہہ  چیز  تہِ  یُس  خُداین  چُھ  پٲدٕ  کوٚرمُت؟  تہٕ  کیا  یِمَو  سوٗنچ نا  یِتہِ  زِ  شاید  ما  آسہِ  تِہنزِ  زندگی  ہٕنز  مہلت  ختم  ہیٚژمٕژ  سپدٕنۍ؟  ٲخٕر  پیغمبرؐ  سٕندِ  اَمہِ  تنبیہ  پتہٕ  کۅسہٕ  کتھ  ہیٚکہِ  بیٚیہِ  تِژھ  ٲسِتھ  یَتھ  پیٚٹھ  یِم  ایمان  اَنن؟"
  },
  {
    "verse_id": 186,
    "translation": "یَس  اللہ  تعالیٰ  رہنمٲیی  نِشہِ  محروم  کرِ  تس  خٲطرٕ  چُھنہٕ  پتہٕ  کانٛہہ  رہنما،  تہٕ  اللہ  تعالیٰ  چُھ  یِمن  یِہنزِ  سرکشی  منٛزٕے  دربدر  یَلہٕ  تراوان۔"
  },
  {
    "verse_id": 187,
    "translation": "یِم  لُکھ  چِھو  تۅہیِہ  پرٛژھان  زِ  کَر  سپدِ  ٲخر  سۅ  قیامتچٕ  گٔر  نٲزِل؟  ؤنِو،  تمِیُک  علم  چُھ  میٲنِس  ربّ سٕے  نِشہِ،  تتھ  کرِ  پننِس  وقتس  پیٚٹھ  سُے  ظٲہر  آسمانن  تہٕ  زمینس  منٛز  آسہِ  سُہ  سیٚٹھاہ  سخت  وقت،  سُہ  یِیہِ  اچانک  تۅہیِہ  پیٚٹھ۔  یِم  لُکھ  چِھو  تۅہیِہ  تتھ  متعلق  تِتھہٕ  پٲٹھۍ  پٕرٛژھان  زَنتہٕ  توٚہۍ  تتھ  ژھارنس  کُن  چِھو  لگمٕتۍ۔  ؤنِو،  اَمِیُک  علم  چُھ  صرف  خُدایس  مگر  اکثر  لُکھ  چِھ  امہِ  حقیقت  نِشہِ  ناوٲقف۔"
  },
  {
    "verse_id": 188,
    "translation": "اے  نبیؐ  یِمن  ؤنِو  زِ،  بٕہ  چُھس  نہٕ  پننہِ  ذاتہٕ  خٲطرٕ  کُنہِ  نفع  تہٕ  نقصانُک  اختیار  تھاوان،  اللہ  تعالیٰ  ہٕے  یِکینژھاہ  یژھان  چُھ  تہِ  چُھ  سپدان،  تہٕ  اگر  مےٚ  غیبُک  علم  آسِہے  تیٚلہِ  کرہا  بٕہ  واریاہ  فٲیدٕہ  پننہِ  خٲطرٕ  حٲصل۔  تہٕ  مےٚ  واتہِ ہے  نہٕ  زانٛہہ  کانٛہہ  نقصان،  بٕہ  چُھس  محض  اکھ  خبردار  کرن  وول  تہٕ  خۅش  خبر  بوزناون  وول  تِمن  لُکن  خٲطرٕ  یِم  میٲنۍ  کتھ  مانن۔"
  },
  {
    "verse_id": 189,
    "translation": "سُہ  چُھ  اللہ  تعالیٰ  ہٕے  ییٚمۍ  توٚہۍ  اکہِ  جانہٕ  نِشہِ  پٲدٕ  کٔرِنو  تہٕ  تٔمۍ  سٕندی  جِنسہٕ  نِشہِ  بنووُن  تٔمۍ  سُند  جورٕہ  تاکہ  تس  نِشہِ  کرِ  سکون  حٲصل۔  پتہٕ  ییٚلہِ  مردن  تَس  وُرُن  کوٚر  پتہٕ  روٗد  تس  اکھ  خفیف  ﴿لوٚت﴾  ہیوٗ  حمل  یَتھ  تُلۍ  تُلۍ  سۅ  پھیران  تھوران  روٗز،  پتہٕ  ییٚلہِ  سۅ  گۅبیٚیہِ  دۅشوٕیو  کوٚر  خُدایس  پننِس  ربّس  دُعا  زِ،  اگر  ژےٚ  اَسہِ  جان  شُر  عطا  کوٚرتھن  تیٚلہِ  آسو  أسۍ  چٲنۍ  شُکر  گزار۔"
  },
  {
    "verse_id": 190,
    "translation": "مگر  ییٚلہِ  خُداین  یِمن  جان  تہٕ  تندرست  شُر  دِیُت،  پتہٕ  لٲگۍ  تِمو  تٔمۍ  سٕنز  بخچٲیِشہِ  تہٕ  عنایتس  منٛز  باقی  تٔمۍ  سٕندۍ  شریک  ٹھٔہراوٕنۍ۔  ﴿مطلب  چُھ  یِہ  زِ  اولاد  دِنہٕ  وول  چُھ  اللہ  تعالیٰ،  اگر  اللہ  تعالیٰ  زنانہِ  ہٕندِس  شکمس  منٛز  پوٚنز  یا  سرُپھ  یا  بیٚیہِ  کُنہِ  عجیب  شکلہِ  ہُند  حیوان  پٲدٕ  کرِ،  یا  بناوِ  شُرِس  یٔڈ  منٛزے  اوٚن،  زوٚر،  لوٚنگ،  یا  تھاوِ  تٔمۍ  سٕنزن  جسمٲنی،  ذہنی  تہٕ  نفسٲنی  قوّتن  منٛز  کانٛہہ  نُقُص،  تیٚلہِ  چُھنہٕ  کٲنٛسہِ  منٛز  یِہ  طاقت  زِ  اللہ  تعالیٰ  سٕندِس  اتھ  ساختس  ہیٚکہِ  بدلٲوِتھ۔  امہِ  حقیقت  نِشہِ  چِھ  مشرک  تہِ  تِتھے  پٲٹھۍ  باخبر  یِتھہٕ  پٲٹھۍ  کُنِس  خُدایس  مانن  وٲلۍ  چِھ۔  چنانچہ  چُھ  یۅہے  وجہ  زِ  بیٚیہِ  حسابہٕ  آسنہٕ کہ  وقتہٕ  چھےٚ  تمام  اُمیدٕ  اللہ  تعالیٰ سٕے  کُن  وابستہٕ  آسان  زِ  سُے  کرِ  جان  تہٕ  تندرست  شُر  پٲدٕ۔  پتہٕ  ییٚلہِ  اُمیدٕ  چھےٚ  پوٗرٕ  سپدان  تہٕ  اَکھ  مٲرۍموٚند  شُر  چُھ  تَھنہٕ  پیوان،  شکر  کرنہٕ  موجوب  چِھ  پتہٕ  نذر  تہٕ  نیاز  کٲنٛسہِ  دیوی،  کٲنسہِ  اوتارس،  کٲنٛسہِ  ؤلِیَس  یا  کٲنٛسہِ  حضرت  سٕندِس  ناوس  پیٚٹھ  کھالنہٕ  یِوان  تہٕ  شُرِس  چِھ  پتہٕ  تِم  ناو  تھاونہٕ  یِوان  زَنتہٕ  سُہ  خُدایس  ورٲے  بیٚیہِ  کٲنٛسہِ  ہٕندِ  عنایتُک  نتیجہ  چُھ﴾  اللہ  تعالیٰ  چُھ  سیٚٹھاہ  بلند  تہٕ  برتر  تِمو  مُشرِکانہٕ  کتھو  نِشہِ  یِمہٕ  یِم  لُکھ  کران  چِھ۔"
  },
  {
    "verse_id": 191,
    "translation": "کِتھۍ  نادان  چِھ  یِم  لُکھ  زِ  تِمن  چِھ  اللہ  تعالیٰ  سٕندۍ  شریک  ٹھہراوان  یِم  نہٕ  کُنہِ  چیزس  پٲدٕ  چِھ  کران،  بلکہ  چِھ  تِم  پانہٕ  خۅد  پٲدٕ  یِوان  کرنہٕ۔"
  },
  {
    "verse_id": 192,
    "translation": "تِم  نہ  ہیٚکن  یِمن  مدد  کٔرِتھ  تہٕ  نَہ  چُھکھ  پانسٕے  مدد  کرنُک  طاقت۔"
  },
  {
    "verse_id": 193,
    "translation": "اگر  توٚہۍ  یِمن  سیٚزِ  وَتہِ  پیٚٹھ  یِنٕچ  دعوت  دِیِو  تِم  یِن  نہٕ  تۅہیِہ  پتہٕ  پتہٕ۔  دۅشوٕنۍ  صوٗرتن  منٛز  چُھ  تُہٕندِ  خٲطرٕ  یکساں  خواہ  توٚہۍ  تِمن  آلو  کٔرۍتو  یا  خاموش  روٗزۍتو،  ﴿یعنی  یِمن  مشرکن  ہٕندیٚن  باطل  معبودن  ہُند  حال  چُھ  یِہ  زِ  کٲنٛسہِ  سِیٔز  وتھ  ہاوٕنۍ  تہٕ  پننیٚن  پیروکارن  رہنمٲیی  کرٕنۍ  چھےٚ  دوٗر،  تِم  بِچٲرۍ  چِھنہٕ  کٲنٛسہِ  رہنما  سٕنزِ  پیروی  قٲبل  تہِ  حتیٰ کہ  کٲنٛسہِ  آلو  کرن  وٲلۍ  سٕندِس  آلوس  تہِ  ہیٚکن  نہٕ  جواب  دِتھ﴾"
  },
  {
    "verse_id": 194,
    "translation": "اللہ  تعالیٰ  تٕرٛٲوِتھ  یِمن  توٚہۍ  لُکھ  ناد  چِھو  دِوان،  تِم  چِھ  محض  بندٕہ  یِتھہٕ  پٲٹھۍ  توٚہۍ  بندٕہ  چِھو،  یِمن  منگۍتو  دُعا  تہٕ  وُچھۍتَو،  یِم  دِنہٕ  تُہٕندیٚن  دُعاہَن  جواب،  اگر  یِہندِس  بارس  منٛز  تُہٕندۍ  خیالات  صحیح  چِھ۔"
  },
  {
    "verse_id": 195,
    "translation": "کیا  یِمن  چھا  کھۅر  زِ  تِمو  سٍتۍ  پکن؟  کیا  یِمن  چھا  اتھہٕ  زِ  تِمو  سٍتۍ  کرن  تھپھ؟  کیا  یِمن  چھا  أچھ  زِ  تِمو  سٍتۍ  وُچھن؟  کیا  یِمن  چھا  کَن  زِ  تِمو  سٍتۍ  بوزن؟  اے  نبیؐ،  یِمن  ؤنِو  زِ،  بُلٲوِیوٗکھ  پنٕنۍ  ٹھہراونہٕ  آمٕتۍ  شریک،  پتہٕ  کٔرِو  توٚہۍ  سٲری  مےٚ  خلاف  تدبیر  تہٕ  مےٚ  مَہ  دِیو  ہرگز  تہِ  مہلت۔"
  },
  {
    "verse_id": 196,
    "translation": "میون  حٲمی  تہٕ  مدد  کرن  وول  چُھ  سُہ  اللہ  تعالیٰ  ییٚمۍ  یِہ  کتاب  چھےٚ  نٲزِل  کٔرِمٕژ،  تہٕ  سُہ  چُھ  نیک  انسانن  حمایت  کران۔"
  },
  {
    "verse_id": 197,
    "translation": "اَتھ  برعکس  یِمن  توٚہۍ  اللہ  تعالیٰ  تٕرٛٲوِتھ  ناد  چِھو  لایان،  تِم  نہ  ہیٚکن  تۅہیِہ  مدد  کٔرِتھ،  تہٕ  نہ  چِھ  تِم  خۅد  پانسٕے  مدد  کرنس  قٲبل۔"
  },
  {
    "verse_id": 198,
    "translation": "بلکہِ  اگر  توٚہۍ  تِمن  سیٚزِ  وَتہِ  پیٚٹھہ  یِنہٕ  خٲطرٕ  ؤنِو  تِم  ہیٚکن  نہٕ  تُہٕنز  کتھ  تہِ  بوٗزِتھ،  بظٲہر  چُھ  تۅہیِہ  اَتھہِ  یِوان  زِ  تِم  چِھ  تۅہیِہ  کُن  وُچھان،  مگر  درحقیقت  چِھنہٕ  تِم  کِہِنۍ  تہِ  وُچھان۔"
  },
  {
    "verse_id": 199,
    "translation": "اے  نبیؐ،  نرمی  تہٕ  درگزرُک  طریقہٕ  کٔرِو  اختیار،  معروفُک  تلقین  گٔژِھو  کران،  تہٕ  جٲہلو  نِشہِ  روٗزِو  پتھ۔"
  },
  {
    "verse_id": 200,
    "translation": "اگر  شیطان  کُنہِ  وِزِ  تۅہیِہ  ہٕس  دِیِہ،  خُدایس  مٔنگِو  پناہ،  سُہ  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 201,
    "translation": "در حقیقت  یِم  متقی  چِھ  تِہُند  حال  چُھ  یِہ  آسان  زِ  اگر  کُنہِ  وِزِ  شیطان  سٕندِ  اثرٕ  سٍتۍ  کانٛہہ  بُرٕ  خیال  تِمن  یِوان  تہِ  چُھ  تِم  چِھ  فوراً  خبردار  گژھان  تہٕ  پتہٕ  چُھ  تِمن  صاف  اتھہِ  یِوان  زِ  تِمن  خٲطرٕ  کیا  چُھ  صحیح  طریقِ  کار۔"
  },
  {
    "verse_id": 202,
    "translation": "روٗدۍ  وۅنۍ  تِہندۍ  ﴿یعنی  شیطانن  ہٕندۍ﴾  بٲے،  تِم  چِھ  تِمن  تِہنزِ  گمرٲہی  منٛز  لَمان  پکناوان،  تہٕ  تِمن  چِھنہٕ  وَتہِ  ڈالنس  منٛز  کانٛہہ  کسر  پَتھ  کُن  تراوان۔"
  },
  {
    "verse_id": 203,
    "translation": "اے  نبیؐ،  ییٚلہِ  توٚہۍ  یِمن  لُکن  برونٛہہ  کنہِ  کانٛہہ  نشٲنی  ﴿یعنی  معجزٕہ﴾  پیش  چِھو  نہٕ  کران،  تیٚلہِ  چِھ  یِم  ونان  زِ  تۅہیِہ  کیازِ  کوٚرُو  نہٕ  پانس  خٲطرٕ  کُنہِ  نشٲنۍ  ہُند  انتخاب؟  یِمن  ؤنِو،  بٕہ  چُھس  صرف  تمہِ  وحی  ہٕنز  پیروی  کران  یۅسہٕ  میٲنۍ  ربّن  مےٚ  کُن  چھےٚ  سوٗزمٕژ،  یِمہٕ  چھےٚ  بصیرت چِہ  روشنیِہ  تُہٕندِس  ربّ  سٕندِ  طرفہٕ  بیٚیہِ  ہدایت  تہٕ  رحمت  تِمن  لُکن  خٲطرٕ  یِم  اتھ  قبول  کرن۔"
  },
  {
    "verse_id": 204,
    "translation": "ییٚلہِ  قرآن  تۅہیِہ  برونٛٹھہٕ  کنہِ  پرنہٕ  یِیہِ  تیٚلہِ  بوٗزِو  سُہ  توجہ  سان  تہٕ  خاموش  روٗزِو،  بنان  چُھ  تۅہیِہ  پیٚٹھ  تہِ  سپدِ  رحمت۔"
  },
  {
    "verse_id": 205,
    "translation": "اے  نبیؐ،  پنُن  ربّ  کٔرِیوٗن  یاد  دِلہٕ  مٔنزۍ  عٲجزی  سان  تہٕ  خوفہٕ  سان،  بیٚیہِ  کٔرِیوٗن  زیوِ  سٍتۍ  تہِ  لۅتہِ  لۅتہِ،  صُبحس  تہٕ  شامَس،  توٚہۍ  مَہ  بٔنِو  تِمو  لُکو  منٛزٕ  یِم  غفلتس  منٛز  چِھ  پیٚمٕتۍ۔"
  },
  {
    "verse_id": 206,
    "translation": "یِم  فرشتہٕ  تُہٕندِس  ربّس  نِشہِ  نزدیکی  ہُند  مقام  چِھ  تھاوان،  تِم  چِھنہٕ  زانٛہہ  پننِس  بجرٕکِس  غروٗرس  منٛز  یِتھ  تٔمۍ  سٕندِ  عبادت  نِشہِ  بُتھ  پِھران،  تِم  چِھ  تٔمۍ سٕنز  تسبیح  کران  تہٕ  تس  برونٛہہ  کنہِ  چِھ  نٔمِتھ  روزان۔  ﴿یتھ  جایِہ  چُھ  حُکم  زِ  یُس  شخص  یِہ  آیت  پرِ  یا  بوزِ  سُہ  کٔرِن  سجدٕہ۔  قرآن  مجیدس  منٛز  چِھ  یِتھۍ  ژۅداہ  ﴿14﴾  مقام  یِمن  جاین  سجدٕکۍ  آیات  چِھ  آمٕتۍ﴾"
  }
]