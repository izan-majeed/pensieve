[
  {
    "verse_id": 1,
    "translation": "اے  باایمانو  پیش  تٲبی  مہ  کٔرِو  خداے  سٕندِس  تہٕ  تِہٕندِس  پیغمبر  سٕندِس  حکمس  کُنہِ  کتھہِ  منٛز  یا  کُنہِ  کامہِ  منٛز  یعنی  یوٚت  تانۍ  نہٕ  تِہُنٛد  اجازت  آسہِ  توٚت  تانۍ  گژِھہ  نہٕ  پانے  گفتگو  کرُن  پانہٕ  وٲنۍ۔  اَمہِ  آیہ  کریمُک  شانِ  نزول  چھُ  یہِ  کہ  اکہِ  دۅہ  ٲسۍ  قبیلہ  بنی  تیمک  کینٛہہ  لوٗکھ  آمٕتۍ  نبی  کریم  صلی اللہ علیہ وسلم  سٕندِس  خدمتس  اندر۔  حضرت  ابوبکرصدیق  تہٕ  حضرت  عمر  رضی  اللہ  عنھما  ہن  درمیان  سپُد  اَتھ  مجلسہِ  منٛز  گفتگو  یتھ  کتھہِ  اندر  کہ  یِمن  لوٗکن  ہُنٛد  حاکم  کُس  کرون  مقرر  ﴿ابوبکر  صدیق  رضۍ  اللہ  عنہ،  تِم  ٲسۍ  دپان  ققعاع  بن  معبدس  نسبت،  عمر  بن  الخطاب  ٲسۍ  دپان  اقرع  بن  حابِس  نسبت،  گفتگوہس  اندر  سپٕز  تِہٕنزآواز  بلند  تٔتھۍ  پٮ۪ٹھ  سپٕدۍ  یِم  آیہ  کریمہ  نٲزل۔  بیٚیہِ  کھوٚژِو  خدایس،  بے  شک  اللہ  تعالیٰ  چھُ  تُہٕنزٕ  سارے  کتھہٕ  بوزوُن،  سارے  کامہِ  زانہٕ  وُن۔)"
  },
  {
    "verse_id": 2,
    "translation": "اے  باایمانو  بلند  مہ  ٲسِو  کران  آواز  پنٕنۍ  نبی  کریم  سٕنزِ  آوازِ  پٮ۪ٹھ،  بیٚیہِ  مہ  ٲسِوتِمن  سٍتۍ  بڈِ  کتھ  کران  یِتھہٕ  پٲٹھۍ  توٚہۍ  بڈِ  کتھ  چھِو  کران  اَکھ  أکِس  سٍتۍ۔  یا  مہ  ٲسِو  تِمن  آلو  دِوان  نامِ  مبارکہٕ  سٍتۍ  یا  کنیت  سٍتۍ،  یِتھہٕ  پٲٹھۍ  أکِس  بیٚیِس  توٚہۍ  آلو  دِوان  چھِو  بلکہ  ٲسِو  آلو  دِوان  تِمن  تِہٕندِ  نبوت  سٍتۍ  یا  عہدہ  رسالت  سٍتۍ۔  ونان  ٲسِو  یارسول  اللہ،  نتہٕ  یا  نبی  اللہ۔  یُتھنہٕ  تمہِ  سٍتۍ  ضایع  گژھن  تُہٕنزٕ  عملہٕ  تۅہیہِ  روزِنہٕ  خبرٕے۔"
  },
  {
    "verse_id": 3,
    "translation": "بے  شک  یِم  لوٗکھ  پننہِ  آوازٕ  چھِ  پست  کران  پیغمبر  خدا  صلی  اللہ  علیہ  وسلمس  برونٹھہٕ  کنہِ،  تِہِندۍ  دل  کٔرۍ  اللہ  تعالیٰ  ہن  خالص  تقویٰ  و  پرہیزگٲری  خٲطرٕہ۔  تِہِندۍ  خٲطرٕ  چھُ  مغفرت  تہٕ  بٔڈ  موٚزوٗرۍ  ٲخرتس  اندر۔"
  },
  {
    "verse_id": 4,
    "translation": "یِم  لوٗکھ  تۅہیہِ  یا  رسول  اللہ  آلو  دِوان  چھِ  حجرات  شریفو  نیٚبٕرۍ  کِنۍ  تِمو  اندرٕہ  واریاہ  لوٗکھ  چھِ  بے  عقل۔"
  },
  {
    "verse_id": 5,
    "translation": "ہرگاہ  تِم  ذرا  صبر  تہٕ  انتظار  کرہن  یوٚت  تانۍ  توٚہۍ  پانے  تِمن  نِشہِ  نِیرِہِو،  تہِ  اوس  تِہِندِ  خٲطرٕیژ  جان۔  ہرگاہ  تِم  لوٗکھ  وُنہِ  تہِ  توبہ  کرن  تِمن  یِیہِ  مغفرت  کرنہٕ  کیازِ  اللہ  تعالیٰ  چھُ  سیٹھاہ  مغفرت  کروُن،  سیٹھاہ  رحم  کروُن  تِہِندِ  حقہٕ  یِمن  پننہِ  غلطی  ہُنٛد  احساس  سپدِتھ  ندامت  پٲدٕہ  سپدِ۔"
  },
  {
    "verse_id": 6,
    "translation": "اے  باایمنو  ہرگاہ  کانٛہہ  شریر  شخصاہ  تۅہیہِ  نِشہِ  کانٛہہ  خبراہ  واتناوان  آسہِ  کٲنسہِ  خلاف،  تتھ  ٲسۍ  زیٚو  توٚہۍ  گۅڈٕہ  تحقیقات  کران  کہ  سۅ  چھا  پٔز  خبر  کِنہٕ  اَپٕز۔یُتھنہٕ  توٚہۍ  کُنہِ  قومس  یا  جماعتس  پٮ۪ٹھ  بے  خبری  منٛز  کانٛہہ  تکلیفاہ  واتنٲوِو  ییٚمہِ  سببہٕ  توٚہۍ  سپدِو  پننہِ  غلط  کارروٲیی  پٮ۪ٹھ  پتولکہِ  نٲدم  تہٕ  پشیمان۔  ییٚمہِ  آیہ  کریمُک  قصۂ  نزول  چھُ  کہ  حضورصلی اللہ علیہ وسلمو  سوٗزۍ  ولید  بنِ  عقبہ  بنی  مصطلقن  نِشہِ  زکوٰۃہ  وصول  کرنہٕ  خٲطرٕہ۔  ولیدس  تتھ  قبیلس  منٛز  اوس  زمانہ  جاہلیتس  منٛز  عداوت،  ولیدس  سپُد  توٚت  گژھنس  اندر  اندیشہِ۔  یِمو  ییٚلہِ  ولید  سٕندِ  یِنُک  بوٗز،  تِم  دراے  تس  استقبالس،  تٔمِس  گوٚو  گمان  کہ  یِم  ما  درٛاے  تِمس  قتل  کرنہٕ  خٲطرٕ۔  سُہ  آو  واپس  مدینہ  منورہ،  توٚت  وٲتِتھ  ووٚنُن  پننہِ  خیالہٕ  موجوب  کہ  تِم  حض  چھِ  مخالف  اسلام  سپٕدۍ  مٕتۍ۔  حضرتو  سوٗز  خالد  بن  ولید  تحقیقات  خٲطرٕ۔  تمو  کوٚر  تحقیقات  وارٕ  پٲٹھۍ  توپتہٕ  کوٚرُکھ  عرض  تِم  حض  چھِ  مکمل  طور  اسلامس  پٮ۪ٹھ  ثابت  تہٕ  محکم۔  بعض  روایتن  اندر  چھُ  کہ  تِم  اہلِ  قبیلہ  آے  پانہٕ  نبی  کریم  صلی اللہ علیہ  وسلمن  نِشہِ،  یِتھہٕ  پٲٹھۍ  سپُد  نٲزل  یہِ  آیہ  کریمہ۔"
  },
  {
    "verse_id": 7,
    "translation": "بیٚیہِ  زٲنِو  کہ  تۅہیہِ  منٛز  چھُ  موجود  پیغمبرِ  خدا،  توٚہۍ  مہ  ٲسِو  اَپُز  معاملہٕ  ہیتھ  تِمن  نِشہِ  یِوان۔  اللہ  تعالیٰ  چھُ  تِمن  اصل  حالاتن  پٮ۪ٹھ  مطلع  کران،  بیٚیہِ  چھےٚ  یہِ  تُہٕندِ  خٲطرپروردگارٕ  سٕندِ  طرفہٕ  بٔڑ  نعمت،  اَمہِ  نعمتُک  شکر  چھُ  یی  زِ  توٚہۍ  مہ  کٔرِو  تِمن  خلاف  کُنہِ  معاملس  اندر،  اَدٕہ  ٲسِتن  سُہ  دنیٲوی  معاملے،  توٚہۍ  مہ  تھٲوِو  یہِ  خیال  کہ  تِم  کرن  دنیاوی  معاملس  اندر  پانے  انہِ  رایہِ  سٍتۍ  موافقت  کیازِ  واریاہ  کتھہٕ  چھےٚ  تمہِ  قسمہٕ  چہ  آسان  کہ  ہرگاہ  تِمن  منٛز  تِم  تُہُنٛد  مانن،  تۅہیہِ  سٍتۍ  موافقت  کرن،  تمہِ  سٍتۍ  واتہِ  تۅہیہِ  سخت  ضریٚر،  لیکن  اللہ  تعالیٰ  ہن  بچٲوِو  توٚہۍ  مصیبت  نِشہِ۔  یِتھے  پٲٹھۍ  کہ  ایمانِ  کٲملُک  محبت  کوٚرنَو  عطا،  سُہ  حاصل  کرُن  کوٚرُن  تُہٕندین  دِلن  اندر  مرغوب  تہٕ  پسندیدٕہ،  کفر  تہٕ  فسق  یعنی  گناہ  کبیرہ  بیٚیہِ  متعلق  گناہن  ہٕنز  کٔرٕن  تۅہیہِ  نفرت  ییٚمہِ  سببہٕ  تۅہیہِ  پرتھ  وقتہٕ  چہُو  تلاش  آسان  نبی  کریم  صلی اللہ علیہ وسلم  سٕنز  رضامندی  حاصل  کرنُک۔  یِمے  بایامان  یِم  تکمیلِ  ایمانٕکۍ  دلدادٕہ  چھِ،  چھِ  دراصل  راہِ  راستس  پٮ۪ٹھ۔"
  },
  {
    "verse_id": 8,
    "translation": "پروردگارٕ  سٕندِ  فضلہٕ  سٍتۍ  تہٕ  مہربٲنی  سٍتۍ،  اللہ  تعالیٰ  چھُ  سورُے  زانہٕ  وُن  تہٕ  سیٹھاہ  حکمت  وول۔"
  },
  {
    "verse_id": 9,
    "translation": "بیٚیہِ  ہرگاہ  با  ایمانن  ہٕنزٕ  زٕہ  جمٲعژ  پانہٕ  وٲنۍ  لڑٲے  کرن،  توٚہۍ  کٔرِو  تِمن  منٛز  صلح،  یُس  چیز  بٲعث  چھُ  لڑایہِ  ہُنٛد،  سُہ  کٔرِو  دوٗر۔  پس  ہرگاہ  تِمو  دۅیو  اندرٕ  اَکھ  جماعت  بیٚیِس  جماعتس  پٮ۪ٹھ  زیادتی  کرِ،  توٚہۍ  کٔرِو  تس  زیادتی  کروُنِس  جماعتس  سٍتۍ  مقابلہ  یوٚت  تانۍ  تِم  رجوع  کرن  خداے  سٕندِس  حکمس  کُن۔پس  ہرگاہ  سۅ  جماعت  یِمو  زیادتی  کرییہِ  رجوع  کرن  خداے  سٕندِس  حکمس  کُن،  ادٕہ  کٔرِو  تِمن  منٛز  اصلاح  عدل  و  انصاف  سٍتۍ  بیٚیہِ  ٲسِو  پرتھ  معاملس  اندر  عدل  و  انصافُک  خیال  تھاوان۔  بے  شک  اللہ  تعالیٰ  ہس  چھِ  عدل  کروُنی  بندٕہ  ٹٲٹھۍ۔  اسہِ  یُس  تۅہیہِ  اصلاحُک  حکم  کوٚر  اَمُیک  وجہ  چھُ  کہ۔"
  },
  {
    "verse_id": 10,
    "translation": "باایمان  چھِ  دینس  منٛز  اشتراک  آسنہٕ  سببہٕ  پانہٕ  وٲنۍ  باے  باے۔  یِمن  اندر  چھُ  یہِ  اشتراک  فی  الدین  نسب  معنویاہ  اکھ۔پس  کٔرِو  توٚہۍ  اصلاٛ  پننین  باین  منٛز،  بیٚیہِ  کھوٚژِو  اللہ  تعالیٰ  ہس  کٲنسہِ  ہٕنز  طرف  دٲری  کرنس  یا  انتقامی  جذبس  کٲم  ہیٚنس  اندر،  یُتھ  تۅہیہِ  پٮ۪ٹھ  رحم  یِیہِ  کرنہٕ۔"
  },
  {
    "verse_id": 11,
    "translation": "اے  بایمانو،  تۅہیہِ  منٛزٕ  مہ  ٲسِن  کانٛہہ  مرد  مَردن  پٮ۪ٹھ  اَسان  تہٕ  ٹھٹھہٕ  کران،  شاید  ما  آسن  ٹھٹھہٕ  کروُنین  ہٕندِ  کھۅتہٕ  تِمے  یِمن  ٹھٹھہٕ  چھِ  یِوان  کرنہٕ  بہتر  تہٕ  افضل  خدایس  نِشہِ۔  بیٚیہِ  مہ  ٲسِن  زنانہٕ  ٹھٹھہٕ  کران  بیٚیَن  زنانن  کیازِ  شاید  ٹھٹھہٕ  کروُنین  زنانن  ہٕندِ  کھۅتہٕ  ما  آسن  تِمے  زنانہٕ  بہتر  تہٕ  افضل  خدایس  نِشہِ  یِمن  ٹھٹھہٕ  چھُ  یِوان  کرنہٕ،  بیٚیہِ  مہ  ٲسِو  اے  مردو  تہٕ  اے  زنانو،  اَکھ  أکِس  طعنہٕ  دِوان  تہٕ  عٲب  ژاران،  بیٚیہِ  مہ  ٲسِو  اَکھ  أکِس  ناو  تہٕ  ریٚژٕھہ  کڑان،  ایمان  پتہٕ  گناہُک  ناو  لگُن  چھُ  سیٹھاہ  یچھ  یعنی  یُس  شخص  بیٚیِس  شخصس  ریٚژٕھہ  کڑِ،  سُہ  چھُ  پانہٕ  گناہ  گار  سپدان،  تہِ  چھُنہٕ  باایمان  سٕندِ  خٲطرٕ  جان  یا  چھُ  مُراد  اَمہِ  منٛزٕ  کہ  ییٚلہِ  کٲنسہِ  ایمان  اوٚنمُت  آسہِ،  گناہو  نِشہِ  توبہٕ  کوٚرمُت  آسہِ  تس  گژھن  نہٕ  پامہٕ  دِنہٕ  بروٗنٹھِمین  کتھن  تہٕ  کامین  ہٕنزٕ،  یا  آسہِ  کانٛہہ  شخصاہ  تس  آسہِ  پیدٲیشی  کانٛہہ  عٲباہ  ،تس  تہِ  گژھن  نہٕ  تمِکۍ  طعنہٕ  دِنۍ،  تتھ  منٛز  کیا  چھُ  تٔمۍ  سُنٛد  قصور،  سُہ  چھُ  تِیُتھُے  یُتھ  کرٛالن  تھُر،  تتھ  چیزس  تٔمِس  طعنہٕ  دِیُن  چھےٚ  بے  عقلی۔  یِم  لوٗکھ  نہٕ  یِمو  چیزو  نِشہِ  توبہٕ  کرن،  تِم  چھِ  ظلم  کروُنیو  أندرٕ  یعنی  حقوق  العباد  تلف  تہٕ  ضایع  کروُنیو  اندرٕ  یُس  سزا  ظٲلمن  یِیہِ  دِنہٕ،  سُے  سزا  یِیہِ  تِمن  تہِ  دِنہٕ۔"
  },
  {
    "verse_id": 12,
    "translation": "اے  بایمانو،پتھ  روٗزِو  گُمانو  نِشہِ،  کیازِ  بعض  گمانہٕ  چھِ  گناہ  آسان،  ژَرژان  مَہ  ٲسِو  کٲنسہِ  یعنی  کٲنسہِ  أکۍ  سٕندین  حالاتن  درپے  مَہ  ٲسِو  روزان،  نہ  ٲسِن  تۅہیہِ  أندرٕ  أڈۍ  اَڈیٚن  ہٕنز  غیبت  کران  نہٕ  عٲب  گٕنزران،  کیا  تۅہیہِ  اندرٕہ  چھا  کانٛہہ  یُس  پننِس  مۅردٕہ  بٲے  سُنٛد  ماز  کھیٚتھ  ہیٚکہِ،  اَمِچ  چھےٚ  تۅہیہِ  یقیناً  نفرت  ٲسِتھٕے،  غیبت  کرٕنۍ  کِتھہٕ  پٲٹھۍ  چھےٚ  تۅہیہِ  پسند۔یِتہِ  گوٚو  اَکہِ  قسمہٕ  موٚکُر  تہٕ  مۅردٕہ  ماز  کھیوٚن۔  اَمِچ  تہِ  گژِھہ  تۅہیہِ  نفرت  آسٕنۍ،  مشابہتُک  وجہ  چھُ  یۅہے  کہ  یِتھہٕ  پٲٹھۍ  بٲے  سُند  ماز  کھیٚون  تس  بٲے  سٕندِ  تکلیفُک  بٲعث  چھُ  بنان  یِتھے  پٲٹھۍ  چھےٚ  تسٕنز  آبروریزی  تہِ  تِہِندِ  خٲطرٕ  تکلیفُک  بٲعث  بنان۔ اگر  چہ  غٲیبانہٕ  تِہٕنز  نامرغوب  کتھ  پھِرنہٕ  سٍتۍ  چہُنہٕ  تس  تکلیف  واتان  مگر  درذات  خۅد  چھُ  یہِ  اَمر  سخت  تکلیف  دِہ۔  اَمی  سببہٕ  فرمووُکھ  مشبہ  بہِ  آسنس  اندر  لفظِ  مَیتا۔کھوٚژِو  اللہ  تعالیٰ  ہس،  کٲنسہِ  ہٕنز  غیبت  کرٕنۍ  ترٲوِو،  تِمہِ  نِشہِ  کٔرِو  توبہٕ۔  بے  شک  اللہ  تعالیٰ  چھُ  سیٹھاہ  توبہ  قبول  کروُن  تہٕ  سیٹھاہ  رحم  کروُن۔"
  },
  {
    "verse_id": 13,
    "translation": "اے  لوٗکو  توٚہۍ  سٲری  کٔرِو  اَسہِ  پٲدٕہ  أکِس  مردس  تہٕ  أکِس  زنانہِ  ن، شہِ  یعنی  آدم  علیہ  السلام  تہٕ  حوا  علیہا  السلامس  نِشہِ۔  اَتھ  منٛز  چھِو  توٚہۍ  سٲری  برابر،  توپتہٕ  یتھ  کتھہِ  منٛز  فرق  چھےٚ  تۅہیہِ  اندرٕ  سۅ  گٔیہِ  یٔہے  کہ  تۅہیہِ  اندرٕ  مختلف  قوم  تہٕ  مختلف  قبیلہٕ  تہٕ  خاندان۔  تہِ  چھُ  محض  ییٚمہِ  کتھہِ  خٲطرٕ  یُتھ  توٚہۍ  اَکھ  أکِس  پرزٕنٲوِتھ  ہیٚکِو۔  اَکھ  أکِس  پٮ۪ٹھ  فخر  کرنہٕ  تہٕ  تھیٚکنہٕ  خٲطرٕ  نہٕ۔  پرتھ  أکِس  چھُ  بوٚڈ  فخر  شونت  تہٕ  پرہیزگار  آسُن۔  بے  شک  تۅہیہِ  اندرٕ  چھُ  زیادٕہ  عزت  وول  خدایس  نِشہِ  سُے  یُس  زیادٕہ  شونت  تہٕ  پرہیزگار  آسہِ۔  بے  شک  اللہ  تعالیٰ  ہس  چھےٚ  پرتھ  أکۍ  سٕنزِ  پرہیزگٲری  ہٕنز  خبر۔  تس  چھُ  پوٗرٕ  علم  کُس  کُیتھ  چھُ۔"
  },
  {
    "verse_id": 14,
    "translation": "یِم  بعض  دیہی  لوٗکھ  بنی  اَسد  وغٲرٕہ  چھِ  ونان  تۅہیہِ  نِشہِ  حاضر  سپدِتھ  کہ  اَسہِ  اوٚن  ایمان  مگر  یہِ  چھِ  تِم  وُٹھے  ونان،  دِلس  چھکھنہٕ  اَمِچ  پژھاہ  کینٛہہ  تہِ،  توٚہۍ  فرمٲوِیوٗکھ  اے  لوٗکو،  تۅہیہِ  اوٚنُو  نہٕ  وُنہِ  ایمان  کیازِ  تمِکۍ  آثار  چہِنہٕ  تۅہیہِ  منٛز،  بیٚیہِ  چھُ  ایمان  موقوف  تصدیق  قلبس  پٮ۪ٹھ۔لیکن  توٚہۍ  ؤنِو  کہ  وۅنۍ  سپدے  أسۍ  مطیع  ییٚمہِ  معنیہِ  کہ  وۅنۍ  ترٲو  اَسہِ  مخالفت  کرٕنۍ۔  وۅنۍ  کتہِ  سپُد  ایمان  داخل  تُہٕندیٚن  دِلن  اندر۔  لہٰذا  مَہ  کٔرِو  توٚہۍ  ایمانُک  دعویٰ۔  ہرگاہ  وُنہِ  تہِ  توٚہۍ  فرمانبردٲری  کٔرِو  خداے  سٕنز  تہٕ  تِہٕندِس  پیغمبرسٕنز  سارے  کتھہٕ  ماننہٕ  سٍتۍ،  یعنی  دِلہٕ  سٍتۍ  کٔرِو  پَژھ،  سُہ  کرِ  نہٕ  تُہٕنزن  عملن  ہٕنزِ  موٚزوٗرِاندرٕ  کُنہِ  قسمہٕ  کمی  کیازِ  بے  شک  اللہ  تعالیٰ  چھُ  سیٹھاہ  مغفرت  کروُن،  سیٹھاہ  رحم  کروُن۔  وۅنۍ  بوٗزِو  توٚہۍ  کہ  باایمانِ  کٲمل  کم  گٔے۔"
  },
  {
    "verse_id": 15,
    "translation": "باایمان  گٔے  تِمے  یِمو  پژھ  کٔر  کُنِس  خدایس  بیٚیہِ  تِہِندِس  پیغمبرس،  توپتہٕ  کوٚرُکھ  نہ  ساری  عمرِ  کُنہِ  قسمُک  شک  تہٕ  تردُد،  بیٚیہِ  تُجِکھ  خداے  سٕنزِ  وتہِ  اندر  مال  و  جان  سٍتۍ  محنت  یعنی  دین  خٲطرٕ  یتھ  منٛز  جہاد  وغٲرٕہ  کامہِ  تہِ  آیہِ،  تِمے  کیا  گٔے  پٔزِیٲرۍ  اٰمَنَا  وَننس  اندر۔"
  },
  {
    "verse_id": 16,
    "translation": "توٚہۍ  فرمٲوِیوٗکھ  یارسول  اللہؐ،  اے  لوٗکو  توٚہۍ  چھِوٕہ  خدایس  پننہِ  دین  قبول  کرنٕچ  خبر  ونان،  حالانکہ  اللہ  تعالیٰ  چھُ  تہِ  سورُے  زانان  یہِ  آسمانن  تہٕ  زمینن  منٛز  چھُ۔بیٚیہِ  چھُ  اللہ  تعالیٰ  تمہِ  علاوٕہ  پرتھ  چیزاہ  پوٗرٕہ  زانان،  پروردگارس  یہِ  تۅہیہِ  متعلق  معلوم  چھُ  تہِ  چھُ  یی  زِ  توٚہۍ  چھِو  حقیقتاً  بے  ایمانٕے  محض  توٚہۍ  چھِو  زیٚوِ  سٍتۍ  ایمان  جتلاوان۔"
  },
  {
    "verse_id": 17,
    "translation": "توہیہِ  پٮ۪ٹھ  چھِ  یِم  لوٗکھ  احسان  تھاوان  پننہِ  اسلام  قبول  کرنہٕ  سٍتۍ۔  ونان  چھِ  کہ  أسۍ  سپٕدۍ  مسلمان  لڑٲے  تہٕ  قضیہ  کرنہٕ  ورٲے،  بیٚیہِ  لوٗکھ  سپٕدۍ  مسلمان  سیٹھاہ  پریشٲنی  کٔرِتھ۔  یہِ  گٔیہِ  یِہٕنز  سیٹھاہ  گستٲخی،  توٚہۍ  فرمٲوِیوٗکھ  یا  رسول  اللہ،  اے  لوٗکو  مےٚ  پٮ۪ٹھ  مہ  تھٲوِو  پننہِ  مسلمان  سپدنہٕ  سٍتۍ  مِنت  تہٕ  احسان  قطع  نظر  کٔرِتھ  تِہٕںزِ  گستٲخی  نِشہِ،  تُہٕندِ  اسلام  اَننہٕ  سٍتۍ  کیا  نفع  تہٕ  فٲیدٕہ  ووت  مےٚ،  تہٕ  تُہٕندِ  اسلام  نہ  اننہٕ  سٍتۍ  کیا  ضریٚر  اوس  مےٚ۔  ہرگاہ  توٚہۍ  پٔزِیٲرۍ  ٲسِو  تیٚلہِ  چھُو  تۅہیہِ  اَمُیک  نفع  پانس  ٲخرتس  منٛز۔  دنیٲوی  نفع  کہ  توٚہۍ  کیا  بچیو  قتل  و  قٲدٕہ  نِشہِ،  یِتہِ  چھُ  تۅہیہِ  پانس۔  مےٚ  پٮ۪ٹھ  احسان  تھاون  گوٚو  محض  جہل  بلکہ  چھےٚ  اللہ  تعالیٰ  سٕنز  تۅہیہِ  پٮ۪ٹھ  بٔڈ  مِنت  تہٕ  بوٚڈ  احسان  کہتٔمی  ہٲوِو  تۅہیہِ  ایمانس  کُن  وَتھ،  ہرگاہ  توٚہۍ  پوٚز  وَنان  چھِو۔"
  },
  {
    "verse_id": 18,
    "translation": "بے  شک  اللہ  تعالیٰ  چھُ  زانان  آسمانن  تہٕ  زمینن  ہٕنز  پوٗشیدٕہ  کتھہٕ،  بۍفیہِ  چھُ  سُہ  وُچھان  وارٕہ  تہِ  سورُے  یہِ  توٚہۍ  کران  چھِو۔  تَمی  موجوب  دِیَو  سُہ  تۅہیہِ  جزاء۔  تَس  برونٹھہٕ  کنہِ  اَپزٕ  مَپزٕ  کتھہٕ  کرنہٕ  اندرٕ  کیا  فٲیدٕہ  چھُ۔"
  }
]