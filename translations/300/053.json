[
  {
    "verse_id": 1,
    "translation": "تارکُک  قسم  ییٚلہِ  سُہ  لوٗس،  ﴿یعنی  ییٚلہِ  ٲخری  تارُک  لوٗسِتھ  روشن  صُبح  پھوٚل﴾"
  },
  {
    "verse_id": 2,
    "translation": "تُہُنٛد  رفیق  نہ  چُھ  ڈوٚلمُت  تہٕ  نہ  چُھ  باولہٕ  گوٚمُت،  ﴿رفیق  نِشہِ  چُھ  مُراد  رسول  اللہؐ،  تِکیازِ  تِم  ٲسۍ  نہٕ  کُفّارِ  مکن  خٲطرٕ  غیر  زان  کینہہ  بلکہ  زاے  تِمنٕے  منٛز  باگ  تہٕ  شُرۍ  پانہٕ  پیٚٹھہٕ  سپٕدۍ  جوان  تہٕ  جوٲنی  پیٚٹھہٕ  سپدۍ  اَڈوَرٕ۔  مطلب  چُھ  یِہ  زِ  رسول  اللہؐ  چُھوٗکھ  توٚہۍ  وارٕ  پٲٹھۍ  زانان۔  یِہ  کتھ  چھےٚ  روشن  صبحٕکۍ  پٲٹھۍ  نٔنۍ  زِ  تِم  چِھنہٕ  ڈٔلِمٕتۍ  تہٕ  نَہ  چِھ  باورٕ  گٔمٕتۍ  انسان﴾"
  },
  {
    "verse_id": 3,
    "translation": "تِم  چِھنہٕ  پننہِ  نفس  چِہ  خوٲہِشہِ  سٍتۍ  بولان۔"
  },
  {
    "verse_id": 4,
    "translation": "یِہ  چھےٚ  اکھ  وحی  یۅسہٕ  تِمن  پیٚٹھ  نٲزِل  چھےٚ  یِوان  کرنہٕ۔"
  },
  {
    "verse_id": 5,
    "translation": "تس  چھےٚ  أکۍ  زبردست  قُوّت  وٲلۍ  تعلیم  دِژمٕژ۔"
  },
  {
    "verse_id": 6,
    "translation": "یُس  سیٚٹھاہ  صاحبِ  حکمت  چُھ  ﴿امہِ  نِشہِ  چُھنہٕ  مُراد  اللہ  تعالیٰ  بلکہ  چُھ  جبریلؑ  یِتھہٕ  پٲٹھۍ  زن  برونٛہہ  کُن  پے  چُھ  لگان﴾"
  },
  {
    "verse_id": 7,
    "translation": "سُہ  گوٚو  برونٛہہ  کنہِ  کھڑا  ییٚلہِ  زَن  سُہ  بالٲیی  اُفقس  پیٚٹھ  اوس،  ﴿اُفق  چُھ  مُراد  آسمانُک  سُہ  مشرقی  اند  یپٲرۍ  آفتاب  چُھ  کھسان  تہٕ  دۅہُک  گاش  چُھ  پٔھہلان۔  مُراد  چُھ  یِہ  زِ  گۅڈنِچہِ  پھِرِ  ییٚلہِ  نبی  صلی  اللہ  علیہ و سلمو  جبریلؑ  وُچھ،  تمہِ  وقتہٕ  ٲسۍ  تِم  آسمان  کہ  مشرقی  اَندٕکِنۍ  نٔنۍ  درٛامٕتۍ۔﴾"
  },
  {
    "verse_id": 8,
    "translation": "پتہٕ  آو  نکھہٕ  تہٕ  سپُد  پیٚٹھہٕ  کنہِ  معلَّق۔"
  },
  {
    "verse_id": 9,
    "translation": "یوٚت  تام  زن  دۅن  کمانن  برابر،  یا  روٗد  امہِ  کھۅتہٕ  کم  دوٗریٚر۔  ﴿یعنی  آسمان  کہ  بالٲیی  مشرقی  اندٕکِنۍ  نوٚن  نیرنہٕ  پتہٕ  چِھ  جبریلؑ  رسول  اللہ  صلی  اللہ  علیہ و سلمن  کُن  پکُن  شروع  کران  یوٚت  تام  زن  برونٛہہ  پکان  پکان  تِم  حضور  صلی  اللہ  علیہ و سلمن  پیٚٹھۍ  کِنۍ  یِتھ  ہواہس  منٛز  معلَّق  سپٕدۍ،  پتہٕ  نمییِہ  تِم  صلی  اللہ  علیہ و سلمن  کُن  تہٕ  یوٗتاہ  سپٕدۍ  قریب  زِ  تِمن  تہٕ  حضور  صلی  اللہ  علیہ و سلمن  روٗد  صرف  دۅن  کمانن  برابر  یا  امہِ  کھۅتہٕ  کم  دوٗریٚر۔  چونکہ  تمام  کمانہٕ  چَھنہٕ  ہِشے  آسان  امہِ  موجوٗب  آو  دوٗرِرُک  اندازٕہ  وَننہٕ  خٲطرٕ  فرماونہٕ  زِ  دۅن  کمانن  برابر،  یا  روٗد  امہِ  کھۅتہٕ  کم  دوٗریٚر۔﴾"
  },
  {
    "verse_id": 10,
    "translation": "تمہِ  پتہٕ  واتنٲو  تٔمۍ  اللہ  تعالیٰ  سٕندِس  بندس  وحی  یۅسہٕ  تہِ  واتناوٕنۍ  ٲس۔"
  },
  {
    "verse_id": 11,
    "translation": "نظرِ  یِکینژھاہ  وُچھ،  دِلن  رَلوو  نہٕ  تَتھ  اَپُز۔  ﴿یعنی  یِہ  مُشٲہدہ  یُس  دُہٕلۍ  گاشس  تہٕ  پوٗرٕ  بیدٲری  ہٕندِس  حالتس  منٛز  کُھلہٕ  أچَھو  محمد  صلی  اللہ  علیہ و سلمن  سپُد،  تتھ  پیٚٹھ  ووٚن  نہٕ  تِہندۍ  دلِ  مُبارکن  زِ  یِہ  چُھ  نظرِ  ہُند  دۅکھہٕ،  یا  یِہ  زِ  کانٛہہ  جن  یا  شیطان  چُھ  مےٚ  اَتھہِ  یِوان  یا  مےٚ  برونٛہہ  کُن  کانٛہہ  خیٲلی  صورت  آمٕژ  تہٕ  بٕہ  چُھس  بیدٲری  منٛزٕے  کانٛہہ  خواب  وُچھان،  بلکہ  سمجُھ  تِہندۍ  دلِ  مُبارکن  ٹھیک  ٹھیک  تی  یِہ  تِہنزٕ  چشمانِ  مُبارک  وُچھان  آسہٕ۔  تِمن  صلی  اللہ  علیہ و سلمن  سپُد  نہٕ  اتھ  کتھہِ  منٛز  کانٛہہ  شک  زِ  درحقیقت  چِھ  یِم  جبریلؑ  تہٕ  یُس  پیغام  یِم  واتناوان  چِھ  سُہ  چُھ  واقعی  خُداے  سٕندِ  طرفہٕ  وحی﴾۔"
  },
  {
    "verse_id": 12,
    "translation": "کیا  وۅنۍ  چِھوا  توٚہۍ  تِمن  سٍتۍ  تَتھ  چیزس  پیٚٹھ  ژُوان  یَتھ  تِم  پننیو  چشمو  چِھ  وُچھان؟"
  },
  {
    "verse_id": 13,
    "translation": "تہٕ  اکہِ  پِھرِ  وُچھ  تِمو  بیٚیہِ  سُہ،"
  },
  {
    "verse_id": 14,
    "translation": "سِدرَۃ  المُنتَھیٰ  ہَس  نِشہِ  وَسان۔  ﴿سِدرہ  چِھ  عربی  زبٲنۍ  منٛز  برٛییِہ  کُلِس  ونان  تہٕ  مُنتھیٰ  لفظُک  معنی  چُھ  ٲخری  اَند۔  سِدرۃ  المُنتھیٰ  لفظُک  لُغوی  معنی  چُھ  سُہ  برٛییِہ  کُل  یُس  ٲخری  یا  انتہٲیی  اَندس  پیٚٹھ  چُھ۔  سانہِ  خٲطرٕ  چُھ  یِہ  زانُن  مُشکل  زِ  یَتھ  مٲدی  عالم  کِس  ٲخری  سرحدس  پیٚٹھ  کِیُتھ  چُھ  سُہ  برٛییِہ  کُل  تہٕ  اَمِچ  حقیقی  نوعیت  تہٕ  کیفیت  کیا  چھےٚ،  یِم  چِھ  کائناتِ  خُداوندی  ہٕنٛدۍ  تِم  اَسرار،  یور  سون  فہم  تہٕ  ظۅن  وٲتِتھ  ہیٚکہِ  نہٕ۔  بہر  حال  چُھ  سُہ  کانٛہہ  تِیُتھے  چیز  ییٚمہِ  خٲطرٕ  اِنسٲنی  زبٲنۍ  ہٕندیٚن  لفظن  منٛز  سِدرہ  کھۅتہٕ  منٲسب  لفظ  خُدایس  نزدیک  بیٚیہِ  کانٛہہ  اوس  نہٕ۔﴾"
  },
  {
    "verse_id": 15,
    "translation": "ییٚتہِ  نکھے  جنت  الماویٰ  چُھ۔"
  },
  {
    "verse_id": 16,
    "translation": "تمہِ  وقتہٕ  اوس  سِدرہ  ہس  پیٚٹھ  وَلنہٕ  یِوان  یِکینژھاہ  تہِ  وَلنہٕ  اوس  یِوان۔"
  },
  {
    "verse_id": 17,
    "translation": "نظرِ  نَہ  گوٚو  دُگوش  تہٕ  نَہ  درٛایِہ  حدٕ  نیٚبر۔"
  },
  {
    "verse_id": 18,
    "translation": "تہٕ  تِمو  وُچِھہ  ربّ  سٕنز  بجہِ  بجہِ  نشٲنیِہ۔  ﴿یِہ  آیت  چھےٚ  امہِ  کتھہِ  ہٕنز  وضاحت  کران  زِ  حضور  صلی  اللہ  علیہ و سلمو  وُچھ  نہٕ  اللہ  تعالیٰ،  بلکہ  وُچھَکھ  تٔمۍ  سٕنزٕ  عظیم  الشّان  نِشٲنِیِہ،  تہٕ  چونکہ  سیاق  و  سباق  کہ  تعلق  سٍتۍ  اوس  یِہ  دوٚیم  مُلاقات  تہِ  تٔسۍ  ہستی  سٍتۍ  سپُدمُت  یَس  سٍتۍ  گۅڈنِیُک  ملاقات  سپُدمُت  اوس،  لہٰذا  پیٚیِہ  یِہ  مانُن  زِ  اُفقِ  اعلیٰ  ہس  پیٚٹھ  یُس  تِمو  صلی  اللہ  علیہ و سلمو  گۅڈنِچہِ  پھِرِ  وُچھمُت  اوس  سُتہِ  اوس  نہٕ  اللہ  تعالیٰ،  تہٕ  دوٚیِمہِ  پھِرِ  یُس  سِدرۃ  المُنتھیٰ  ہس  نِشہِ  وُچُھکھ  سُتہِ  اوس  نہٕ  اللہ  تعالیٰ۔  اگر  حضور  صلی  اللہ  علیہ و سلمو  یِمو  موقعو  منٛزٕ  کُنہِ  موقعس  پیٚٹھ  اللہ  جلّ  شانہ  وُچھمُت  آسِہے،  تیٚلہِ  ٲس  یِہ  تِیژ  بٔڈ  کتھ  زِ  یتھ  جایِہ  یِیہِ  ہے  ضرور  اَمِچ  ذکر  کرنہٕ۔﴾"
  },
  {
    "verse_id": 19,
    "translation": "وۅنۍ  ؤنۍ  تو،  تۅہیِہ  چُھوٕ  زانٛہہ  أمِس  لات،  تہٕ  أمِس  عُزیٰ،"
  },
  {
    "verse_id": 20,
    "translation": "تہٕ  ترییِم  اکھ  دیوی  منات  سٕندِس  حقیقتس  پیٚٹھ  ہَنہ  غور  تہِ  کوٚرمُت؟  ﴿مطلب  چُھ  یِہ  زِ  یۅسہٕ  تعلیم  محمدؐ  تۅہیِہ  دِوان  چِھو،  تتھ  چِھو  توٚہۍ  لُکھ  گُمرٲہی  تہٕ  بدرٲہی  قرار  دِوان،  حالانکہ  عِلم  چُھ  تِمن  صلی  اللہ  علیہ و سلمن  اللہ  تعالیٰ  سٕندِ  طرفہٕ  دِنہٕ  یِوان  تہٕ  خُداین  چِھ  تِمن  چشمانِ  مُبارکَو  تِم  چیز  ہٲوِمٕتۍ  یِہٕنز  شہادت  تِم  تۅہیِہ  برونٛہہ  کنہِ  دِوان  چِھ۔  وۅنۍ  وُچِھتَو  پانے  زِ  یِمن  عقیدن  ہٕنزِ  پیروی  پیٚٹھ  توٚہۍ  اِصرار  کران  پکان  چِھو  تِم  کتھ  حدس  تام  چِھ  غیر  معقول،  تہٕ  یِہندِس  مقابلس  منٛز  یُس  شخص  تۅہیِہ  سِیٔز  وَتھ  ونان  چُھو،  تٔمۍ  سٕنز  مُخالفت  کٔرِتھ  کَس  چِھو  ٲخر  توٚہۍ  نقصان  کران۔﴾"
  },
  {
    "verse_id": 21,
    "translation": "کیا  نیٚچِوۍ  چھا  تُہندِ  خٲطرٕ  تہٕ  کورِ  گٔیِہ  خُداے  سٕندِ  خٲطرٕ؟  ﴿یعنی  یِمہٕ  دیوی  دِژوکھ  تۅہیِہ  اللہ  ربّ  العالمین  سٕنزٕ  کورِ  قرار،  تہٕ  یِہ  بے  ہوٗدٕہ  عقیدٕہ  ایجاد  کرنہٕ  وِزِ  سُونچونا  تۅہیِہ  یِتہِ  زِ  پننہِ  خٲطرٕ  چِھو  توٚہۍ  کوٗر  زیٚنۍ  ذلّت  سمجھان،  تہٕ  یژھان  چِھو  زِ  اسہِ  گٔژھۍ  گوٚبرٕے  یٲتۍ  آسٕنۍ،  مگر  خُدایس  خٲطرٕ  چِھو  کورِ  تجویز  کران!﴾"
  },
  {
    "verse_id": 22,
    "translation": "یِہ  گٔیِہ  تیٚلہِ  اَنہِ  کَھلہِ  بٲگرن!"
  },
  {
    "verse_id": 23,
    "translation": "دراصل  چِھنہٕ  یِم  کِہِنۍ  مگر  بس  کینہہ  ناو،  یِم  تۅہیِہ  تہٕ  تُہٕندیو  مالیو  بُڈِ  بَبو  تھٲوِمٕتۍ  چِھ۔  خُداین  چَھنہٕ  یِہندِ  خٲطرٕ  کانٛہہ  سَنَد  کٔرمٕژ  نٲزِل۔  حقیقت  چھےٚ  یِہ  زِ  لُکھ  چِھ  صرف  وہم  و  گُمانٕچ  پیروی  کران  تہٕ  نفٕس  کیٚن  خوٲہشاتن  ہٕندۍ  مرید  چِھ  بنیمٕتۍ۔  حالانکہ  تِہندِس  ربّ  سٕندِ  طرفہٕ  چُھ  تِمن  نِشہِ  ہدایت  آمُت۔"
  },
  {
    "verse_id": 24,
    "translation": "یِکینژھاہ  اِنسان  ییٚژِھہ  کیا  تٔمۍ  سٕندِ  خٲطرٕ  چھا  تی  حق؟  ﴿ییٚمہِ  آیتُک  بیاکھ  مطلب  ہیٚکہِ  یِتہِ  ٲسِتھ  زِ  کیا  انسانس  چھا  یِہ  حق  زِ  یَس  ییٚژِھہ  تس  بناوِ  معبوٗد؟  تہٕ  ترییم  مطلب  ہیٚکیس  یِتہِٕ  ٲسِتھ  زِ  انسان  سُند  سُہ  طمع  تہِ  ہیٚکیا  پوٗرٕ  سپدِتھ  یُس  سُہ  یِمن  معبوٗدن  نِشہِ  پنٕنۍ  مُراد  حٲصل  کرنہٕ  باپت  تھاوان  چُھ؟﴾"
  },
  {
    "verse_id": 25,
    "translation": "دُنیا  تہٕ  ٲخرتُک  مٲلِک  چُھ  بس  اللہ  تعالیٰ۔"
  },
  {
    "verse_id": 26,
    "translation": "آسمانن  منٛز  کٲتیاہ  فرشتہ  چِھ  موجود،  تِہُند  شفاعت  ہیٚکہِ  نہٕ  رژھ  تہِ  بکار  یِتھ،  یوٚت  تام  نہٕ  اللہ  تعالیٰ  کانٛسہِ  تِتھِس  شخصہٕ  سٕندِس  حقس  منٛز  تمِیُک  اجازت  دِیِہ  ییٚمہِ  سٕندِ  خٲطرٕ  سُہ  کانٛہہ  عرضِ  داشت  بوزُن  ییٚژِھہ  تہٕ  تتھ  کرِ  پسند۔"
  },
  {
    "verse_id": 27,
    "translation": "مگر  یِم  لُکھ  ٲخرتس  چِھنہٕ  مانان،  تِم  چِھ  فرشتن  دیوی  یَن  ہٕنٛدۍ  ناو  کران۔"
  },
  {
    "verse_id": 28,
    "translation": "حالانکہ  امہِ  معاملُک  کانٛہہ  علم  چُھنہٕ  تِمن  حٲصل،  تِم  چِھ  محض  گُمانٕچ  پیروی  کران۔  تہٕ  گُمان  ہیٚکہِ  نہٕ  حق  چِہ  جایِہ  رژھ  تہِ  کٲم  دِتھ۔"
  },
  {
    "verse_id": 29,
    "translation": "لہٰذا،  اے  نبیؐ،  ترٲوِیوٗن  سُہ  شخص  تٔمۍ  سٕندِس  حالس  پیٚٹھ،  یُس  سانہِ  ذکرِ  نِشہِ  بُتھ  چُھ  پھِران،  تہٕ  یَس  دُنیاچہِ  زندگی  ورٲے  کِہِنۍ  بکار  چُھنہٕ۔"
  },
  {
    "verse_id": 30,
    "translation": "یِمن  لُکن  ہُند  مبلغ  علم  چُھ  بس  یی  کینژھاہ۔  ﴿یِہ  چُھ  جملہ  مُعترضہ  یُس  کلامُک  سلسلہ  منٛز  باگ  پُھٹرٲوِتھ  پٔتِمہِ  کتھہِ  ہٕنزِ  تشریح  ہٕندِ  طور  ارشاد  چُھ  فرماونہٕ  آمُت۔﴾  یِہ  کتھ  چُھ  تُہُند  ربّےٕ  زیادہ  زانان  زِ  تٔمۍ  سٕنزِ  وَتہِ  نِشہِ  کُس  چُھ  ڈوٚلمُت،  تہٕ  کُس  چُھ  سیٚزِ  وَتہِ  پیٚٹھ۔"
  },
  {
    "verse_id": 31,
    "translation": "تہٕ  زمین  و  آسمانن  ہٕندِ  پرٛتھ  چیزُک  مالک  چُھ  بس  اللہ  تعالیٰ۔  تاکہ  اللہ  تعالیٰ  دِیِہ  بُرٲیی  کرن  والیٚن  تِہنزِ  عملہِ  ہُند  بدلہٕ  ﴿ییٚتہِ  پیٚٹھہٕ  چُھ  بیٚیہِ  سُے  کلامُک  سلسلہٕ  شروع  گژھان  یُس  ہیٚرِ  پیٚٹھہٕ  چلان  اوس۔  گویا  جملہ  مُعترضہ  ترٲوِتھ  چُھ  کلامُک  سلسلہٕ  یِتھہٕ  پٲٹھۍ:  یِہ  ترٲوِیوٗن  تٔمۍ  سٕندِس  حالس  پیٚٹھ  تاکہ  اللہ  تعالیٰ  دِیِہ  بُرٲیی  کرن  والیٚن  تِہنزِ  عملہِ  ہُند  بدلہٕ۔﴾  تہٕ  تِمن  لُکن  تہِ  دِیِہ  رُت  جزا  یِمو  نیک  رٔوِیِہ  وَرتوومُت  چُھ۔"
  },
  {
    "verse_id": 32,
    "translation": "یِم  بڑیو  بڑیو  گناہو  تہٕ  ٹاکارٕ  وُچاپہٕ  کامیو  نِشہِ  پرہیز  چِھ  کران،  اِلّا  یِہ  زِ  کینہہ  قصور  گژِھہ  تِمن  سرزد۔  بے  شک  چُھ  تُہندِس  ربّ  سٕندِ  مغفرتُک  دامن  وسیع۔  سُہ  چُھو  تۅہیِہ  تمہِ  وقتہٕ  پیٚٹھہٕ  خوٗب  زانان  ییٚلہِ  تٔمۍ  زمینہٕ  نِشہِ  پٲدٕ  کٔرِنَو،  تہٕ  ییٚلہِ  توٚہۍ  پننیٚن  ماجن  ہٕنزن  یٔڈن  منٛز  جنین  ﴿یعنی  خامٕے﴾  ٲسِو۔  لہٰذا  مَہ  کٔرِو  پننہِ  نفس  چِہ  پٲکی  ہٕندۍ  دعویٰ،  سُے  چُھ  بہتر  زانان  زِ  پٔزۍ  پٲٹھۍ  کُس  چُھ  متقی؟"
  },
  {
    "verse_id": 33,
    "translation": "اے  نبیؐ،  پتہٕ  وُچھوٗنہٕ  تۅہیِہ  سُہ  شخص  تہِ  یُس  خُداے  سٕنزِ  وَتہِ  نِشہِ  پھیوٗر،"
  },
  {
    "verse_id": 34,
    "translation": "تہٕ  کم  کینژھاہ  دِتھ  رُکیاو؟  ﴿اشارٕہ  چُھ  ولید  بن  مُغیرہ  ہس  کُن  یُس  قریش  سردارو  منٛزٕ  اکھ  بوٚڈ  سردار  اوس۔  یِہ  شخص  اوس  گۅڈٕ  رسول  اللہ  صلی  اللہ  علیہ و سلمن  ہٕنز  دعوت  قبول  کرنس  پیٚٹھ  آمادٕہ  گوٚمُت۔  مگر  ییٚلہِ  أمۍ  سٕندِس  أکِس  مُشرک  دوستس  پے  لوٚگ  زِ  یِہ  چُھ  مُسلمان  بنُن  یژھان،  تٔمۍ  ووٚن  أمِس  زِ  ژٕ  مَہ  تراو  پنُن  آبٲیی  دین،  اگر  ژےٚ  ٲخرت  کہ  عذابُک  خطرٕہ  چھی  تیٚلہِ  دِ  مےٚ  یوٗتاہ  رقم،  بٕہ  چُھسے  ذمہٕ  دٲری  رٹان  زِ  چانہِ  بدلہٕ  رَٹہٕ  بٕہ  تَتہِ  عذاب۔  ولید  چُھ  یِہ  کتھ  مانان  تہٕ  خُداے  سٕنزِ  وَتہِ  پیٚٹھ  یِوان  یِوان  چُھ  امہِ  نِشہِ  ڈلان،  مگر  یُس  رقم  تس  پننِس  مُشرک  دوستس  دِیُن  اوس،  سُہ  دُیتنَس  کمٕے  تہٕ  باقی  روٚٹُن  پتھ﴾"
  },
  {
    "verse_id": 35,
    "translation": "کیا  تس  نِشہِ  چھا  علمِ  غیب  زِ  سُہ  چُھ  حقیقتس  وُچھان؟"
  },
  {
    "verse_id": 36,
    "translation": "کیا  تس  وٲژ  نا  تِمن  کتھن  ہٕنز  خبر  یِمہٕ  موسیٰ  علیہ  السلام  سٕندیٚن  صحیفن  منٛز،"
  },
  {
    "verse_id": 37,
    "translation": "تہٕ  ابراہیمؑ  سٕندیٚن  صحیفن  منٛز  بیان  چھےٚ  سپٕزمَژٕ  ییٚمۍ  وفادٲری  ہُنٛد  حق  کوٚر  ادا؟  ﴿برونٛہہ  کُں  یِیہِ  یِمن  تعلیماتن  ہُنٛد  خلاصہ  بیان  کرنہٕ  یِم  حضرت  موسیٰ  علیہ  السلامن  تہٕ  ابراہیم  علیہ  السلامن  ہٕندیٚن  صحیفن  منٛز  نٲزل  ٲسۍ  گٔمٕتۍ﴾"
  },
  {
    "verse_id": 38,
    "translation": "یِہ  زِ  کانٛہہ  بور  تُلن  وول  تُلہِ  نہٕ  بیٚکۍ  سُنٛد  بور  ﴿یعنی  پرتھ  کانٛہہ  شخص  چُھ  پننہِ  کارُک  پانہٕ  ذمہٕ  دار۔  أکِس  شخصہٕ  سٕنز  ذِمہٕ  دٲری  ہیٚکہِ  نہٕ  بیکِس  پیٚٹھ  تراونہٕ  یِتھ۔  کانٛہہ  شخص  اگر  ییٚژِھہ  تہِ  سُہ  ہیٚکہِ  نہٕ  بیٚکِس  شخصہٕ  سٕندِ  کارچ  ذمہ  دٲری  پانس  پیٚٹھ  ہیٚتھ،  نَہ  یِیہِ  اصلی  مُجرم  اتھ  بِناہس  پیٚٹھ  تراونہٕ  یِتھ  زِ  تٔمۍ  سٕنزِ  جایِہ  چُھ  بیاکھ  شخص  سزا  پیٚتراونہٕ  خٲطرٕ  پنُن  پان  پیش  کران﴾"
  },
  {
    "verse_id": 39,
    "translation": "بیٚیہِ  یِہ  زِ  انسانس  خٲطرٕ  چُھنہٕ  کِہِنۍ  مگر  تہِ  ییٚمہِ  خٲطرٕ  تٔمۍ  سعی  چھےٚ  کٔرمٕژ  ﴿یعنی  پرٛتھ  شخصس  یِکینژھاہ  میلہِ  تہِ  میلٚیس  پننہِ  عملہِ  ہُند  پھل۔  أکِس  شخصہٕ  سٕنزِ  عملہِ  ہُند  پھل  ہیٚکہِ  نہٕ  بیکِس  مِیٖلِتھ۔  تہٕ  کانٛہہ  شخص  ہیٚکہِ  نہٕ  سعی  تہٕ  عملہِ  ورٲے  کِہِنۍ  حٲصل  کٔرِتھ۔﴾"
  },
  {
    "verse_id": 40,
    "translation": "بیٚیہِ  یِہ  زِ  تٔمۍ  سٕنز  سعی  یِیہِ  عنقریب  وُچِھنہٕ،"
  },
  {
    "verse_id": 41,
    "translation": "تٔمۍ  سُند  پوٗرٕ  جزا  یِیہِ  تس  دِنہٕ،"
  },
  {
    "verse_id": 42,
    "translation": "بیٚیہِ  یِہ  زِ  ٲخر  کار  چُھ  واتُن  تُہٕندِس  ربّ  سٕے  نِشہِ،"
  },
  {
    "verse_id": 43,
    "translation": "بیٚیہِ  یِہ  زِ  تٔمی  اَسنٲوۍ  تہٕ  تٔمی  ودٕ  نٲوۍ،  ﴿یعنی  خوشی  تہٕ  غم  دۅشوٕنۍ  ہٕندۍ  اَسباب  چِھ  تٔمۍ  سٕندی  طرفہٕ۔  جان  تہٕ  خراب  قسمتُک  آگُر  چُھ  تٔمۍ  سٕندِسٕے  اَتھس  منٛز۔  کانٛہہ  بیاکھ  ہستی  چَھنہٕ  یتھ  کائناتس  منٛز  تِژھ  یۅسہٕ  قسمتن  ہٕندِس  بناونس  تہٕ  بِگاڑنس  منٛز  کُنہِ  قسمُک  دخل  آسہِ  تھاوان۔﴾"
  },
  {
    "verse_id": 44,
    "translation": "بیٚیہِ  یِہ  زِ  تٔمی  دِیُت  موت  تہٕ  تٔمی  بخش  زندگی،"
  },
  {
    "verse_id": 45,
    "translation": "تہٕ  یِہ  زِ  تٔمی  کوٚر  نر  تہٕ  مادُک  جورٕ  پٲدٕ،"
  },
  {
    "verse_id": 46,
    "translation": "اکہِ  قطرٕہ  سٍتۍ  ییٚلہِ  سُہ  تراونہٕ  چُھ  یِوان۔"
  },
  {
    "verse_id": 47,
    "translation": "بیٚیہِ  یِہ  زِ  دوٚیِم  زندگی  عطا  کرٕنۍ  تہِ  چھےٚ  تٔمۍ  سٕندی  ذِمہٕ،"
  },
  {
    "verse_id": 48,
    "translation": "بیٚیہِ  یِہ  زِ  تٔمی  بنٲوۍ  غنی  تہٕ  تٔمی  بخُش  جایداد،"
  },
  {
    "verse_id": 49,
    "translation": "تہٕ  یِہ  زِ  سُے  چُھ  شِعریٰ  ہُک  ربّ،  ﴿شِعریٰ  چُھ  آسمانُک  روشن  ترین  تارُک۔  مِصر  تہٕ  عرب  کیٚن  لُکن  اوس  یِہ  عقیدٕہ  زِ  یِہ  تارُک  چُھ  انسانن  ہٕندِس  قسمتس  پیٚٹھ  اثر  تراوان۔  أتھۍ  بِناہس  پیٚٹھ  اوس  یِہ  تِہندیٚن  معبوٗدن  منٛز  شٲمِل۔﴾"
  },
  {
    "verse_id": 50,
    "translation": "بیٚیہِ  یِہ  زِ  تٔمی  کوٚر  عادِ  اُولیٰ  ﴿پرٛون  عاد﴾  ہلاک،"
  },
  {
    "verse_id": 51,
    "translation": "تہٕ  ثمود  مِٹووُن  تِتھہٕ  پٲٹھۍ  زِ  تِمو  منٛزٕ  تروُون  نہٕ  کانٛہہ  یلہٕ۔"
  },
  {
    "verse_id": 52,
    "translation": "تہٕ  یِمو  برونٛہہ  کوٚرُن  قومِ  نوحؑ  تباہ،  تِکیازِ  تِم  ٲسۍ  سخت  ظٲلِم  تہٕ  سرکش  لُکھ۔"
  },
  {
    "verse_id": 53,
    "translation": "تہٕ  دُبہٕ  پھیرن  واجِنہٕ  بستی  لایَن  تھوٚد  تُلِتھ  پتھر۔"
  },
  {
    "verse_id": 54,
    "translation": "پتہٕ  کوٚر  تٔمۍ  چیزن  تِمن  وُرُن  ﴿تۅہیِہ  چُھو  پے  زِ﴾  کٔمۍ  چیزن  کوٚرنکھ  وُرُن،  ﴿دُبہٕ  پھیرن  واجِنیو  بستِیَو  نِشہِ  چُھ  مُراد  قومِ  لُوط  چِہ  بٔستِیِہ۔  تہٕ،  پتہٕ  کوٚر  تٔمۍ  چیزن  تِمن  وُرُن  ﴿تۅہیِہ  چَھو  پَے  زِ﴾  کٔمۍ  چیزن  کوٚرنکھ  وُرُن،  چُھ  مُراد  غالباً  بحرِ  مردارُک  آب  یُس  تِہنزن  بٔستِین  منٛز  أژِتھ  پتہٕ  تِمن  پیٚٹھ  پٔھہلیاو،  تہٕ  اَز  تام  چُھ  سُہ  اتھ  علاقس  پیٚٹھ  وُرُن  کٔرِتھ﴾"
  },
  {
    "verse_id": 55,
    "translation": "لہٰذا،  اے  انسان  پننِس  ربّ  سٕنزن  کمن  کمن  نعمتن  منٛز  کرکھ  ژٕ  شک؟"
  },
  {
    "verse_id": 56,
    "translation": "یِہ  چُھ  اَکھ  نہیب  گۅڈنِکیو  آمتیو  نہیبَو  منٛزٕ۔"
  },
  {
    "verse_id": 57,
    "translation": "یِنہٕ  واجِنۍ  گٔر  چھےٚ  نکھہٕ  وٲژمٕژ۔"
  },
  {
    "verse_id": 58,
    "translation": "خُدایس  ورٲے  چُھنہٕ  کانٛہہ  تتھ  ہٹاون  وول۔"
  },
  {
    "verse_id": 59,
    "translation": "کیا  وۅنۍ  چھا  یِمے  تِمہٕ  کتھہٕ  یِمن  پیٚٹھ  توٚہۍ  اظہارِ  تعجُب  چِھو  کران؟"
  },
  {
    "verse_id": 60,
    "translation": "اَسان  چِھو  تہٕ  وَدان  چِھو  نہٕ؟"
  },
  {
    "verse_id": 61,
    "translation": "تہٕ  گیٚوان  گِندان  چِھو  یِمہٕ  کتھہٕ  ٹالان؟"
  },
  {
    "verse_id": 62,
    "translation": "نٔمِو  خُدایس  برونٛہہ  کنہِ  تہٕ  کٔرِو  تٔمۍ  سٕنٛز  بندگی۔"
  }
]