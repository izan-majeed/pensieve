[
  {
    "verse_id": 1,
    "translation": "یِم  لوٗکھ  اہلِ  کتابو  تہٕ  عربہٕ کیو  مشرِکو  اندرٕہ  نبی  کریمؐ  سٕندِ  سوزنہٕ  یِنہٕ  برٛونٹھ  کٲفر  ٲسۍ،  تِم  ٲسۍ  نہٕ  پننہِ  کفر و شِرکہٕ  نِشہِ  پَتھ  روزٕہ  وُنۍ  یوٚت  تانۍ  نہٕ  تِمن  نِشہِ  واتہِ  ہے  نٔنۍ  تہٕ  واضح  دٔلیل۔"
  },
  {
    "verse_id": 2,
    "translation": "سۅ  واضح  دٔلیل  گٔیہِ  پیغمبرہ  خداے  سٕندِ  طرفہٕ  سُے  آسِہے  پرٛان  تِمن  پٮ۪ٹھ  پاک  و  پٲکیزٕہ  سورٕہ  تہٕ  مضامین۔"
  },
  {
    "verse_id": 3,
    "translation": "یِمن  منٛز  بروٗنٹھمیٚن  نٲزل  کرنہٕ  آمژن  آسمانی  کتابن  ہٕندۍ  درست  مضامین  لیکھِمٕتۍ  تہٕ  درج  آسہن  کرنہٕ  آمٕتۍ  (یعنی  تِمن  کٲفرن  ہُند  کفر  اوس  تیوٗت  سخت  تہٕ  شدید  کہ  تِہُند  سُہ  جہل  تہٕ  کفر  ہیٚکہِ  ہے  نہٕ  دوٗر  سپدِتھ  بٔڈِس  عظیمُ  الشان  پیغمبر  سٕندِ  سوزنہٕ  ورٲے۔  تمی  مۅکھہٕ  سوٗز  اللہ  تعالیٰ  ہن  تِمن  پٮ۪ٹھ  اِتمامِ  حجت  کرنہٕ  خٲطرٕہ  سُہ  عظیمُ  الشان  پیغمبر  حضرت  محمدؐ  قرآنِ  مجید  ہیٚتھ،  جلیلُ  القدر  اَکھ  کتابَہ  ہیٚتھ،  وۅنۍ  اوس  لٲزم  کہ  تِم  زانہَن  اَتھ  غنیمت  تِمن  کرٕہن  تلقی  بالقبول  تہٕ  تِمن  اَنہن  ایمان  مگر  یِمَو  أندرٕہ  یِم  اہلِ  کتاب  یہود  و  نصاریٰ  ٲسۍ  تِمن  گٔیہِ  گٹہٕ  وۅنۍ  چھَنہٕ  بیٚین  کٲفرن  ہٕنز  کتھٕے۔)"
  },
  {
    "verse_id": 4,
    "translation": "مختلف  تہٕ  الگ  الگ  سپٕد  نہٕ  اہلِ  کتاب  مگر  تِمن  نِشہِ  واضح  دٔلیل  واتنہٕ  پتہٕ  یعنی  یہِ  نبی  کریمؐ،  (تَمہِ  برونٹھ  ٲسۍ  تِم  متحد  تہٕ  متفق  تِہِندِس  حقس  اندر،  بُغض  و  عنادٕہ  سببہٕ  کوٚرُکھ  تِمن  انکار  تشریف  اننہٕ  پتہٕ،  اَڈیٚو  اوٚن  ایمان  اَڈیٚو  کوٚر  انکار۔  یُتھ  جلیلُ  القدر  پیغمبر  تہٕ  یِژھ  عظیمُ  الشان  کتاب  وٲتِتھ  گوٚژھ  تِہُند  دینِ  حقس  یعنی  اسلامس  پٮ۪ٹھ  مجتمع  تہٕ  متفق  سپدُن،  پنٕنۍ  بروٗنٹھِم  سٲری  اختلافات  ترٛاوٕنۍ،  تَمہِ  بدلہٕ  سپٕد  تِمن  تِہندِ  تشریف  آوری  پتے  پانہٕ  وٲنۍ  سخت  اختلاف۔)"
  },
  {
    "verse_id": 5,
    "translation": "حالانکہ  تِمن  لوٗکن  اوس  بروٗنٹھمیٚن  کتابن  اندر  یۅہے  حکم  کرنہٕ  آمُت  کہ  عبادت  کٔرِو  اللہ  تعالیٰ  ہس  یِتھہٕ  پٲٹھۍ  کہ  عبادت  زٲنِو  خاص  تہٕ  سزاوار  تٔسۍ  یٲژ  باقی  بٲطل  دیٖنو  نِشہِ  یکسو  تہٕ  الگ  سپدِتھ،  بیٚیہِ  اوس  تِمن  حکم  کرنہٕ  آمُت  نٮ۪ماز  برپا  تھاونُک  بیٚیہِ  مالٕچ  زکوٰۃ  ادا  کرنُک،  یۅہے  چھُ  مضبوط  تہٕ  محکم  ملت  یَتھ  پٮ۪ٹھ  سٲری  حضراتِ  انبیاء  پکان  آے۔"
  },
  {
    "verse_id": 6,
    "translation": "بے  شک  یِمَو  اہلِ  کتابو  أندرٕہ  انکار  کوٚر  پیغمبرِ  برحقس  بیٚیہِ  مشرک  تِم  واتن  سٲری  جہنمس  اندر  ییٚتہِ  تِمن  ہمیشہٕ  روزُن  چھُ،  یِمے  لوٗکھ  کیا  گٔے  سارِوٕے  مخلوقو  اندرٕہ  بدتر۔"
  },
  {
    "verse_id": 7,
    "translation": "بے  شک  یِمَو  لوٗکو  ایمان  اوٚن  خدایس  تہٕ  تٔہندِس  پیغمبرس  بیٚیہِ  یِمن  چیزن  ایمان  اَنُن  لٲزِم  چھُ۔  بیٚیہِ  کَریٚکھ  رٕژٕہ  عملہٕ،  تِمے  لوٗکھ  کیا  گٔے  سارِوٕے  مخلوقو  أندرٕہ  بہتر۔"
  },
  {
    "verse_id": 8,
    "translation": "موٚزوٗرۍ  تہٕ  جزا  تِہُند  چھُ  تِہندِس  پروردگارس  نِشہِ  تِم  جنت  یِمَن  بٔنۍ  کِنۍ  کۅلہٕ  پکان  آسن،  تِمنٕے  جنتن  منز  روزَن  تِم  ہمیشہٕ  ابدُ  الآباد،  اللہ  تعالیٰ  روزِ  تِمن  نِشہِ  رٲضۍ  تہٕ  تِم  روزن  اللہ  تعالیٰ  ہس  نِشہِ  خۅش  تہٕ  رٲضۍ،  یہِ  جنت  تہٕ  یہِ  رضا  مندی  ہُند  خِلعت  یِیہِ  تٔسۍ  عطا  کرنہٕ  یُس  پننِس  خدایس  کھۅژان  آسہِ۔  (یعنی  یہِ  تھوٚد  مقام  یِیہِ  نہٕ  عطا  کرنہٕ  مگر  تٔسۍ  یُس  پننِس  پروردگار  سٕنزِ  بے  زٲری  کھۅژان  آسہِ)"
  }
]