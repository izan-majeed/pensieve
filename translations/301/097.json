[
  {
    "verse_id": 1,
    "translation": "بے  شک  اَسہِ  کوٚر  نٲزل  یہِ  قرآنِ  مجید  (ییٚمِچ  ذکر  سورۂ  علقس  اندر  چھےٚ)  شبِ  قدرس  اندر۔"
  },
  {
    "verse_id": 2,
    "translation": "تۅہیہِ  کُس  چیز  زٲنہِ  راوٕہ  کہ  شبِ  قدر  کیا  شب  چھُ؟  (بٕے  فرماوَو  تَمِیُک  حال  تہٕ  شان)"
  },
  {
    "verse_id": 3,
    "translation": "شب  قدر  چھ  بہتر  ساسہٕ  ریٚتہٕ  کھۅتہٕ۔  (یعنی  ساسس  ریٚتس  عبادت  کرنس  یوٗت  ثواب  چھُ،  تَمہِ  کھۅتہٕ  زیادٕہ  ثواب  چھُ  اَتھ  شبس  اندر  عبادت  کرنس،  حضورؐ  کوٚر  اَکہِ  دۅہ  بیان  کہ  بنی  اسرٲئیل  ٲسۍ  ساسس  ریٚتس  عبادت  کران  کیازِہ  تِمن  آسہٕ  زیچھہِ  عمرٕہ،  یہِ  بوٗزِتھ  سپُد  صحابہ  صٲبن  سخت  افسوس  ہیو  دَپنہِ  لٔگۍ  اَسہِ  تہِ  ہے  ییٖژ  عمر  آسِہے  أسۍ  تہِ  آسہو  ییٖژ  عبادت  کران،  اَتی  سپُد  یہِ  سورہ  شریف  نٲزل  یَتھ  اندر  اللہ  تعالیٰ  ہن  فرموو  کہ  اے  میٲنِس  حبیب  سٕندیو  اُمتی یَو  تۅہیہِ  کٔروٕ  اَسہِ  عطا  شبِ  قدر  یۅسہٕ  ساسہٕ  ریٚتہٕ  کھۅتہٕ  بہتر  چھےٚ۔  تَتھ  شبس  منٛز  یُس  عبادت  کرِ  زَن  تٔمۍ  ساسہٕ  ریٚتہٕ  کھۅتہٕ  زیادٕہ  کالس  عبادت  کٔر۔)"
  },
  {
    "verse_id": 4,
    "translation": "سُہ  چھُ  تِیُتھ  شب  کہ  نٲزل  چھِ  سپدان  تَتھ  شبس  منٛز  ملٲیک  بیٚیہِ  روح  القدس  یعنی  جبریلِ  امین۔  (زمینس  پٮ۪ٹھ  پننِس  پروردگار  سٕندِ  حکمہٕ  پرٛتھ  قسمٕچ  خیر  و  برکت  تہٕ  سلامتی  ہیٚتھ۔)"
  },
  {
    "verse_id": 5,
    "translation": "سُہ  خیر  و  برکت  چھُنہٕ  آسان  تَمہِ  شبہٕ  کُنہِ  معین  حصس  اندر  بلکہ  چھُ  آسان  سُہ  خیر  و  برکت  سٲرِسٕے  شبس  طلوع  فجرس  تانۍ۔  (چنانچہ  حدیث  شریفس  اندر  چھُ  آمُت  کہ  جبریلِ  امین  چُھ  ملٲیکن  ہٕںز  اَکھ  بٔڈ  جماعت  سٍتۍ  تُلِتھ  دنیاہس  اندر  ژۅپٲرۍ  پھیران  یَس  شخصس  وُچھان  چُھ  مشغول  نٮ۪مازِ  سٍتۍ  تہٕ  یادِ  خداہس  سٍتۍ  تَس  چُھ  دُعاے  رحمت  سوزان۔  بیٚیِس  روایتس  اندر  چھُ  تس  چُھ  جبریلِ  امین  سلام  کران،  اَمِیُک  معنی  تہِ  گوٚو  دعاے  رحمتٕے،  تِی  چھُ  مُراد  سلام  أندرٕہ،  امرِ  خیرٕ  أندرٕہ  تہِ  چھُ  یی  مُراد۔)"
  }
]