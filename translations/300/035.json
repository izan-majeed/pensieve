[
  {
    "verse_id": 1,
    "translation": "تعریف  چِھ  اللہ  تعالیٰ  سٕندی  خٲطرٕ  یُس  آسمانن  ہُنٛد  تہٕ  زمینُک  بناون  وول  تہٕ  فرشتن  قٲصد  مُقرر  کرن  وول  چُھ۔  ﴿تِتھۍ  فرشتہٕ﴾  یِمن  زٕہ  زٕہ  ترےٚ  ترےٚ  تہٕ  ژور  ژور  نَرِ  چھےٚ۔  سُہ  یِتھہٕ  پٲٹھۍ  پننِس  مخلوق  کِس  ساختس  منٛز  یژھان  چُھ  تِتھہٕ  پٲٹھۍ  چُھ  اضافہٕ  کران۔  یقیناً  چُھ  اللہ  تعالیٰ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 2,
    "translation": "اللہ  تعالیٰ  ییٚمہِ  رحمتُک  دروازٕہ  تہِ  لُکن  خٲطرٕ  یلہٕ  تراوِ،  تتھ  چُھنہٕ  کانٛہہ  بند  کرن  وول،  تہٕ  یتھ  سُہ  بند  کرِ  تتھ  چُھنہٕ  پتہٕ  خُدایس  پتہٕ  کانٛہہ  بیاکھ  مٕژراون  وول۔  سُہ  چُھ  زبردست  بیٚیہِ  حکمت  وول۔"
  },
  {
    "verse_id": 3,
    "translation": "لوٗکو،  تۅہیِہ  پیٚٹھ  یِم  اللہ  تعالیٰ  سٕندۍ  احسان  چِھ  تِم  تھٲوِیوٗکھ  یاد۔  کیا  خُدایس  ورٲے  چھا  بیٚیہِ  کانٛہہ  خالق  تہِ،  یُس  تۅہیِہ  آسمان  نِشہِ  تہٕ  زمین  نِشہِ  رزِق  آسہِ  دِوان؟  کانٛہہ  معبود  چُھنہٕ  تس  ورٲے،  ٲخر  کپٲرۍ  چِھو  توٚہۍ  دۅکھہٕ  کھیوان؟"
  },
  {
    "verse_id": 4,
    "translation": "وۅنۍ  اگر  ﴿اے  نبیؐ﴾  یِم  لُکھ  تۅہیِہ  پَژھ  چِھو  نہٕ  کران،  ﴿یِہ  چَھنہٕ  کانٛہہ  نٔو  کتھ﴾  تۅہیِہ  برونٛہہ  تہِ  چَھنہٕ  واریاہن  رسولن  پَژھ  کرنہٕ  آمٕژ،  تہٕ  سٲری  معاملات  چِھ  ٲخر  کار  اللہ  تعالیٰ  سٕے  کُن  رجوع  سپدن  وٲلۍ۔"
  },
  {
    "verse_id": 5,
    "translation": "لوٗکو،  اللہ  تعالیٰ  سُند  وعدٕہ  چُھ  یقیناً  برحق،  لہٰذا  یِنہٕ  تۅہیِہ  دُنیاہٕچ  زندگی  دۅکھس  منٛز  تراوِ،  تہٕ  نہ  گژِھہ  سُہ  بوٚڈ  دۅکھہٕ  باز  تۅہیِہ  اللہ  تعالیٰ  سٕندِس  بارس  منٛز  دۅکھہٕ  ہیٚکُن  دِتھ۔"
  },
  {
    "verse_id": 6,
    "translation": "درحقیقتت  چُھ  شیطان  تُہُنٛد  دشمن،  امہِ  موجوٗب  سمجھوٗن  توٚہۍ  تہِ  یِہ  پنُن  دُشمنٕے۔  سُہ  چُھ  پننٚین  پیرو  کارن  امہِ  موجوٗب  پننہِ  وتہِ  پیٚٹھ  بُلاوان،  تاکہ  تِم  گژھن  جہنمِیَن  منٛز  شٲمل  گژٕھنۍ۔"
  },
  {
    "verse_id": 7,
    "translation": "یِم  لُکھ  کُفر  کرن  تِمن  خٲطرٕ  چُھ  سخت  عذاب،  تہٕ  یِم  ایمان  انن  تہٕ  نیک  عمل  کرن  تِمن  خٲطرٕ  چھےٚ  مغفرت  تہٕ  بوٚڈ  اجر۔"
  },
  {
    "verse_id": 8,
    "translation": "﴿تس  شخصہٕ  سٕنزِ  گُمرٲہی  کیا  چُھ  وَنُن﴾  ییٚمۍ  سٕندِ  خٲطرٕ  تٔمۍ  سٕنز  بُرٕ  عمل  آسہِ  خۅشنما  بناونہٕ  آمٕژ  تہٕ  سُہ  آسہِ  تتھ  رُت  سمجھان؟  حقیقت  چھےٚ  یِہ  زِ  خُداے  یَس  یَژھان  چُھ،  تس  چُھ  گُمرٲہی  منٛز  تراوان،  تہٕ  یَس  یژھان  چُھ  تَس  چُھ  سِیٔز  وَتھ  ہاوان۔  لہٰذا  ﴿اے  نبی  صلی  اللہ  علیہ و سلم﴾  خواہ  مخواہ  مَہ  گٲلِو  پنُن  زُو  یِمن  لُکن  ہٕندِ  خٲطرٕ  غمس  تہٕ  افسوسس  منٛز۔  یِکینٛژھا  یِم  کران  چِھ  اللہ  تعالیٰ  چُھ  تتھ  وارٕ  پٲٹھۍ  زانان۔"
  },
  {
    "verse_id": 9,
    "translation": "سُہ  چُھ  اللہ  تعالیٰ  ہٕے  یُس  ہواہَن  چُھ  سوزان،  پتہٕ  چِھ  تِم  اوٚبُر  تُلان،  پتہٕ  چِھن  أسۍ  سُہ  أکِس  مۅردٕ  علاقس  کُن  نِوان،  تہٕ  تَمہِ  ذریعہ  چِھن  سۅے  زمین  زِندہ  کران  یۅسہٕ  مۅردٕ  ٲس  گٔمٕژ۔  موٗدِمٕتیٚن  انسانن  ہُند  زندہ  سپدُن  تہِ  آسہِ  یِتھے  پٲٹھۍ۔"
  },
  {
    "verse_id": 10,
    "translation": "یُس  اکھاہ  عزت  یژھان  آسہِ،  تَس  گژِھہ  پے  آسٕنۍ  زِ  عزت  چُھ  اَندہیٚتھ  اللہ  تعالیٰ  سُند۔  تَس  نزدیک  یُس  چیز  ہیوٚر  چُھ  کھسان  سُہ  چُھ  صرف  پاک  کلام  بیٚیہِ  چھےٚ  عملِ  صالح  تتھ  ہیوٚر  کھالان۔  روٗدۍ  تِم  لُکھ  یِم  بے  ہوٗدٕہ  چال  بٲزِیِہ  کران  چِھ،  تِہندِ  خٲطرٕ  چُھ  سخت  عذاب،  تہٕ  تِہُند  مکر  ﴿تدبیر﴾  چُھ  پانے  غارت  سپدَن  وول۔"
  },
  {
    "verse_id": 11,
    "translation": "خُداین  کٔرِنَو  توٚہۍ  میٚژِ  پٲدٕ،  پتہٕ  نطفہٕ  نِشہِ،  پتہٕ  بناوِنَو  تۅہیِہ  جورِ  ﴿یعنی  مرد  تہٕ  زنانہٕ﴾۔  کانٛہہ  زنانہٕ  چَھنہٕ  حٲملہٕ  سپدان  تہٕ  نہ  چھےٚ  شُرِس  زنم  دِوان  مگر  یِہ  سورُے  چُھ  اللہ  تعالیٰ  سٕندِس  عِلمس  منٛز  آسان۔  کانٛہہ  عمر  حٲصل  کرن  وول  چُھنہٕ  عمر  حاصل  کران،  تہٕ  نہ  چھےٚ  کٲنٛسہِ  ہٕنزِ  عمرِ  منٛز  کمی  سپدان  مگر  یِہ  سورُے  چُھ  أکِس  کتابہِ  منٛز  لیٚکھِتھ  آسان۔  اللہ  تعالیٰ  سٕندِ  خٲطرٕ  چھےٚ  یِہ  وایارہ  سہل  کٲم۔"
  },
  {
    "verse_id": 12,
    "translation": "تہٕ  آبٕکۍ  دۅشوے  ذخیرہ  چِھنہٕ  ہِوی۔  اکھ  چُھ  میوٗٹھ  تہٕ  تریش  ہوٚمراون  وول،  چیٚنس  منٛز  خۅشگوار،  تہٕ  بیاکھ  چُھ  سخت  ژوٚک  ہوٚٹ  زٕلن  وول۔  مگر  دۅشوٕیَو  نِشہِ  چِھو  توٚہۍ  سٲدٕروار  ماز  حٲصل  کران،  لاگنہٕ  خٲطرٕ  چِھو  زینتُک  سامان  کڑان،  تہٕ  أتھۍ  آبس  منٛز  چِھۅ  توٚہۍ  وُچھان  زِ  ناوٕ  چھےٚ  اَمِیُک  سینہٕ  چیٖران  چیٖران  پکان،  تاکہ  توٚہۍ  کٔرِو  اللہ  تعالیٰ  سُند  فضل  تلاش  تہٕ  بٔنِو  تٔمۍ  سٕندۍ  شُکر  گُزار۔"
  },
  {
    "verse_id": 13,
    "translation": "سُہ  چُھ  دۅہ  منٛزٕ  رات  تہٕ  رٲژ  منٛزٕ  دۅہ  کٔڑِتھ  اَنان،  زوٗن  تہٕ  آفتاب  چُھ  تٔمۍ  مُسخّر  کٔرِتھ  تھوومُت۔  یِہ  سورُے  چُھ  أکِس  مقرر  وقتس  تام  پکان۔  سُے  اللہ  تعالیٰ  ﴿ییٚمۍ  سٕنزٕ  یِمہٕ  سارے  کامہِ  چھےٚ﴾  چُھ  تُہُند  ربّ۔  بادشٲہی  چھےٚ  تٔمۍ  سٕنزٕے۔  سُہ  ترٲوِتھ  یِمن  باقین  توٚہۍ  آلَو  چِھو  کران،  تِم  چِھنہٕ  اکہِ  گاسہٕ  تُجہِ  ہٕنٛدۍ  مٲلِک  تہِ۔"
  },
  {
    "verse_id": 14,
    "translation": "تِمن  دِیتو  ناد،  تِم  ہیٚکن  نہٕ  تُہٕندۍ  دُعا  بوٗزِتھ،  تہٕ  اگر  بوزن  تیٚلہِ  ہیٚکن  نہٕ  تۅہیِہ  تِہُند  جواب  دِتھ۔  تہٕ  قیامت  کہ  دۅہ  کرن  تِم  تُہندِس  شرکس  انکار۔  حقیقتِ  حالٕچ  یِژھ  صحیح  خبر  ہیٚکہِ  نہٕ  تۅہیِہ  أکِس  خبردارس  ورٲے  بیٚیہِ  کانٛہہ  دِتھ۔"
  },
  {
    "verse_id": 15,
    "translation": "لوٗکو،  توٚہی  چِھو  اللہ  تعالیٰ  سٕندۍ  محتاج،  تہٕ  اللہ  تعالیٰ  چُھ  غنی  تہٕ  حمید۔"
  },
  {
    "verse_id": 16,
    "translation": "سُہ  اگر  ییٚژِھہ  تۅہیِہ  ہٹٲوِتھ  ہیٚکہِ  کانٛہہ  نٔو  خلقت  تُہنزِ  جایِہ  أنِتھ۔"
  },
  {
    "verse_id": 17,
    "translation": "یِہ  کرُن  چُھنہٕ  خُدایس  خٲطرٕ  کِہِنۍ  تہِ  دُشوار۔"
  },
  {
    "verse_id": 18,
    "translation": "کانٛہہ  بور  تُلن  وول  تُلِنہٕ  بیٚیہِ  کٲنٛسہِ  ہُند  بور۔  تہٕ  اگر  کانٛہہ  نکھن  پیٚٹھ  بور  رٔٹِتھ  شخص  پنُن  بور  تُلنہٕ  خٲطرٕ  آلو  کرِ،  تٔمۍ  سٕندِ  بارُک  اکھ  معمولی  حصّہ  تُلنہٕ  خٲطرٕ  تہِ  یِیہِ  نہٕ  کانٛہہ،  چاہے  سُہ  کونہٕ  آسہِ  قریب  ترین  رشتہٕ  دارٕے۔  ﴿اے  نبی  صلی  اللہ  علیہ و سلم﴾  توٚہۍ  ہیٚکِیوٗکھ  تِمے  لُکھ  مُتنبہ  کٔرِتھ  یِم  وُچِھنہٕ  ورٲے  پننِس  ربّس  کھۅژان  چِھ،  بیٚیہِ  چِھ  نماز  قٲیِم  کران۔  یُس  شخص  تہِ  پٲکیزگی  چُھ  اختیار  کران،  سُہ  چُھ  پننی  رٕژرٕ  خٲطرٕ  کران۔  تہٕ  پوٚت  چُھ  پھیرُن  سارِنٕے  اللہ  تعالیٰ  سٕے  کُن۔"
  },
  {
    "verse_id": 19,
    "translation": "اوٚن  تہٕ  أچھ  وول  چُھنہٕ  برابر۔"
  },
  {
    "verse_id": 20,
    "translation": "نہ  چھےٚ  انہِ  گٹہٕ  تہٕ  روشنی  یکساں۔"
  },
  {
    "verse_id": 21,
    "translation": "نَہ  چُھ  شیٚہجار  تہٕ  تاپٕچ  تٔپِش  ہِشِی۔"
  },
  {
    "verse_id": 22,
    "translation": "تہٕ  نہٕ  چِھ  زِندٕہ  تہٕ  مۅردٕ  برابر۔  اللہ  تعالیٰ  یَس  یژھان  چُھ  تَس  چُھ  بوزناوان،  مگر  ﴿اے  نبیؐ﴾  توٚہۍ  ہیٚکِیوٗکھ  نہٕ  تِم  بوزنٲوِتھ  یِم  قبرن  منٛز  دفن  چِھ۔  ﴿یعنی  اللہ  تعالیٰ  سٕندِ  مٔشیتچٕ  کتھٕے  چھےٚ  بیاکھ،  سُہ  اگر  ییٚژِھہ  کنن  دِیِہ  بوزنُک  طاقت،  البتہ  رسولس  تام  چَھنہٕ  یِہ  کٲم  زِ  یِمن  لُکن  ہٕندۍ  سینہٕ  ضمیرٕکۍ  مدفن  آسن  بنیمٕتۍ،  تِہندیٚن  دِلن  منٛز  کیا  ہیکہِ  سُہ  پنٕنۍ  کتھ  وٲلِتھ،  تہٕ  یِم  کتھٕے  آسن  نہٕ  بوزٕنۍ  یَژھان،  تِہِندیٚن  گۅبِرٕ  والیٚن  کنن  کیا  ہیٚکہِ  صداے  حق  بوزنٲوِتھ۔  سُہ  ہیٚکہِ  تِمنٕے  لُکن  بوزنٲوِتھ،  یِم  معقول  کتھہِ  کَن  دارنہٕ  خٲطرٕ  تیار  آسن۔﴾"
  },
  {
    "verse_id": 23,
    "translation": "توٚہۍ  چِھو  صرف  خبردار  کرن  وٲلۍ۔"
  },
  {
    "verse_id": 24,
    "translation": "اسہِ  چِھو  توٚہۍ  حق  ہیٚتھ  سوٗزِمٕتۍ،  بشارت  دِنہٕ  وٲلۍ  تہٕ  کھۅژناون  وٲلۍ  بنٲوِتھ۔  تہٕ  کانٛہہ  اُمّت  چَھنہٕ  تِژھ  گُزریمٕژ  یتھ  منٛز  نہٕ  کانٛہہ  خبردار  کرن  وول  آسہِ  آمُت۔"
  },
  {
    "verse_id": 25,
    "translation": "وۅنۍ  اگر  یِم  لُکھ  تۅہیِہ  پَژھ  چِھو  نہٕ  کران،  تیٚلہِ  زٲنِو  زِ  یِمو  برونٛہہ  گُزریمتیٚو  لُکو  تہِ  چَھنہٕ  پَژھ  کٔرمٕژ۔  تِمن  نِشہِ  ٲسۍ  تِہندۍ  رسول  کُھلہٕ  دلٲئل  تہٕ  صحیفہٕ،  بیٚیہِ  روشن  ہدایات  دِنہٕ  واجِنۍ  کتاب  ہیٚتھ  آمٕتۍ۔"
  },
  {
    "verse_id": 26,
    "translation": "پتہٕ  یِمو  لُکو  مون  نہٕ  تِم  رٔٹۍ  مےٚ،  تہٕ  وُچِھو  میون  سزا  کوتاہ  سخت  اوس۔"
  },
  {
    "verse_id": 27,
    "translation": "کیا  توٚہۍ  چِھو  نا  وُچھان  زِ  اللہ  تعالیٰ  چُھ  آسمانہٕ  آب  ﴿روٗد﴾  ترٛاوان،  تہٕ  پتہٕ  چِھ  أسۍ  امہِ  کہ  ذریعہ  مختلف  میوٕہ  کڑان  یِہندۍ  رنگ  بیوٚن  بیوٚن  چِھ  آسان۔  تہٕ  پہاڑن  منٛز  تہِ  چھےٚ  سفید،  وۅزجہِ  سیٚٹھاہ  سیاہ  وَتہٕ  ﴿گھاٹِیِہ﴾  یِہندۍ  رنگ  بیوٚن  بیوٚن  چِھ  آسان۔"
  },
  {
    "verse_id": 28,
    "translation": "تہٕ  یِتھے  پٲٹھۍ  چِھ  انسانن  تہٕ  جانورن  تہٕ  چارواین  ہٕندۍ  رنگ  تہِ  مختلف۔  حقیقت  چھےٚ  یِہ  زِ  اللہ  تعالیٰ  سٕندیٚو  بندو  منٛزٕ  چِھ  صرف  علم  تھاون  وٲلۍ  لُکھٕے  تس  کھۅژان۔  ﴿امہِ  نِشہِ  سپُد  معلوم  زِ  عٲلِم  چِھنہٕ  صرف  کِتاب  خوانس  ونان،  بلکہ  چُھ  عٲلِم  سُہ  یُس  خدایس  کھۅژن  وول  آسہِ﴾  بے  شک  چُھ  اللہ  تعالیٰ  زبردست  درگُزر  کرن  وول۔"
  },
  {
    "verse_id": 29,
    "translation": "یِم  لُکھ  اللہ  تعالیٰ  سٕنزِ  کتابہِ  ہِٕنز  تلاوت  چِھ  کران،  تہٕ  نماز  چِھ  قٲیِم  کران،  تہٕ  یِکینژھاہ  رزق  اسہِ  تِمن  دِیتمُت  چُھ  تمہِ  منٛزٕ  چِھ  نَنہِ  وانہٕ  تہٕ  ژھایِہ  پٲٹھۍ  خرچ  کران،  پٔزِپٲٹھۍ  چِھ  تِم  اکہِ  تِتھہِ  تجارتٕکۍ  متوقع  یتھ  منٛز  نہٕ  ہرگز  خسارٕہ  گژِھہ۔  ﴿اَتھ  تجارتس  منٛز  چُھ  تِمو  پنُن  سورُے  کینہہ  امہِ  موجوٗب  لوگمُت﴾"
  },
  {
    "verse_id": 30,
    "translation": "تاکہِ  اللہ  تعالیٰ  دِیِہ  تِمن  تِہِندۍ  اجر  پوٗرٕ  پٲٹھۍ  تہٕ  مزید  کرِ  پنٕنۍ  فضل  تِمن  عطا۔  بے  شک  چُھ  اللہ  تعالیٰ  بخشَنہٕ  وول  تہٕ  قدردان۔"
  },
  {
    "verse_id": 31,
    "translation": "﴿اے  نبیؐ﴾  یۅسہٕ  کتاب  اَسہِ  تۅہیِہ  کُن  وحی  ہٕندِ  ذریعہ  سوٗزمٕژ  چھےٚ  سۅے  چھےٚ  حق،  تصدیق  کران  چھےٚ  آمٕژ  تِمن  کتابن،  یِمہٕ  اَمہِ  برونٛہہ  آسہٕ  آمژٕ۔  بے  شک  چُھ  اللہ  تعالیٰ  پننیٚن  بندن  ہندِ  حالہٕ  نِشہِ  باخبر،  تہٕ  پرٛتھ  چیزس  پیٚٹھ  چُھ  نظر  تھاون  وول۔"
  },
  {
    "verse_id": 32,
    "translation": "پتہٕ  بنٲوۍ  اسہِ  ییٚمہِ  کتابہِ  ہٕندۍ  وٲرِث  تِم  لُکھ،  یِم  اسہِ  ﴿ییٚمہِ  وراثت  خٲطرٕ﴾  پننٚیو  بندو  منٛزٕ  ژٲرۍ۔  وۅنۍ  چُھ  کانٛہہ  یِمو  منٛزٕ  پننِس  نفسَس  پیٚٹھ  ظلم  کرن  وول۔  تہٕ  کانٛہہ  چُھ  یِمَو  منٛزٕ  درمیانٕچ  وَتھ  اختیار  کرن  وول،  تہٕ  کانٛہہ  چُھ  اللہ  تعالیٰ  سٕندِ  اِذنہٕ  سٍتۍ  نیکین  منٛز  سبقت  کرن  وول،  یۅہے  چُھ  بوٚڈ  بارٕ  فضل۔"
  },
  {
    "verse_id": 33,
    "translation": "ہمیشہ  روزن  وٲلۍ  جنت  چِھ  یِمن  منٛز  یِم  لُکھ  دٲخل  سپدن۔  تَتہِ  یِن  تِم  سۅنہٕ  سٕنٛدِیٚو  کَریٚو  تہٕ  مۅختہٕ  سٍتۍ  آراستہٕ  کرنہٕ،  تتہِ  آسہِ  تِہُند  لباس  ریشم،"
  },
  {
    "verse_id": 34,
    "translation": "تہٕ  تِم  ونن  زِ،  شکر  چُھ  تَس  خداے  سُند  ییٚمۍ  اسہِ  نِشہِ  غم  کوٚر  دوٗر،  یقیناً  چُھ  سون  ربّ  معاف  کرن  وول  تہٕ  قدٕر  کرن  وول۔"
  },
  {
    "verse_id": 35,
    "translation": "ییٚمۍ  أسۍ  پننہِ  فضل  سٍتۍ  ابدی  قیام  چِہ  جایِہ  ٹھٔہرٲوۍ،  وۅنۍ  نہ  چھےٚ  اسہِ  ییٚتہِ  کانٛہہ  مشقت  یِوان  پیش،  تہٕ  نہ  چُھ  تھکُن  لاحق  سپدان۔"
  },
  {
    "verse_id": 36,
    "translation": "تہٕ  یِمو  لُکو  کُفر  چُھ  کوٚرمُت  تِہندِ  خٲطرٕ  چُھ  جہنمُک  نار۔  نَہ  یِیہِ  تِہُند  قصّہ  مۅکلاونہٕ  زِ  تِم  مرَن،  تہٕ  نہ  یِیہِ  تِہِندِ  خٲطرٕ  جہنم  کِس  عذابس  منٛز  کانٛہہ  کمی  کرنہٕ۔  یِتھہٕ  پٲٹھۍ  چِھ  أسۍ  بدلہٕ  دِوان  پرٛتھ  تَس  شخصس  یُس  کُفر  کرن  وول  آسہِ۔"
  },
  {
    "verse_id": 37,
    "translation": "تِم  ونَن  تَتہِ  کریکہٕ  دِوان  دِوان  زِ،  اے  سانہِ  ربّہٕ،  اسہِ  کڑ  تہٕ  ییٚتہِ  تاکہ  أسۍ  کرو  نیک  عمل،  تِمو  عَملَو  نِشہِ  مختلف،  یِم  برونٛہہ  ٲسۍ  روٗدِمٕتۍ  کران۔  ﴿تِمن  یِیہِ  جواب  دِنہٕ﴾  کیا  اسہِ  ٲسٕونا  تۅہیِہ  تیٖژاھ  عُمر  دِژمٕژ،  یتھ  منٛز  کانٛہہ  سبق  ییٚژِھہ  ہے  رٹُن  تیٚلہِ  ہیٚکہِ  ہے  سُہ  رٔٹِتھ؟  تہٕ  تۅہیِہ  نِشہِ  اوس  خبردار  کرن  وول  تہِ  آمُت۔  وُچِھو  وۅنۍ  مزٕہ۔  ظٲلِمن  چُھنہٕ  ییٚتہِ  کانٛہہ  مددگار۔"
  },
  {
    "verse_id": 38,
    "translation": "بے  شک  چُھ  اللہ  تعالیٰ  آسمانن  تہٕ  زمین  کہ  پرٛتھ  پوشیدٕہ  چیزٕ  نِشہِ  وٲقف،  سُہ  چُھ  سینن  منٛز  چُھپِتھ  راز  تام  زانان۔"
  },
  {
    "verse_id": 39,
    "translation": "سُے  چُھ  ییٚمۍ  توٚہۍ  زمینس  منٛز  خلیفہ  چِھنو  بنٲوِمٕتۍ۔  وۅنۍ  یُس  کانٛہہ  کُفر  چُھ  کران،  تٔمۍ  سٕندِ  کفرُک  وبال  چُھ  تٔسۍ  پیٚٹھ،  تہٕ  کٲفرن  چُھنہٕ  تِہُنٛد  کفر  اَمہِ  ورٲے  کانٛہہ  ترقی  دِوان  زِ  تِہندِس  ربّ  سُنٛد  غضب  چُھ  تِمن  پیٚٹھ  زیادٕہ  کھۅتہٕ  زیادٕہ  ہُران  پکان۔  کٲفرن  خٲطرٕ  چَھنہٕ  خسارس  منٛز  اِضافہٕ  ورٲے  بیٚیہِ  کانٛہہ  ترقی۔"
  },
  {
    "verse_id": 40,
    "translation": "﴿اے  نبیؐ﴾  یِمن  ؤنِو،  تۅہیِہ  چُھوکھہٕ  زانٛہہ  وُچِھمٕتۍ  تہِ  پنٕنۍ  تِم  شریک  یِمن  توٚہۍ  خُداے  ترٲوِتھ  آلو  چِھو  دِوان  روزان؟  مےٚ  ؤنِو  تِمو  کیا  چُھ  زمینس  منٛز  پٲدٕ  کوٚرمُت،  یا  ؤنۍتَو  آسمانن  منٛز  کیا  شرکت  چھےٚ  تِہِنز؟  ﴿اگر  نہٕ  یِہ  ؤنِتھ  ہیٚکن  تیٚلہِ  پٕرٛژِھو  یِمن﴾  کیا  اسہِ  چھا  یِمن  کانٛہہ  تحریر  دِیتمُت  لیٚکھِتھ،  یتھ  بُنیادس  پیٚٹھ  یِم  ﴿پننِس  اتھ  شرکس  خٲطرٕ﴾  کانٛہہ  صاف  سَند  آسن  تھاوان؟  نَہ،  بلکہ  چِھ  یِم  ظٲلِم  اکھ  أکِس  محض  فریب  دِوان  پکان۔"
  },
  {
    "verse_id": 41,
    "translation": "حقیقت  چھےٚ  یِہ  زِ  اللہ  تعالیٰ  ہٕے  چُھ  یُس  آسمانن  تہٕ  زمینس  ٹلنہٕ  نِشہِ  رُکٲوِتھ  چُھ،  تہٕ  اگر  تِم  ٹلن  تیٚلہِ  چُھنہٕ  خُدایس  پتہٕ  کانٛہہ  بیاکھ  تِمن  رَٹن  وول  کینہہ۔  بے  شک  چُھ  اللہ  تعالیٰ  سیٚٹھاہ  بُردبار  تہٕ  درگزر  فرماون  وول۔"
  },
  {
    "verse_id": 42,
    "translation": "یِم  لُکھ  چِھ  سخت  قسم  ہٲوۍ  ہٲوۍ  ونان  زِ،  اگر  کانٛہہ  خبردار  کرن  وول  تِمن  نِشہِ  آمُت  آسہِ  ہے،  تیٚلہِ  آسہن  یِم  دُنیا  کہ  پرٛتھ  دوٚیمہِ  قوم  کھۅتہٕ  کھٔسِتھ  پرہیز  گار۔  مگر  ییٚلہِ  خبردار  کرن  وول  یِمن  نِشہِ  آو،  تٔمۍ  سٕندۍ  یِنَن  کوٚر  نہٕ  یِمن  منٛز  حق  نِشہِ  ژَلنہٕ  ورٲے  بیٚیہِ  کُنہِ  چیزس  منٛز  اِضافہٕ۔"
  },
  {
    "verse_id": 43,
    "translation": "یِم  لٔگۍ  زمینس  منٛز  بیٚیہِ  زیادہ  نافرمٲنی  کرنہِ  تہٕ  خراب  خراب  چالہٕ  لٔگۍ  چلاونہِ،  حالانکہ  بُرٕ  چالہٕ  چھےٚ  پننیٚن  چلاون  والِنٕے  رٹان۔  وۅنۍ  کیا  یِم  لُکھ  چھا  امِیُک  انتظار  کران  زِ  پٔتمیٚن  قومن  سٍتۍ  یُس  اللہ  تعالیٰ  سُند  طریقہٕ  چُھ  روٗدمُت،  سُے  گژِھہ  یِمن  سٍتۍ  تہِ  ورتاونہٕ  یُن۔  اگر  یٔہے  کتھ  چھےٚ  تیٚلہِ  لٔبِو  نہٕ  توٚہۍ  ہرگز  اللہ  تعالیٰ  سٕندِیٚن  طریقن  منٛز  کانٛہہ  تبدیلی،  تہٕ  توٚہۍ  وُچِھو  نہٕ  زانٛہہ  زِ  اللہ  تعالیٰ  سٕندِس  سُنتس  کیا  ہیٚکہِ  کانٛہہ  طاقت  تٔمۍ  سٕندِ  مُقرر  وَتہِ  نِشہِ  پھِرِتھ۔"
  },
  {
    "verse_id": 44,
    "translation": "کیا  یِم  لُکھ  چِھنا  زمینس  منٛز  پھِیٖرِمٕتۍ  تھوٗرِمٕتۍ  زِ،  یِمن  یِیہِ  ہے  تِمن  لُکن  ہُند  انجام  اتھہِ  یِم  یِمن  برونٛہہ  چِھ  گُزریمٕتۍ،  تہٕ  تِم  ٲسۍ  یِمو  کھۅتہٕ  واریاہ  زیادٕہ  طاقت  وَر؟  خُدایس  چُھنہٕ  کانٛہہ  چیز  عٲجز  کرن  وول  کینہہ،  نہ  آسمانن  منٛز  تہٕ  نہ  زمینس  منٛز۔  سُہ  چُھ  سورُے  کینہہ  زانان  تہٕ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 45,
    "translation": "اگر  سُہ  لُکن  تِہٕندیٚن  کرِمَتیٚن  کرتوٗتن  پیٚٹھ  رٹِہے،  تیٚلہِ  تراوِہے  نہٕ  زمینس  پیٚٹھ  کٲنٛسہِ  زُو  دَارس  زندٕہ۔  مگر  سُہ  چُھ  یِمن  أکِس  مُقرر  وقتس  تام  مُہلت  دِوان۔  پتہٕ  ییٚلہِ  تِہُند  وقت  پوٗرٕ  گژِھہ،  پتہٕ  وُچھہِ  اللہ  تعالیٰ  پننٚین  بندن۔"
  }
]