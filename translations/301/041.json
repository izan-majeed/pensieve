[
  {
    "verse_id": 1,
    "translation": "یِم  زٕہ  حروف  چھِ  حروفِ  مقطعاتو  اندرٕہ،  یِمن  ہُنٛد  معنی  زانہِ  پانہٕ  اللہ  تعالیٰ۔"
  },
  {
    "verse_id": 2,
    "translation": "یہِ  کلام  چھُ  نٲزل  یِوان  کرنہٕ  تس  خداے  سٕندِ  طرفہٕ  یُس  رحمٰن  و  رحیم  چھُ۔"
  },
  {
    "verse_id": 3,
    "translation": "یہِ  کلام  چھُ  کتابہ  ییٚمِکۍ  آیات  صاف  صاف  تہٕ  ویٚژھناونہٕ  آمٕتۍ  چھِ۔  یہِ  چھُ  قرآن  مجیدہ  عربی  زیٚوِ  اندر  سمجھدار  لوٗکن  ہٕندِ  خٲطرٕ،  یُتھ  تِمن  آسٲنی  سان  فکرِ  ترِ  اگرچہ  مکلف  چھِ  سٲری  لوٗکھ  مگر  نفع  تہٕ  فٲیدٕہ  چھُ  واتان  سمجھدار  لوٗکنٕے۔"
  },
  {
    "verse_id": 4,
    "translation": "بشارت  دِوُن  چھُ  یہِ  قرآنِ  مجید  مانن  والین  بیٚیہِ  چھُ  بیم  کروُن  نہ  مانہٕ  وُنین۔  لٲزم  اوس  یِتھیٚن  صفتن  کُن  نظر  کٔرِتھ  کہ  سٲری  گٔژھۍ  اَتھ  مانٕنۍ  تہٕ  تسلیم  کرٕنۍ۔  مگر  واریاہو  لوٗکو  کٔر  روگردٲنی۔  پس  چھِنہٕ  تِم  یہِ  قرآن  مجید  بوزان  ییٚلہِ  توٚہۍ  تِمن  یہِ  قرآن  مجید  بوزناوان  چھِو۔"
  },
  {
    "verse_id": 5,
    "translation": "تِم  چھِ  دپان  سٲنۍ  دِل  چھِ  تھیلن  تہٕ  گۅژرین  منٛز  بند  تَمہِ  نِشہِ  یَتھ  کُن  توٚہۍ  اَسہِ  ناد  چھِو  دِوان،  بیٚیہِ  چھُ  سانیٚن  کنن  وۅگہٕ  زٔرۍ  ییٚمہِ  مۅکھہٕ  سانین  کنن  منٛز  تُہٕنز  آوازٕے  چھَنہٕ  واتان،  بیٚیہِ  چھُ  اَسہِ  منٛز  تہٕ  تۅہیہِ  منٛز  ٹھوٚر  ییٚمہِ  سببہٕ  اَسہِ  منٛز  اَکھ  أکِس  سٍتۍ  مِیلِتھ  ہیٚکہِ  نہٕ۔  لہٰذا  کٔرِو  توٚہۍ  پنٕنۍ  کٲم،  أسۍ  تہِ  چھِ  کران  پنٕنۍ  کٲم۔  یہِ  مہ  تھٲوِوو  توٚہۍ  توَقعٕے  کہ  أسۍ  سپدو  تُہٕنزو  کتھو  تہٕ  نصیحتو  سٍتۍ  متٲثر۔"
  },
  {
    "verse_id": 6,
    "translation": "توٚہۍ  فرمٲوِیوٗکھ  یارسول  اللہ،  اے  لوٗکو  مےٚ  چھَنہٕ  قدرت  کہ  بہٕ  بَہ  زبردستی  کیا  کرناوَو  بہٕ  توٚہۍ  توحید  قبول۔  کیازِ  بٕتہِ  چھُس  تۅہی  ہیوٗ  اَکھ  انساناہ  تہٕ  بشراہ  مگر  اللہ  تعالیٰ  ہن  چھُ  مےٚ  امتیازی  شاناہ  عطا  کوٚرمُت  کہ  مےٚ  کُن  چھےٚ  وحی  یِوان  سوزنہٕ۔  سۅے  وحی  یوسہٕ  عقلہِ  کِنۍ  قٲبلِ  قبول  چھےٚ۔  سۅ  وحی  چھےٚ  یی  کہ  تُہُند  معبودچھُ  کُنُے  معبود۔  پس  روٗزِو  توٚہۍ  متوجہ  عبادتس  اندر  تٔسۍ  کُن۔  تس  ورٲے  مہ  کٔرِوکٲنسہِ  ہٕنز  عبادت۔  ہرگاہ  اَز  تانۍ  کٲنسہِ  ہٕنز  عبادت  کٔرمٕژ  چھَو  تتھ  مٔنگیوٗس  مغفرت  یعنی  توحید  کٔرِو  قبول،  شرکہٕ  نِشہِ  کٔرِو  توبہٕ۔  بٔڑ  خرابی  چھےٚ  تِمن  مشرکن  ہٕندِ  حقہٕ  یِم  نہٕ  مضمونِ  ژبوتِ  نبوت  بیٚیہِ  وجوبِ  اتباع  بوٗزِتھ  پنٕنۍ  رٔوِش  تراوَن۔"
  },
  {
    "verse_id": 7,
    "translation": "بیٚیہِ  یِم  مالٕچ  زکوٰۃہ  ادا  کرن  نہٕ،  بیٚیہِ  یِم  ٲخرتس  چھِ  بدستور  انکار  کران۔"
  },
  {
    "verse_id": 8,
    "translation": "یِمن  برخلاف  یِم  لوٗکھ  رسالت  کِس  حق  آسنس  پژھ  چھِ  کران،  بیٚیہِ  تِم  لوٗکھ  یِمَو  ایمان  اوٚن  بیٚیہِ  کریکھ  رٕژٕہ  عملہٕ،  تِہِندِ  خٲطرٕ  چھےٚ  ٲخرتس  اندر  سۅ  موٚزوٗرۍ  یۅسہٕ  نہٕ  زانہہ  ختم  سپدِ،  مۅکلہِ  تہٕ  موقوف  سپدِ۔"
  },
  {
    "verse_id": 9,
    "translation": "توٚہۍ  فرمٲوِیوٗکھ  یارسول  اللہ  تِمن  لوٗکن،  اے  لوٗکو،  کیا  توٚہۍ  چھِوہ  تس  خداے  سٕندِس  کُن  آسنس  انکار  کران  ییٚمۍ  یہِ  یوٗت  زمین  پٲدٕہ  کوٚر  دۅن  دۅہن  اندر،  بیٚیہِ  چھِوٕہ  تٔمۍ  سٕے  شریک  ٹھٔہراوان۔  یۅہے  چھُ  ساری  عالمُک  تہٕ  جہانُک  ربّ،  سُے  چھُ  معبود  تہِ۔"
  },
  {
    "verse_id": 10,
    "translation": "بیٚیہِ  کٔرۍتٔمۍ  اللہ  تعالیٰ  ہن  پٲدٕہ  زمینس  پٮ۪ٹھ  کۅہن  ہٕندۍ  لنگر۔  بیٚیہِ  تھٲوِن  اَتھ  زمینس  منٛز  فٲیدٕکۍ  چیز،  یہِ  کوٚرُن  اَتھ  پٮ۪ٹھ  روزن  والین  ہٕندِ  خٲطرٕ  رزقُک  تجویز،  پرتھ  زمینس  الگ  الگ  قسمُک  غذا،  پرتھ  قسمُک  غلہٕ  تہٕ  میوٕہ  کوٚرُن  پٲدٕہ۔  یہِ  سورُے  سپُد  ژورن  دۅہن  اندر،  سارِنٕے  منگن  والین  ہٕندِ  خٲطرٕ  برابر۔"
  },
  {
    "verse_id": 11,
    "translation": "توپتہٕ  سپُداللہ  تعالیٰ  متوجہ  آسمان  پٲدٕ  کرنس  کُن۔  سُہ  اوس  دۅہا  اَکھ  زمین  پٲدٕہ  کرنہٕ  برونٹھ۔  پس  فرمووُن  آسمانس  تہٕ  زمینس  توٚہۍ  دۅشوے  یِیِو  سٲنِس  حکمس  کُن۔  یُس  حُکماہ  أسۍ  فرماوَو  سُہ  مٲنِو۔  وۅنۍ  چھُ  تۅہیہِ  اختیار  خوشی  سان  مٲنۍ  تَو  یا  زبردستی  سٍتۍ  مٲنۍ  تَو۔  تِمَو  دۅشوٕیَو  دوٚپ  أسۍ  چھِ  احکام  ماننہٕ  خٲطرٕ  دۅشوے  حاضر  نہایت  خوشی  سان۔"
  },
  {
    "verse_id": 12,
    "translation": "چنانچہ  پس  بنٲوِن  تتھ  أکِس  آسمانس  ستھ  آسمان  دۅن  دۅہن  اندر۔  توپتہٕ  کٔرِن  جٲری  پرتھ  آسمانس  منٛز  تَتہِ  کین  ملٲیکن  ہٕندِ  خٲطرٕ  یِم  آسمانن  منٛز  بسہٕ  وُنۍ  تہٕ  روزٕوُنۍ  چھِ  حکم،  بیٚیہِ  دُیت  اَسہِ  زینت  آسمانِ  دنیاہس  سِتارو  سٍتۍ،  بیٚیہِ  کٔر  اَسہِ  رٲچھ  شیطانن  ہٕندِ  کَن  دِنہٕ  نِشہِ،  بیٚیہِ  چھُ  تجویز  زبردست  وٲقف  الکل  خداے  سُنٛد  یُس  عبادتس  لایق  چھُ۔  یۅہے  چھُ  کامل  الصفات  خدا  نہ  کہ  تِم  چیز  یِم  ناقصُ  الذات  تہِ  چھِ  تہٕ  ناقصُ  الصفات  تہِ  چھِ۔"
  },
  {
    "verse_id": 13,
    "translation": "پس  اگر  یِمہٕ  دلیلہٕ  بوٗزِتھ  تہِ  تِم  لوٗکھ  توحیدٕ  نِشہِ  پتھ  پھیرن  اَدٕہ  فرمٲوِیوٗکھ  توٚہۍ  یا  رسول  اللہ،  اے  لوٗکو  بہٕ  چھُسو  تۅہیہِ  بیم  کران  تِژِھہ  ترٛٹہِ  ہُنٛد  یۅسہٕ  ترٹھ  قومِ  عادس  تہٕ  قومِ  ثمودس  پٮ۪ٹھ  شرک  و  کفر  کرنہٕ  سببہٕ  واقع  سپٕز۔"
  },
  {
    "verse_id": 14,
    "translation": "ییٚلہِ  یِوان  ٲسۍتِمن  نِشہِ  پیغمبر  پتہٕ  برونٹھ  بلکہ  پرتھ  طرفہٕ  یٔہے  کتھ  ونان  کہ  ہا  لوٗکو  عبادت  مہ  کٔرِو  کٲنسہِ  ہٕنز  معبودِ  برحقس  ورٲے،  تِمَو  کافرو  دوٚپہَکھ  توٚہۍ  چھِو  یہِ  کتھ  غلط  ونان  کہ  أسۍ  سوٗزۍ  اللہ  تعالیٰ  ہن،  اگر  سٲنِس  پروردگارس  یہِ  منظور  آسِہا  تیٚلہِ  سوزِہا  سُہ  کٲنسہِ  مَلکس،  تۅہیہِ  پٮ۪ٹھ  کیازِ  واتِہا  نوبت۔  لہٰذا  چھِ  أسۍ  تتھ  سٲرِسٕے  یہِ  توٚہۍ  ہیتھ  سوزنہٕ  آمٕتۍ  چھِو  انکار  کران۔"
  },
  {
    "verse_id": 15,
    "translation": "پس  یُس  قومِ  عاد  اوس  تِم  لٔگۍ  تکبر  تہٕ  غرور  کرنہِ  مُلکس  منٛز  ناحق،  بیٚیہِ  دوٚپُکھ  سانہِ  کھۅتہٕ  کُس  چھُ  زیادٕھ  قوتہٕ  کِنۍ،  سُہ  کُس  حٲدِثہٕ  چھُ  یتھ  نہٕ  أسۍ  مدافعت  ہیٚکو  کٔرِتھ،  کیا  تِمن  آو  نا  بوزنہٕ  کہ  بے  شک  اللہ  تعالیٰ  یِم  تٔمۍ  پٲدٕہ  کٔرۍ،  سُہ  چھُ  سٮ۪ٹھاہ  زیادٕہ  تُہٕندِ  کھۅتہٕ  قوتہٕ  کِنۍ،  سُہ  ہیٚکہِ  تِمن  پٮ۪ٹھ  عذاب  واقع  کٔرِتھ۔  مگر  باوجود  آن  اوٚن  نہٕ  تِمَو  ایمان  بلکہ  روٗدۍ  تِم  سانین  آیاتن  انکار  کران۔"
  },
  {
    "verse_id": 16,
    "translation": "پس  ترٛوو  اَسہِ  یلہٕ  تِمن  پٮ۪ٹھ  تیز  واو  تِتھین  دۅہن  اندر  یِم  دۅہ  بوجہ  عذابِ  الہٰی  تِہِندِ  حقہٕ  منحوس  تہٕ  پھیٚشل  ٲسۍ  یُتھ  أسۍ  تِم  ژٕہہ  ناووکھ  خواری  ہُنٛد  عذاب  دنیاچہ  زندگی  اندر،  بیٚیہِ  چھُ  ٲخرتُک  عذاب  زیادٕہ  رسوا  کرٕوُن،  توپتہٕ  یِیہِ  نہٕ  تِمن  تَمہِ  وقتہٕ  کُنہِ  قسمہٕ  مدد  کرنہٕ۔"
  },
  {
    "verse_id": 17,
    "translation": "وۅنۍ  یُس  قومِ  ثمود  اوس  تِمن  ہوو  اَسہِ  پیغمبرن  ہٕندِ  ذریعہ  سیٚز  وَتھ،  مگر  تِمو  کٔر  اختیار  گمرٲہی  ہدایتس  مقابلہ،  پس  رٔٹۍ  تِم  خوار  کروُنہِ  عذاب  چہ  ترٛٹہِ۔  بُنیُل  آو  تِمن،  تتھ  سٍتۍ  ٲس  کریکھ  ییٚمہِ  کریکہِ  سٍتۍ  تِہِندۍ  جگر  پھٔٹۍ  تِمن  کامین  ہٕندِ  سببہٕ  یِمہٕ  تِم  کران  ٲسۍ۔"
  },
  {
    "verse_id": 18,
    "translation": "اَسہِ  دُیت  نجات  تَمہِ  عذابہٕ  نِشہِ  تِمن  لوٗکن  یِمو  ایمان  اوٚن  بیٚیہِ  ٲسۍ  تِم  شرکہٕ  نِشہِ  پتھ  روزان،  سٲنِس  عذابس  کھوژان۔"
  },
  {
    "verse_id": 19,
    "translation": "تِمن  لوٗکن  پٲوِو  توٚہۍ  ژیٚتس  سُہ  دۅہ  ییٚمہِ  دۅہ  خداے  سٕندۍ  دشمن  یِن  جمع  کرنہٕ  نارِ  جہنمس  تراونہٕ  خٲطرٕ،  توپتہٕ  یِن  تِم  أکۍ  سٕے  جایہِ  ٹھٔہراونہٕ  تہٕ  پیارناونہٕ  یُتھ  سٲری  سمن۔  سٔمِتھ  یِن  تراونہٕ  جہنمس  اندر۔  "
  },
  {
    "verse_id": 20,
    "translation": "تا  اینکہِ  ییٚلہِ  تِم  جہنمس  نکھ  تل  واتن،  گوہی  دِن  تِمن  پٮ۪ٹھ  کَن  تِہِندۍ،  أچھ  تِہٕنزٕ،  یہِ  مُسلہٕ  تِہُنٛد  تِمن  سارِنٕے  کامین  ہٕنز  یِمہٕ  کامہِ  تِم  کران  ٲسۍ  دنیاہس  اندر۔"
  },
  {
    "verse_id": 21,
    "translation": "توپتہٕ  وَنن  تِم  پننِس  مُسلس  تہٕ  پننین  تانن  تۅہیہِ  کیازِ  دِژٕو  گواہی  اَسہِ  خلاف۔  أسۍ  تُہٕندِ  خٲطرٕ  دنیاہس  منٛز  سورُے  کینٛہہ  کران  ٲسۍ  زیٚوِ  سٍتۍ  اوسُس  بہٕ  سارِنٕے  گناہن  انکار  کران۔  تۅہیہِ  کُس  مصیبت  اوو،  تۅہیہِ  ہیٚژَو  کتہہٕ  کرنہِ۔  ٲخر  یِمہٕ  کتھہٕ  کرنہِ  کٔمۍ  ہیٚچھنٲوۍ  نَو  توٚہۍ۔  تِم  دپنَکھ  جواب،  أسۍ  کرنٲوۍ  کتھ  تٔمۍ  خداین  یُس  سارِنٕے  کتھہٕ  کروُنین  چیزن  کتھہٕ  کرناوان  چھُ۔  تٔمۍ  کٔرِو  توٚہۍ  پٲدٕ  گۅڈنِچہِ  لٹہِ،  بیٚیہِ  چھُو  دوبارٕہ  زندٕہ  کٔرِتھ  تس  کُن  واتناونہٕ  یِوان۔"
  },
  {
    "verse_id": 22,
    "translation": "توٚہۍ  ٲسِو  دنیاہس  اندر  غیر  نِشہِ  پوشیدٕہ  روٗزِتھ  گناہ  کران،  یہِ  ٲسٕو  نہٕ  خبر  کہ  تۅہیہِ  پٮ۪ٹھ  کیا  دِن  گوٲہی  کَن  تُہٕندۍ،  أچھ  تُہٕنزٕ  تہٕ  مُسلہٕ  تُہٕندۍ۔  لیکن  تۅہیہِ  اوس  گمان  کہ  اللہ  تعالیٰ  ہس  چھَنہٕ  خبرٕے  واریاہن  چیزن  ہٕںز  تِمَو  چیزو  اندرٕہ  یِم  توٚہۍ  کران  ٲسِو۔"
  },
  {
    "verse_id": 23,
    "translation": "أمی  تُہٕندۍ  خیالن  یُس  تۅہیہِ  پننِس  پروردگارس  متعلق  اوس  کیا  کٔرِو  توٚہۍ  تباہ  تہٕ  برباد،  پس  سپدِو  توٚہۍ  تاوان  زدو  اندرٕہ۔"
  },
  {
    "verse_id": 24,
    "translation": "پس  ہرگاہ  تِم  صبر  کرن  توتہِ  چھےٚ  تِہٕنز  جاے  نارِ  جہنم،  بیٚیہِ  ہرگاہ  تِم  کینٛہہ  عذُر  و  معذرت  کرن،  معافی  منگن،  زارٕہ  پارٕہ  کرن،  تِمن  یِیہِ  نہٕ  ہرگز  معافی  دِنہٕ  کُنہِ  صورتس  اندرٕہ۔"
  },
  {
    "verse_id": 25,
    "translation": "بیٚیہِ  ٲسۍ  اَسہِ  تِمن  سٍتۍ  دنیاہس  اندر  روزن  وٲلۍ  شیطان  مقرر  کٔرِمٕتۍ،  تِمو  اوس  تِہٕنزن  پٔتِمین  برونٹھِمین  عملن  زینت  دُیمُت،  تِمنٕے  کامین  پٮ۪ٹھ  ٲسۍ  تِم  ڈاڈ  کٔرِتھ  کفرس  پٮ۪ٹھ  اصرار  تہٕ  ڈاڈ  کرنہٕ  مۅکھہٕ۔  پس  سپُد  تِمن  پٮ۪ٹھ  خداے  سُند  عذاب  پوٗرٕ  تِمن  لوٗکن  سٍتۍ  یِم  تِمن  برونٹھ  گُزریمٕتۍ  چھِ  جِنو  تہٕ  انسانو  اندرٕہ،  بے  شک  تِم  سٲری  آسن  تاوان  زدَو  اندرٕہ۔"
  },
  {
    "verse_id": 26,
    "translation": "بیٚیہِ  چھِ  یم  کٲفر  پانہٕ  وٲنۍ  ونان  یتھ  قرآن  مجیدس  مہ  تھٲوِو  کَن۔  ییٚمہِ  ساعتہٕ  پیغمبر  قرآن  پرُن  ہیٚوان  آسہِ  توٚہۍ  ٲسِو  شور  لاگان۔  شاید  اَمہِ  طریقہٕ  سپدِو  توٚہۍ  غٲلب۔"
  },
  {
    "verse_id": 27,
    "translation": "پس  اَمہِ  نالایق  حرکتہٕ  مۅکھہٕ  ژٕہناووکھ  أسۍ  یِم  کافر  سخت  عذابُک  مزٕہ،  بیٚیہِ  دِمَو  أسۍ  تِمن  سزا  تِمن  یچھ  کامین  ہُنٛد  یِمہٕ  تِم  کران  ٲسۍ۔"
  },
  {
    "verse_id": 28,
    "translation": "یۅہے  چھُ  سزا  خداے  سٕندین  دشمنن  ہُنٛد  یعنی  نار،  تِہِندِ  خٲطرٕ  چھُ  اَتھ  نارس  اندر  ہمیشہِ  روزنُک  گھرٕ  سزا  اَمہِ  کُے  کہ  تِم  ٲسۍ  کران  سانین  آیاتن  انکار۔"
  },
  {
    "verse_id": 29,
    "translation": "بیٚیہِ  ونن  کافر  اے  سانہِ  پروردگارٕ  اَسہِ  ہاوتکھ  تِم  زٕہ  شخص  یِمَو  أسۍ  گمراہ  کٔرۍ  جِنو  تہٕ  انسانو  اندرٕہ۔  أسۍ  تھاوہوکھ  تِم  پننین  لتن  تل  یُتھ  تِم  سٲری  تل  کُن  واتہن۔  بیٚیہِ  آسہِ  گمراہ  کروُنین  پٮ۪ٹھ  تِمن  سخت  غصہٕ  تہٕ  ژکھ۔"
  },
  {
    "verse_id": 30,
    "translation": "بے  شک  تِم  لوٗکھ  یِمو  دِلہٕ  سٍتۍ  انکار  کوٚر  کہ  سون  حقیقی  پروردگار  چھُ  صرف  اللہ  تعالیٰ،  توپتہٕ  کٔرٕکھ  تتھ  پٮ۪ٹھ  استقامت،  تہِ  کوٚرُکھ  یہِ  اَتھ  اقرارس  شوٗبہِ،  ترووُکھ  نہٕ  یہِ  خیال  کُنہِ  صورتس  اندر،  تِمن  پٮ۪ٹھ  وَسن  ملٲیکھ،  اَکھ  مرنہٕ  کہ  وقتہٕ،  بیٚیہِ  قبرن  منٛز،  بیٚیہِ  قبرو  اندر  نیٚبریِنہٕ  کہ  وقتہٕ،  تِمے  دپنکھ  توٚہۍ  مہ  کھوٚژِو  ٲخرت  کین  ہولناک  حالاتن،  بیٚیہِ  مہ  بٔرِو  توٚہۍ  غم  دنیاکِس  تراونس  پٮ۪ٹھ  کیازِ  تۅہیہِ  بنہِ  تمہِ  کھۅتہٕ  تہِ  رُت  چیز۔  بشارت  بوٚوِن  تۅہیہِ  تَمہِ  جنتٕچ  ییٚمُیک  تۅہیہِ  پیغمبرن  ہٕندِ  واسطہ  وعدٕہ  یِوان  اوس  تھاونہٕ۔"
  },
  {
    "verse_id": 31,
    "translation": "أسۍ  چھِ  تُہٕندۍ  رفیق  دنیاہس  اندر  تہِ،  بیٚیہِ  روزو  أسۍ  تُہٕندۍ  رفیق  ٲخرتس  اندر  تہِ،  تُہٕندِ  خٲطرٕ  چھُ  یتھ  جنتس  اندر  تہِ  سورُے  موجود  یتھ  کُن  تۅہیہِ  خوٲہش  گژِھہ۔  بیٚیہِ  چھُو  تۅہیہِ  کُیت  تہِ  سورُے  یہِ  توٚہۍ  مٔنگِو۔  سٲری  چیز  یِن  تھاونہٕ  تۅہیہِ  مہیا۔"
  },
  {
    "verse_id": 32,
    "translation": "یہِ  چھےٚ  گۅڈنِچ  ضیافت  تُہٕندِ  خٲطرٕ  غفورورحیم  پروردگارٕ  سٕندِ  طرفہٕ،  یِمہٕ  نعمژٕ  یِن  تۅہیہِ  عطا  کرنہٕ  بکمالِ  عزت  و  اکرام  یِتھ  کٔنۍ  معزز  پژھین  چھُ  برونٹھ  کُن  اَننہٕ  یِوان۔"
  },
  {
    "verse_id": 33,
    "translation": "بیٚیہِ  کُس  اکھاہ  چھُ  رُت  کلامہٕ  کِنۍ  تَسٕندِ  کھۅتہٕ  ییٚمۍ  لوٗکن  ناد  دُیت  معبودِ  برحقس  کُن،  بیٚیہِ  کریٚن  پانہٕ  تہِ  رٕژٕہ  عملہٕ،  بیٚیہِ  دوٚپُن  اظہارِ  اطاعت  کران  کہ  بہٕ  چھُس  فرماں بردارو  اندرٕہ  یعنی  بہٕ  چھُس  خداے  سٕنز  بندگی  کرٕنۍ  فخر  زانان،  متکبرن  ہٕندۍ  پٲٹھۍ  چھُس  نہٕ  عار  زانان۔  "
  },
  {
    "verse_id": 34,
    "translation": "بیٚیہِ  چہَنہٕ  نیکی  تہٕ  بدی  برابر  بلکہ  چھُ  پرتھ  کُنُیک  اثر  الگ  الگ۔  ییٚلہِ  یہِ  کتھ  محقق  سپٕز،  وۅنۍ  کٔرِو  توٚہۍ  مع  اتباع  بدی  ہُنٛد  مدافعہ  تَمہِ  طریقہٕ  یُس  بہتر  آسہِ،  تمُیک  نتیجہ  نیرِ  کہ  سُہ  شخص  یَس  منٛز  تہِ  تۅہیہِ  منٛز  عداوت  و  دشمنی  آسہِ،  سُہ  بنہِ  تُیتھ  یُتھ  زن  سُہ  دوست  جانی  آسہِ۔"
  },
  {
    "verse_id": 35,
    "translation": "یہِ  کتھ  چھَنہٕ  تِمنٕے  لوٗکن  نصیب  سپدان  یِم  ثواب  کہ  اعتبارٕہ  سٮ۪ٹھاہ  خۅش  نصیب  تہٕ  نیک  بخت  آسن۔"
  },
  {
    "verse_id": 36,
    "translation": "یِتھِس  وقتس  اندر  ہرگاہ  تۅہیہِ  شیطان  سٕندِ  طرفہٕ  غضبُک  تہٕ  خشمُک  کانٛہہ  وَسوسہٕ  پٲدٕہ  سپدُن  ہیٚیہِ،  تَمہِ  ساعتہٕ  ٲسِو  فوراً  پناہ  منگان  اللہ  تعالیٰ  ہس۔  بے  شک  سُہ  چھُ  سورُے  بوزوُن،  سورُے  زانہٕ  وُن۔"
  },
  {
    "verse_id": 37,
    "translation": "بیٚیہِ  چھُ  خداے  سٕندیو  قدرت  کیو  تہٕ  توحید  کیو  نِشانو  اندرٕہ  رات  تہٕ  دۅہ  بیٚیہِ  آفتاب  تہٕ  زوٗن۔  اے  لوٗکو  توٚہۍ  مَہ  دِیِو  سجدٕہ  نہ  آفتابس  نہ  زوٗنہِ  بلکہ  دِیِو  سجدٕہ  تس  معبودِ  برحقس  ییٚمۍ  تِم  پٲدٕہ  کٔرۍ،  چھَوہ  توٚہی  تٔسۍ  یوت  عبادت  کران  یعنی  مشرک  یِم  خداے  سٕندِ  عبادتُک  دعویٰ  چھِ  کران  تِم  چھِ  عبادتس  اندر  شرک  انان۔  یتھ  عبادتس  اندر  شرک  آسہِ،  حقیقتس  منٛز  گٔیہِ  نہٕ  سۅ  خداوندِ  کریم  سٕنز  عبادت  بلکہ  تُہُنٛد  سُہ  دعویٰ  چھُ  بالکل  غلط۔  خداے  سٕنز  عبادت  چہَو  کرٕنۍ  تیٚلہِ  کٔرِیوٗس  عبادت  شرک  ترٲوِتھ  تہٕ  شرکہٕ  ورٲے۔"
  },
  {
    "verse_id": 38,
    "translation": "توپتہٕ  ہرگاہ  تِم  لوٗکھ  غرور  تہٕ  تکبرکرن  تس  عبادت  کرنہٕ  نِشہِ،  سۅ  چھےٚ  تِہٕنز  حماقت،  تس  کیا  پرواہ  چھُ  تمُیک۔  تِم  ملٲیک  یِم  تُہِندِس  پر  وردگار  سٕندۍ  مقرب  چھِ،  یِم  شان  و  عظمتس  منٛز  ساسہٕ  گۅنہٕ  زیادٕہ  چھِ  راتس  تہٕ  دۅہس  تِہٕنز  پاکی  بیان  کران،  توپتہٕ  چھِنہٕ  تِم  کُنہِ  قسمہٕ  کُنہِ  وقتہٕ  تھکان۔"
  },
  {
    "verse_id": 39,
    "translation": "بیٚیہِ  چھُ  تِہِندِ  قدرت  کیو  تہٕ  توحید  کیو  نِشانو  اندرٕہ  اَکھ  نِشانہٕ،  ژٕہ  چھَہَن  وُچھان  اے  مخٲطب  یہِ  زمین  ژمیومُت  تہٕ  ہوٚکھمُت،  خشکی  ہٕندِ  وقتہٕ  چھُ  ہوا  اَمِچ  گرد  تُلان  تہٕ  چھٔکراوان،  أتی  ییٚلہِ  أسۍ  تراوان  چھِ  تتھ  پٮ۪ٹھ  روٗد،  أتی  چہَس  تازگی  پھٔہلان  بیٚیہِ  چھُ  پھۅلان  تہٕ  سرسبز  سپدان۔  بے  شک  ییٚمۍ  پروردگارن  یہِ  زمین  مٔرِتھ  بیٚیہِ  زندٕہ  کوٚر،  سُے  پروردگار  چھُ  مۅردن  زندٕہ  کرٕوُن۔  بے  شک  سُہ  چھُ  پرتھ  چیزس  پٮ۪ٹھ  قدرت  وول،  ییٚمۍ  پروردگارن  یہِ  مۅردٕہ  زمین  زندٕہ  کوٚر،  سُہ  ہیٚکہِ  نا  مۅردٕہ  انسانن  ہٕندین  بدنن  اندر  روح  واتنٲوِتھ،  تِمن  دوبارٕہ  زندٕہ  کٔرِتھ۔  کیا  سُہ  قادرِ  مطلق  ہیٚکہِ  نا  موٚمتین  دِلن  زندٕہ  کٔرِتھ  پننہِ  نوٗرِ  توحیدٕہ  سٍتۍ۔  بے  شک  سُہ  ہیٚکہِ  سورُے  کینٛہہ  کٔرِتھ،  سُہ  چھُ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 40,
    "translation": "بے  شک  یِم  لوٗکھ  سانین  آیاتن  منٛز  یِم  آیات  توحیدس  پٮ۪ٹھ  دلالت  کران  چھِ  تِمنٕے  منٛز  چھِ  ہوٚل  پکان  یعنی  تِمن  منٛز  چھِ  شک  تہٕ  شُبہٕ  پٲدٕہ  کران  تِم  لوٗکھ  چھِنہٕ  ا۔  سہِ  نِشہِ  کھٔٹِتھ،  اَسہِ  چھُ  تِہُنٛد  سورُے  حال  معلوم۔  تِمن  دِمَو  أسۍ  سزاۓ  نار۔  کیا  سُہ  شخص  یُس  نارس  منٛز  تراونہٕ  یِیہِ  چھا  بہتر  کِنہٕ  سُہ  یُس  قیامتُک  دۅہ  اَمن  واَمانس  اندر  واتہِ،  یہِ  خۅش  کرِوٕہ  تہِ  کٔرِو،  بے  شک  اللہ  تعالیٰ  چھُ  تہِ  سورُے  وارٕہ  وُچھان  یہِ  توٚہۍ  کران  چھِو  سارِنٕے  عملن  ہُنٛد  دِیَو  سُہ  سزا۔"
  },
  {
    "verse_id": 41,
    "translation": "بے  شک  یِمَو  لوٗکو  انکار  کوٚر  قرآن  مجیدس  ییٚلہِ  سُہ  تِمن  نِشہِ  ووت،  تِم  تہِ  وُچھن  تِہُنٛد  انجام  کیا  آسہِ،  تِمن  چھُ  نقص  تہٕ  کمی  پانس  اندر۔  یتھ  قرآن  مجیدس  اندر  کانٛہہ  کٔمیاہ  چھَنہٕ،  یہِ  قرآن  مجید  چھُ  باعزت  و  وقعت  کِتاباہ۔"
  },
  {
    "verse_id": 42,
    "translation": "اَتھ  ہیٚکہِ  نہٕ  اَپٕز  تہٕ  غیر  یقینی  کتھ  نکھہٕ  پٔکِتھ،  نہ  بروٗنٹھۍ  کِنۍ  تہٕ  نہ  تھٔرکِنۍ،  یہِ  چھُ  نازل  آمُت  کرنہٕ  حکمت  وٲلِس  تہٕ  حمد  دَپنہٕ  آمتِس  خداے  سٕندِ  طرفہٕ۔"
  },
  {
    "verse_id": 43,
    "translation": "تۅہیہِ  چھَنہٕ  یِوان  وَننہٕ  مگر  تِمہٕ  کتہہٕ  یِمہٕ  وَننہٕ  آمژٕہ  چھےٚ  تِمن  پیغمبرن  یِم  تۅہیہِ  برونٹھ  ٲسۍ،  یہِ  نٔو  کتھاہ  چہَنہٕ،  تِمَو  پیغمبرو  کوٚر  یِمن  کتھن  پٮ۪ٹھ  صبر،  توٚہۍ  تہِ  کٔرِو  صبر،  ییٚمہِ  کتھہِ  سٍتۍ  تہِ  کٔرِو  توٚہۍ  تسلی  حاصل  کہ  بے  شک  تُہُند  پروردگار  چھُ  مغفرت  وول  تہٕ  عذاب  کرٕوُن  تہِ،  پس  اگر  یِم  مخالفین  مخالفت  کرنہٕ  ن،  شہِ  باز  یِتھ  مستحق  مغفرت  سپدن  نہٕ  تیٚلہِ  یِیہِ  تِمن  ضرور  سزا  دِنہٕ،  لہٰذا  کمہِ  مۅکھہٕ  چھِو  توٚہۍ  پریشان  روزان۔"
  },
  {
    "verse_id": 44,
    "translation": "بیٚیہِ  ہرگاہ  أسۍیہِ  قرآن  مجید  عجمی  زیٚوِہ  اندر،  توتہِ  ونہن  لوٗکھ  اَمِکۍ  آیات  کونہٕ  آے  وارٕ  پٲٹھۍ  ویٚژھناونہٕ  عربی  زیٚوِ  اندر۔  کیا  کتاب  چھےٚ  عجمی  زیٚوِہ  اندر،  پیغمبر  تہٕ  لوٗکھ  چھِ  عربی،  یہِ  قرآن  مجید  چھُ  عربی،  دپان  چھِ  یہِ  کونہٕ  عجمی،  ہرگاہ  عجمی  آسِہا  دَپہن  یہِ  کونہٕ  چھُ  عربی۔  کُنہِ  حالس  پٮ۪ٹھ  چھُنہٕ  یِمن  قرار  لوٗکن  ہٕنزذہنیت  چھےٚ  یِژٕھے۔  توٚہۍ  فرمٲوِیوٗکھ  یارسول  اللہ،  یہِ  قرآن  مجید  چھُ  بایمانن  ہٕندِ  خٲطرٕ  رٕژٕہ  کامہِ  کرنُخ  اَکھ  ہدایت،  بیٚیہِ  دِلن  ہٕنزن  بیمارین  خٲطرٕ  شفاء،  بیٚیہِ  یِم  لوٗکھ  اَتھ  قرآن  مجیدس  پژھ  چھِنہٕ  کران  تِہٕندین  کنن  چھُ  وۅگہٕ،  یہِ  قرآن  مجید  چھُ  تِہِندِ  خٲطرٕ  انیر  تہٕ  نابینٲیی،  یِمن  لوٗکن  زن  چھُ  آلو  یِوان  دِنہٕ  دوٗرِ  جایہِ  پٮ۪ٹھہٕ  یُس  نہٕ  تِم  بوزان  چھِ۔"
  },
  {
    "verse_id": 45,
    "translation": "بتحقیق  اَسہِ  کرے  عطا  حضرت  موسیٰ  ہس  تہِ  کتاب۔  تتھ  منز  تہِ  آو  اختلاف  کرنہٕ،  کٲنسہِ  مٲنۍ  تہٕ  کٲنسہِ  مٲنۍ  نہٕ،  توٚہۍ  مہ  سپدِو  مغموم  یہِ  نٔو  کتھاہ  چھَنہٕ،  یِم  منکرین  چھِ  تِتھۍ  مستحقِ  عذاب  کہ  ہرگاہ  سۅ  کتھ  آسِہا  نہٕ  یۅسہٕ  تِہِندِس  پروردگارسٕندِ  طرفہٕ  برونٹھ  مقرر  کرنہٕ  آمٕژ  چھےٚ  کہ  پوٗرٕ  سزا  یِیہِ  کافرن  دِنہٕ  ٲخرتس  اندر  نَتہٕ  یِیہِ  ہا  تِمن  کافرن  منٛز  قطعی  فاصلہٕ  کرنہٕ  دنیاسٕے  منٛز۔  یِم  کافر  چھِ  باوجود  دلٲیل،  عذاب  موعودہ  کِس  شکس  اندر  ییٚمۍ  یِم  تردُدس  منٛز  ترٲوِمٕتۍ  چھِ،  یِمن  چھُنہٕ  عذابُک  یقینٕے  یِوان  حالانکہ  فاصلہٕ  چھُ  ضرور  واقع  سپدٕوُن۔  تَمہِ  فاصلُک  حاصل  چھُ  یی  کہ"
  },
  {
    "verse_id": 46,
    "translation": "یُس  شخصاہ  رٕژ  عمل  کرِ  تمُیک  فٲیدٕھ  چھُ  تس  پانس  یعنی  تمُیک  نفع  تہٕ  فٲیدٕہ  تُلہِ  سُہ  ٲخرتس  اندر۔  بیٚیہِ  یُس  شخصاہ  یچھ  عمل  کرِ  تمُیک  نقصان  تہٕ  ضریٚر  چھُ  تس  پانس،  تُہُند  پروردگار  چھُنہٕ  بندن  پٮ۪ٹھ  ظلم  کرٕوُن۔"
  },
  {
    "verse_id": 47,
    "translation": "ییٚمہِ  برونٹھ  ییٚمہِ  قیامتُک  ذکر  آمُت  چھُ  کرنہٕ  کہ  تتھ  منٛز  یِیہِ  تِمن  جتلاونہٕ  تَمہِ  قیامت  کہ  علمُک  حوالہٕ  چھُ  خداے  سٕے  دِنہٕ  یِوان۔  یعنی  ییٚمہِ  سوالُک  جواب  کہ  قیامت  کریِیہِ۔  چنانچہ  کافر  ٲسۍ  یہِ  سوال  کران  انکارٕہ  خٲطرٕ۔  اَمہِ  سوالُک  جواب  چھُ  یۅہے  کہ  اَمُیک  علم  چھُ  خداے  سٕے  یوت۔  مخلوقن  تَمُیک  علم  نہ  آسنہٕ  مۅکھہٕ  چھُنہٕ  لٲزِم  یِوان  کہ  قیامت  کیا  آسی  نہٕ۔  قیامت  کہ  وقوعُک  علم  کیا  کتھ  چھےٚ۔  تس  ذاتِ  اپک  سُنٛد  علم  چھُ  محیط  پرتھ  چیزس،  حتیٰ  کہ  کانٛہہ  پھل  تہٕ  میوٕہ  چھُنہٕ  پننہِ  ٹوٗرِ  یعنی  غنچہ  منٛزٕ  نیبر  نیران۔  نہ  چھےٚ  کانٛہہ  مادٕہ  گۅبہِ  کھۅر  روزان  یعنی  باردار  سپدان،  نہ  چھےٚ  کانہہ  مادٕھ  پرٛسان  مگر  یہِ  سورُے  چھُ  تِہِندِ  علم  و  اطلاع  موجوب  سپدان،  یہِ  چھےٚ  تِہِندِس  توحیدس  تہٕ  کُں  آسنس  پٮ۪ٹھ  دلیل۔  ییٚمہِ  اللہ  تعالیٰ  مشرکن  آلو  دِتھ  فرماوِ،  یِمن  توٚہۍ  میٲنۍ  شریک  قرار  دِوان  ٲسِو،  اَز  تہِ  چھِوٕہ  تِم  شریک،  تِمن  دِیِو  آلو،  تِم  مۅکلاونو  مصیبت  نِشہِ۔  تِم  دپن  اَز  چھِ  أسی  گزٲرش  کران  کہ  اَسہِ  منٛز  چھُںہٕ  کانٛہہ  تہِ  اَمہِ  عقیدُک  مُدعی۔  أسۍ  چھِ  از  پننہِ  غلطی  ہُنٛد  اعتراف  کران۔  اَز  ننیوو  اَسہِ  سورُے۔"
  },
  {
    "verse_id": 48,
    "translation": "بیٚیہِ  سپٕدۍ  غٲب  تِمن  نِشہِ  تِم  سٲری  یِن  پرستش  کران  ٲسۍ  دنیاہس  اندر  تَمہِ  برونٹھ۔  بیٚیہِ  زانن  تِم  یقینہٕ  پٲٹھۍ  تِہِندِ  خٲطرٕ  چھَنہٕ  کانٛہہ  مۅکلنٕچ  تہٕ  بچنٕچ  صورتھاہ۔  اَمہِ  پتہٕ  چھُ  اللہ  تعالیٰ  فرماوان۔"
  },
  {
    "verse_id": 49,
    "translation": "کہ  شرک  و  کفرک  اثر  چھُ  انسٲنی  طبعیتس  پٮ۪ٹھ  پیوان  کہ  یُس  شخص  توحید  و  ایمان  نِشہِ  بے  بہرہ  چھُ  آسان،  تَسٕندۍ  اخلاق،  اعمال  تہٕ  عقٲید  چھِ  تِتھۍ  خراب  آسان  کہ  آرام  و  سختی  ہٕندِس  حالتس  منٛز  چہَنہٕ  تس  انسانس  ترقی  ہٕنزِ  خواہشہِ  نِشہِ  یَڈ  یِوان  کمال  حصہٕ  مۅکھہٕ،  ییٚلہِ  تٔمِس  کانٛہہ  تکلیفاہ  چھُ  واتان  تنگی  وغیرہ  ہِش،  أتی  چھُ  بددِل  تہٕ  ناامید  سپدان۔"
  },
  {
    "verse_id": 50,
    "translation": "بیٚیہِ  ییٚلہِ  أسۍ  تس  کُنہِ  سختی  پتہٕ  پننہِ  مہربٲنی  ہُنٛد  مزٕہ  چھِ  ہاوان  تَمہِ  ساعتہٕ  چھُ  ونان،  یہِ  اوس  میانی  خٲطرٕ،  کیازِ  میون  تدبُر،  لیاقت  تہٕ  قٲبلیت  اوس  اَتھ  منگان۔  یِتہِ  گٔیہِ  غایت  درجِچ  ناشکری  تہٕ  تکبر،  بیٚیہِ  چھُ  دَپان،  مےٚ  کتہِ  چھُ  گمانہٕ  کہ  قیامت  کیا  سپدِ،  ہرگاہ  بفرض  محال  یِیہِ  تہِ  قیامت  توپتہٕ  یِمہٕ  بہٕ  پننِس  خدایس  نِشہِ  واتناونہٕ  تہِ،  بے  شک  میانہِ  خٲطرٕ  آسہِ  تس  نِشہِ  ضرور  رُتُے۔  پس  خبرکرو  أسۍ  ضرور  کافرن  پننین  کرتوٗتن  کامین  ہٕںز۔  بیٚیہِ  ژٕ  ہناووکھ  أسۍ  تِم  سخت  عذابُک  مزٕہ۔"
  },
  {
    "verse_id": 51,
    "translation": "بیٚیہِ  ییٚلہِ  أسۍ  یِتھِس  انسانس  نعمت  عطا  کران  چھِ  تَمہِ  ساعتہٕ  چھُ  سانیو  حکمو  نِشہِ  بُتھ  پھِران،  دوٗر  ژلان  تھَر  پھِرِتھ،  توپتہٕ  ییٚلہِ  کانٛہہ  سختیاہ  واتان  چھےٚ،  تَمہِ  ساعتہٕ  چھُ  کران  زِیٹھۍ  زِیٹھۍ  دعا۔"
  },
  {
    "verse_id": 52,
    "translation": "توٚہۍ  فرمٲوِیوٗکھ  یارسول  اللہ  کہ  اے  منکرو،  قرآن  مجید  کِس  حق  تہٕ  پوٚز  آسنس  پٮ۪ٹھ  یِمہٕ  دلیلہٕ  قٲیِم  چھےٚ  مثلاً  تمُیک  معجزٕہ  آسُن،  تَمہِ  چہ  غٲبچہِ  خبرٕ  دِنہِ۔  ہرگاہ  تۅہیہِ  تِمہٕ  دلیلہٕ  عدمِ  تدبر  سببہٕ  مورث  یقین  زانان  چھِو  نہٕ  تہٕ  کم  ازکم  مورث  احتمال  تہٕ  چھوٗکھ  ضرور  زانان  کیازِ  تَمہِ  کِس  نفیس  پٮ۪ٹھ  چھَنہٕ  تۅہیہِ  نِشہِ  کانٛہہ  دٔلیلٕے۔  لہٰذا  اَتھ  احتمالس  پٮ۪ٹھ  بناکٔرِتھ  ؤنۍ  تو  توٚہۍ  کہ  ہرگاہ  یہِ  قرآن  خداے  سٕے  نِشہِ  آمُت  آسہِ  توپتہٕ  کٔرِو  توٚہۍ  تتھ  انکار،  یِتھِس  شخصسہٕ  سٕندِ  کھۅتہٕ  کُس  اَکھہ  آسہِ  غلطی  منٛز،  یُس  پَزِ  نِشہِ  دوٗر  دراز  مخلافتس  منٛز  پیوٚمُت  آسہِ۔"
  },
  {
    "verse_id": 53,
    "translation": "عنقریب  ہاوَو  أسۍ  تِمن  پننہِ  قدرتٕکۍ  نشانہٕ  یِم  دلالت  ٲسۍ  کران  قرآن  مجید  کِس  پوٚز  آسنس  پٮ۪ٹھ۔  تِمن  گردونواح  تہِ  ہاوَو  أسۍ  تِم  نِشانہٕ  کہ  اقطار  عرب  سپدن  سانین  پیشن  گوٗیِین  مطٲبق  فتح۔  بیٚیہِ  ہاوَو  خود  تِہٕندین  پانن  اندر  تہِ  نِشانہٕ  کہ  تِم  یِن  مارنہٕ  تہٕ  قتل  کرنہٕ  جنگِ  بدرس  منٛز۔  تُہُند  شہر  خۅد  مکہ  شریف  تہِ  سپدِ  فتح،  سُہ  یِیہِ  مسلمانن  ہٕندِس  اَتھس  اندر۔  تااینکہ  تِمن  نَنہِ  کہ  یہِ  قرآن  مجید  چھُ  بالکل  پوٚز،  اَمہِ  چہ  پیشن  گوٗیِیہِ  چھےٚ  پَزٕہ۔  کیا  تِہِندِس  پروردگارٕ  سٕنز  یہِ  کتھ  چھِنا  کافی  تِہِندِس  پٔزِس  پٮ۪ٹھ  آسنہٕ  چہ  گواہی  خٲطرٕ  بیٚیہِ  تِہِندِ  تسلی  خٲطرٕ  کہ  سُہ  چھُ  پرتھ  واقعی  چیزس  پٮ۪ٹھ  گواہ۔"
  },
  {
    "verse_id": 54,
    "translation": "وارٕہ  بوٗزِو  کہ  تِم  لوٗکھ  چھِ  پننِس  پروردگارس  سٍتۍ  ملاقات  کرنس  اندر  شکس  منٛز  مبتلا،  تمی  چھُکھ  نہٕ  دِلن  منٛز  کانٛہہ  خوف  ییٚمہِ  سببہٕ  تِم  پزِکۍ  طلب  گار  آسٕہن،  بیٚیہِ  بوٗزِو  وارٕہ  کہ  سُہ  چھُ  پرتھ  چیزس  پننہِ  علمہٕ  سٍتۍ  احاطہ  کٔرِتھ۔  سُہ  چھُ  تِہِندِس  شک و شُبس  تہِ  زانان،  تتھ  پٮ۪ٹھ  دِیہِ  سُہ  تِمن  پوٗرٕ  سزا۔"
  }
]