[
  {
    "verse_id": 1,
    "translation": "سُہ  پروردِگار  چھُ  سٮ۪ٹھاہ  عٲلی  شان  تہٕ  برکت  وول  یسٕندِس  قبضس  منٛز  چھےٚ  سٲرٕے  پادشٲہت  تہٕ  حکومت،  بیٚیہِ  چھُ  سُہ  پرٛتھ  چیزس  پٮ۪ٹھ  قدرت  وول۔"
  },
  {
    "verse_id": 2,
    "translation": "ییٚمۍ  پروردِگارن  مرُن  تہٕ  زندٕہ  روزُن  پٲدٕہ  کوٚر  یُتھ  سُہ  تۅہیہِ  آزمٲئش  کرِ  کہ  تۅہیہِ  اندرٕہ  کُس  چھُ  رُت  عمل  کرنس  اندر،  (موتس  چھُ  دخل  رٕژِ  عملہِ  اندر  یِتھہٕ  پٲٹھۍ  کہ  موتُک  خیال  تھٲوِتھ  چھُ  انسان  دنیاہس  فٲنی  زانان،  مرنہٕ  پتہٕ  بیٚیہِ  زندٕہ  سپدن  کہ  اعتقادٕہ  سٍتۍ  چھُ  ٲخرتس  باقی  زانان،  بیٚیہِ  چھُ  ٲخرتُک  ثواب  حٲصل  کرنہٕ  خٲطرٕ  بیٚیہِ  تتہِ  کہ  عذابہٕ  نِشہِ  بچنہٕ  خٲطرٕ  مستعد  روزان۔  یِتھے  پٲٹھۍ  چھُ  حیاتس  تہِ  عمل  کرنس  اندر  دخل  ییٚمہِ  اعتبارٕ  کہ  حیات  نے  آسہِ  عمل  کتھ  اندر  کرِ  شخص۔  لہٰذا  چھُ  حیات  عملہِ  ہندِ  خٲطرٕ  بمنزلۂ  ظرف  چونکہ  موت  چھُنہٕ  عدمِ  محض  چیزَہ  بلکہ  چھُ  وجودی،  لہٰذا  آو  اَتھ  پٮ۪ٹھ  مخلوق  آسنُک  حکم  کرنہٕ۔)  بیٚیہِ  چھُ  سُہ  پروردِگار  زبردست  تہٕ  غٲلب،  یچھ  عملن  پٮ۪ٹھ  سزا  دِوُن  تہٕ  سُے  چھُ  گناہن  مغفرت  کرٕوُن  تہٕ  درگُزر  کرٕوُن  تہِ۔"
  },
  {
    "verse_id": 3,
    "translation": "ییٚمۍ  پروردِگارن  ستھ  آسمان  پٲدٕہ  کٔرۍ  اَکھ  أکِس  پٮ۪ٹھ۔  چنانچہ  (حدیث  شریفس  منٛز  چھُ  آمُت،  اکھ  آسمانس  چھُ  بیٚیِس  آسمانس  پٮ۪ٹھۍ  کِنۍ،  تَمہِ  پٮ۪ٹھۍ  کنۍ  چھُ  تریٚیُم  آسمان،  یِتھے  پٲٹھۍ  چھِ  سِیٔد  ستوَے  آسمان۔  اَکہِ  آسمانہٕ  پٮ۪ٹھہٕ  چھےٚ  بیٚیِس  آسمانس  تانۍ  پانژن  ہَتن  ؤرِین  ہٕنز  مسافت،)  اے  آسمانس  کُن  وُچھوٕنہِ!  ژٕہ  لبکھ  نہٕ  حضرتِ  رحمان  سٕنزِ  اَتھ  کٲریگری  تہٕ  صنعتس  اندر  کُنہِ  قسمُک  خلل  تہٕ  نقصان۔  یُس  چیز  یُتھ  شوٗبہِ  ہے  سُہ  کوٚرُن  تِیتھُے  پٲدٕہ۔  بِلا  تامل  آسیٚتھ  ژےٚ  واریاہہِ  پِھرِ  اَتھ  کُن  نظر  دِژمٕژ،  وۅنۍ  دِتہٕ  ژٕہ  تامل  سان  بیٚیہِ  اَکھ  نظرَہ  اَتھ  کُن،  ژےٚ  چھُیہِ  بوزنہٕ  یِوان  اَتھ  منٛز  کانٛہہ  خللَہ،  پھرٛاٹَہ،  پھچرَہ  یا  رُمَہ؟"
  },
  {
    "verse_id": 4,
    "translation": "توپتہٕ  دِتہِ  پِھیرۍ  پِھیرۍ  نظرَہ  کانٛہہ  رخنَہ  تہٕ  عٲبَہ  تلاش  کرنہٕ  خٲطرٕ  مگر  کینہہ  تہِ  اندِی  نہٕ،  ٲخر  کار  یِیہِ  نظر  ژےٚ  کُن  پوٚت  پھیرِتھ  دَکہٕ  زَد  گٔژِتھ  تہٕ  لوٗسِتھ۔"
  },
  {
    "verse_id": 5,
    "translation": "بیٚیہِ  چِھ  سانہِ  قدرتٕچ  بٔڈ  دلیل  کہ  اَسہِ  دِیُت  زینت  تہٕ  لہلاو  نکھہٕ  تل  کِس  آسمانس  ژانگیو  یعنی  ستارو  سٍتۍ،  بیٚیہِ  کٔرۍ  اَسہِ  تِم  ستارٕہ  کنہِ  شیطانن  (یِم  ملٲیکن  ہٕنزن  کتھن  کن  دِنہِ  کھسان  ٲسۍ)  دفع  تہٕ  دوٗر  کرنہٕ  خٲطرٕ،  بیٚیہِ  چھِ  اَمہِ  علاوٕہ  ٲخرتس  اندر  تِہندِ  کفرٕ  سببہٕ  تِہندِ  خٲطرٕ  تیار  تھوومُت  جہنمُک  عذاب۔"
  },
  {
    "verse_id": 6,
    "translation": "بیٚیہِ  یِم  لوٗکھ  پننِس  پروردِگارٕ  سٕندِس  کُن  آسنس  انکار  کران  چھِ  تِہندِ  خٲطرٕہ  تہِ  چھُ  دوزخُک  عذاب،  سۅ  چھےٚ  سٮ۪ٹھاہ  یچھ  جاے۔"
  },
  {
    "verse_id": 7,
    "translation": "ییٚلہِ  تِم  لوٗکھ  تتھ  منٛز  ترٛاونہٕ  یِن  تِم  بوزن  تَمِچ  اَکھ  سخت  خوفناک  کرٛیٚکَھہ  دَرحالتے  کہ  سۅ  آسہِ  گَرٛزان  تہٕ  گرٛۅتہٕ  گرٛۅتہٕ  کران۔"
  },
  {
    "verse_id": 8,
    "translation": "سۅ  آسہِ  تِتھہٕ  پٲٹھۍ  جوش  ماران  کہ  معلوم  آسہِ  سپدان  کہ  وُنۍ  نَتہٕ  وُنۍ  ما  پَھٹہِ  ژکھہِ  سٍتۍ  یۅسہٕ  تَس  آسہِ  مشرکن  تہٕ  کٲفرن  ہٕنز،  ییٚلہِ  ییٚلہِ  تتھ  جہنمس  منٛز  ترٛاونہٕ  آسہِ  یِوان  کٲفرن  ہٕنز  اَکھ  جماعتَھہ  تِمن  آسن  پٕرٛژھان  تمِکۍ  داروغہٕ،  کیا  تۅہیہِ  نِشہِ  واژونا  کانٛہہ  بیٖم  کروُن  پیغمبرَہ  ییٚمۍ  تۅہیہِ  بیٖم  آسِے  کوٚرمُت  ییٚمہِ  نارِ  جہنمُک؟  (یہِ  سوال  آسن  تِم  تِمن  کران  بطورِ  زجر  و  توبیخ۔)"
  },
  {
    "verse_id": 9,
    "translation": "تِم  کٲفر  دپنکھ،  واقعی  آیوو  اَسہِ  نِشہِ  کھوژٕناوُن  پیغمبر!  مگر  شہمتہٕ  نہ  کارٕہ  زٲنۍ  اَسہِ  تِم  اَپزِیٲرۍ،  اَسہِ  دوٚپ  تِمن  پیغمبرن  کہ  اللہ  تعالیٰ  ہن  چھُنہٕ  نٲزِلٕے  کوٚرمُت  از  قسمِ  کتاب  یا  احکام  کینہہ،  توٚہۍ  چھِو  بجہِ  غلطی  اندر  پیمٕتۍ۔"
  },
  {
    "verse_id": 10,
    "translation": "بٚییہِ  ونن  تِم  کٲفر  جہنم  کیٚن  داروغن  ہرگاہ  اَسہِ  پیغمبرن  ہُنٛد  وَنُن  بوٗزمُت  آسِہے،  فکرِ  تورمُت  آسِہے،  أسۍ  کتہِ  آسٕہو  تیٚلہِ  شٲمل  دوزخ  کیٚن  لوٗکن  سٍتۍ۔"
  },
  {
    "verse_id": 11,
    "translation": "پس  کرن  تِم  پننہِ  جُرمُک  اقرار،  پس  بوٚوِن  لعنت  جہنم  کیٚن  لوٗکن۔"
  },
  {
    "verse_id": 12,
    "translation": "پٔزۍ  پٲتھۍ  یِم  لوٗکھ  پننِس  پروردِگارس  وُچھنہٕ  ورٲے  کھۅژِتھ  ایمان  و  اطاعت  اختیار  کرن،  تِہندِ  خٲطرٕ  چھُ  بوٚڈ  مغفرت  تہٕ  بٔڈ  موٚزٗرۍ  مقرر  کرنہٕ  آمٕژ۔"
  },
  {
    "verse_id": 13,
    "translation": "اے  لوٗکو!  توٚہۍ  لۅتہِ  پٲٹھۍ  کتھہٕ  کٔرِتو  یا  بڈِ  بڈِ  کٔرِتو  تَس  چھےٚ  سارِنٕے  چیزن  ہٕنز  خبر،  کیازِ  سُہ  چھُ  دِلن  ہٕنزٕ  کتھہٕ  تانۍ  پوٗرٕ  زانان۔"
  },
  {
    "verse_id": 14,
    "translation": "کیا  سُہ  پروردِگار  ییٚمۍ  یہِ  انسان  پٲدٕ  کوٚر  گوٚژھ  نا  زانُن  تٔمۍ  سُنٛد  سورُے  حال،  سُے  چھُ  سٲری  پوٗشیدٕہ  چیز  زانہٕ  وُن،  سُے  چھُ  پوٗرٕ  باخبر۔"
  },
  {
    "verse_id": 15,
    "translation": "سُہ  چھُ  تِیتھُے  منعم  ییٚمۍ  تُہندِ  خٲطرٕ  کوٚر  یہِ  زمین  آرام  تہٕ  مسخر،  سُہ  چھُ  تُہندۍ  سٲری  تصرفات  قبول  کران،  پَس  پِھیرِو  توٚہۍ  تَمہِ  چن  وَتن  اندر  توپتہٕ  کھیٚیِو  خداے  سُنٛد  سُہ  رزق  یُس  تٔمۍ  اَتھ  زمینس  اندر  پٲدٕ  کوٚر  رٕتہِ  طریقہٕ  حٲصل  کٔرِتھ  مگر  ییٚمہِ  کتھہِ  ہُنٛد  تھٲوِو  وارٕ  خیال  کہ  تٔسۍ  کُن  چُھ  پتو لاکہٕ  واتُن  دوبارٕہ  زندٕہ  سپدِتھ۔  (لہٰذا  کٔرِو  تٔہنزَن  نعمتن  ہٕںز  شکر  گزٲری  ایمان  و  اطاعت  سٍتۍ۔)"
  },
  {
    "verse_id": 16,
    "translation": "اے  لوٗکو!  کیا  توٚہۍ  چھِو  تَس  ذاتِ  پاکس  نِشہِ  سۅکَھس  اندر  بے  خوف  سپٕدمٕتۍ؟  یَسُند  حکم  تہٕ  تصرف  چھُ  آسمانن  اندر،  سُہ  کیا  والہِ  تۅہیہِ  قارون  سٕندۍ  پٲٹھۍ  زمینس  تل،  پَس  یِیہِ  تتھ  زمینس  بِنیُل  بیٚیہِ  وۅتھیٚس  نَٹھ،  توپتہٕ  سپدیٚس  تَلُک  پٮ۪ٹھ۔  (یعنی  اے  لوٗکو!  توٚہۍ  پِھیرِو  تہٕ  پٔکِو  اَتھ  زمینس  پٮ۪ٹھ،  کھیٚیِو  خداے  سُنٛد  رزق  مگر  مغرور  گٔژِھتھ  مَہ  سپدِو  غٲفل  تٔہندِ  یادٕ  نِشہِ۔)"
  },
  {
    "verse_id": 17,
    "translation": "کِنہٕ  توٚہۍ  لوٗکھ  چھِو  بے  خوف  تہٕ  سۅکھس  اندر  تَس  ذاتِ  پاکس  نِشہِ؟  یسُند  حکم  تہٕ  تصرف  چھُ  آسمانن  اندر  ییٚمہِ  کَتھہِ  نِشہِ  کہ  سُہ  کیا  سوزِ  تۅہیہِ  کُن  سخت  تیز  واو  (یتھ  منٛز  کَنہِ  پٔھلۍ  تہِ  آسن  قومِ  عادٕکۍ  پٲٹھۍ  ییٚمہِ  سٍتۍ  توٚہۍ  تہِ  ہلاک  گٔژِھو۔  تُہندِ  کفرٕ  موجوب  گوٚژھ  تۅہیہِ  تِی  بنُن،  وۅنۍ  ہرگاہ  کُنہِ  مصلحتہٕ  سببہٕ  تتھ  منٛز  تٲخیر  چھُ  سپدان  سرِدست  تۅہیہِ  پٮ۪ٹھ  عذاب  چھُنہٕ  نٲزل  سپدان۔)  مگر  عنقریب  تگہِ  تۅہیہِ  زانُن  کہ  میون  بیٖم  کرُن  تہٕ  کھۅژناوُن  عذابہٕ  نِشہِ  کِیُتھ  اوس۔"
  },
  {
    "verse_id": 18,
    "translation": "بے  شک  یِمَو  لوٗکو  یِمن  برونٛٹھ  دینِ  حقس  اَپُز  گنزرِتھ  انکار  کوٚر،  وُچھِو  میون  عذاب  کِتھہٕ  پٲٹھۍ  سپُد  تِمن  پٮ۪ٹھ  واقع۔  )آسمانٕچ  تہٕ  زمینٕچ  ذکر  کرنہٕ  پتہٕ  چھِ  بیان  کران،  زمین  و  آسمانس  درمیان  یُس  فضا  چھُ  تتھ  منٛز  تہِ  چِھ  میانہِ  کُن  آسنہٕ  چہِ  دٔلیلہٕ۔)"
  },
  {
    "verse_id": 19,
    "translation": "کیا  تِمو  لوٗکو  دِژ  نا  نظر  پانس  پٮ۪ٹھ  کُن  وُڈوٕنیٚن  جانورن  کُن  یِم  پنٕنۍ  پر  مٕژرٲوِتھ  وُڈان  چھِ  بیٚیہِ  چھِ  پَر  ؤٹِتھ  تہِ  وُڈان؟  دۅشوٕنۍ  حالتن  اندر  چھِنہٕ  تِم  باوجودِ  ثقل  تہٕ  گۅبیٚر  آسنہٕ  کہ  پتھر  پیوان۔  کانٛہہ  تہِ  چھُنہٕ  تِمن  ہواہس  اندر  معلق  تھاوان  رحمت  وٲلِس  خدایس  ورٲے،  بے  شک  پرٛتھ  چیزس  کُن  چھےٚ  تَس  نظر۔  (یِتھہٕ  پٲٹھۍ  خۅش  کریٚس  تِتھہٕ  پٲٹھۍ  چھُ  تتھ  منٛز  تصرف  کران۔  وۅنۍ  ییٚلہِ  تۅہیہِ  بوٗزوٕ  کہ  خداے  سٕندۍ  تصرفات  چھِ  پرٛتھ  چیزس  اندر۔)"
  },
  {
    "verse_id": 20,
    "translation": "وۅنۍ  ؤنۍتو  توٚہۍ  کہ  حضرتِ  رحمانس  ورٲے  کُس  چھُ  تۅہیہِ  یُس  تۅہیہِ  لشکر  بنِتھ  بَلایو  تہٕ  آفتو  نِشہِ  نجات  دِنس  اندر  مدد  ہیٚکہِ  کٔرِتھ؟  کٲفر  یم  پننیٚن  معبودانِ  بٲطلن  نسبت  یہِ  خیال  تھٲوِتھ  چھِ،  تِم  چھِ  بِالکل  دوکھس  منٛز۔"
  },
  {
    "verse_id": 21,
    "translation": "یِتہِ  ؤنۍتو  توٚہۍ  لوٗکھ  کہ  سُہ  کُس  شخص  چھُ  یُس  تۅہیہِ  رزق  ہیٚکہِ  دِتھ،  ہرگاہ  اللہ  تعالیٰ  بند  کرِ  تۅہیہِ  نِشہِ  پنُن  رزق؟  (مگر  یمن  لوٗکن  چھُنہٕ  یِمو  کتھو  سٍتۍ  تہِ  کانٛہہ  اثر  سپدان)  بلکہ  تِم  روٗدۍ  ڈاڈ  کٔرِتھ  سرکشی  تہٕ  ژلنس  پٮ۪ٹھ۔"
  },
  {
    "verse_id": 22,
    "translation": "یہِ  کتھ  بوٗزِتھ  سوٗنچِو  وارٕہ،  کیا  سُہ  شخص  یَس  وَتہِ  ہٕندِ  ناس  ترٛاس  آسنہٕ  مۅکھہٕ  کھونٛتۍ  لگان  آسن  تہٕ  سُہ  آسہِ  بُتھہِ  کِنۍ  پیٚوان  پیٚوان  پکان،  سُہ  چَھا  منزلِ  مقصودس  پٮ۪ٹھ  زیادٕہ  واتہٕ  وُن  کِنہٕ  سُہ  شخص  چھُ  یُس  سیٔدِ  تہٕ  ہموار  وَتہِ  پٮ۪ٹھ  آسہِ  پکان؟  (یۅہے  حال  چھُ  با  ایمانس  تہٕ  کٲفرٕ  سُنٛد۔  با  ایمان  چھُ  پکان  صراطِ  مستقیم  پٮ۪ٹھۍ  افراط  و  تفریط  ورٲے،  کٲفر  چھُ  گمرٲہی  ہٕندیو  کھۅڑو  پٮ۪ٹھۍ  پکان،  یَتھ  اندر  جایہِ  جایہِ  خطرے  چُھس،  سُہ  کیا  ہیٚکہِ  وٲتِتھ  تَتھ  منزلِ  مقصودس۔  اوٚتانۍ  آسہٕ  توحید  چہِ  دلیلہٕ  یِمہٕ  نیٚبرۍ  نیٚبرۍ  چھےٚ،  اَمہِ  پتہٕ  چھےٚ  تِمہٕ  دلیلہٕ  بیان  یِوان  کرنہٕ  یِمہٕ  انسانس  پانس  اندر  چھےٚ۔)"
  },
  {
    "verse_id": 23,
    "translation": "توٚہۍ  فرمٲوِیوٗکھ  یا  رسول  اللہؐ  سُہ  پروردِگار  گوٚو  سُے  قدرت  وول  تہٕ  نعمژ  عطا  کرٕوُن  ییٚمۍ  توٚہۍ  پٲدٕہ  کٔروِ  بیٚیہِ  ییٚمۍ  بوزنہٕ  خٲطرٕ  کَن،  وُچھنہٕ  خٲطرٕ  أچھ،  زاننہٕ  خٲطرٕ  دِل  عطا  کوٚر  تۅہیہِ۔  یِمن  نعمتن  پٮ۪ٹھ  پزِہے  تۅہیہِ  سٮ۪ٹھاہ  شکر  دَپُن  مگر  توٚہۍ  چھِو  سٮ۪ٹھاہ  کم  شکر  دپان۔  (یِمن  نعمتن  ہُنٛد  شکر  گٔیوو  کہ  یِم  طاقت  تہٕ  قوّت  گٔژھۍ  استعمال  کرٕنۍ  تِمنٕے  جاین  اندر  یِمن  منٛز  اللہ  تعالیٰ  سُند  رضا  آسِہے  تہٕ  مگر  تہِ  کوٚروُ  نہٕ  تۅہیہِ۔)"
  },
  {
    "verse_id": 24,
    "translation": "توٚہۍ  فرمٲوِیوٗکھ  یِتہِ  کہ  سُے  چھُ  سُہ  پروردِگار  ییٚمۍ  توٚہۍ  پٲدٕہ  کٔرِتھ  روے  زمینس  اندر  چٔھکرٲووِ،  توپتہٕ  یِیِو  توٚہۍ  بیٚیہِ  تٔسۍ  نِشہِ  جمع  کرنہٕ  تہٕ  سۅمبراونہٕ،  (یَس  نِشہِ  ٲووٕ  تٔسۍ  نِشہِ  چھُو  تۅہیہِ  بیٚیہِ  واتُن۔  تۅہیہِ  اوس  لٲزِم  کہ  تَس  نِشہِ  گوٚژھ  نہٕ  أکِس  دَمس  تہِ  غٲفل  روزُن،  پرٛتھ  وقتہٕ  گوٚژھ  تۅہیہِ  فکر  آسٕنۍ  کہ  أسۍ  کیا  ہیٚتھ  گژھو  پننِس  مٲلکس  نِشہِ،  کَمہِ  بُتھہِ  واتو  تَس  نِشہِ  اَتھ  چَھنی،  کٲفرن  چھےٚ  نہ  امِژ  پژٕھے۔)"
  },
  {
    "verse_id": 25,
    "translation": "تِم  چھِ  دپان  یہِ  قیامتُک  وعدٕہ  کر  یِیہِ  لبنہٕ  ہرگاہ  توٚہۍ  پٔزِیٲرۍ  چھِو۔"
  },
  {
    "verse_id": 26,
    "translation": "توٚہۍ  فرمٲوِیوٗکھ  جواب  کہ  اَمہِ  قیامت  کہ  تعینُک  علم  چھُ  خدایسٕے  یوت،  بہٕ  چھُس  محض  نٔنۍ  پٲٹھۍ  تُہندِ  خٲطرٕ  مستقبلُک  بیٖم  کرٕوُن۔"
  },
  {
    "verse_id": 27,
    "translation": "پَس  ییٚلہِ  ہولناک  مستقبل  یعنی  سُہ  عذاب  ییٚمیُک  تِمن  وعدٕہ  تھاونہٕ  چھُ  یِوان  وُچھن  تِم  نکھہٕ  تل  واتان۔  تتھ  کُن  نظر  پیوُنُے  بِگرن  تِمن  کٲفرن  ہٕندۍ  بُتھۍ،  شکلہٕ  ڈلنکھ۔  وننہٕ  یِیَکھ  یۅہے  کیا  گوٚو  سُہ  عذاب  یُس  توٚہۍ  جلد  ژھانڈان  ٲسوِ۔"
  },
  {
    "verse_id": 28,
    "translation": "توٚہۍ  فرمٲویوٗکھ  یا  رسول  اللہؐ،  اے  کافرو!  توٚہۍ  ؤنۍتو  ہرگاہ  اللہ  تعالیٰ  تُہنزِ  خواہشہِ  موجوب  مےٚ  بیٚیہِ  یِم  با  ایمان  مےٚ  سٍتۍ  چھِ  تِمن  ہلاک  کرِ  یا  ہرگاہ  سُہ  سانہِ  امید  موجوب  تہٕ  پننہِ  وعدٕہ  موجوب  اَسہِ  پٮ۪ٹھ  رحم  کرِ،  دۅشوٕنۍ  حالن  ہُنٛد  کیا  اثر  چھُ  تۅہیہِ  پٮ۪ٹھ؟  توٚہۍ  ہیٚیِو  خبر  پننی  حالٕچ  تۅہیہِ  کیا  بنیوو  یعنی  کٲفرن  چھُ  بہر  حال  عذابس  گرفتار  سپدُن  تِمن  کُس  ہیٚکہِ  مۅکلٲوِتھ  دُووَد  تہٕ  دگ  تُلہٕ  وُنہِ  عذاب  نِشہِ؟"
  },
  {
    "verse_id": 29,
    "translation": "توٚہۍ  فرمٲوِیوٗکھ  یا  رسول  اللہؐ،  یِتہِ  کہ  سُہ  معبودِ  برحق  چھُ  سٮ۪ٹھاہ  رحمتہٕ  وول،  اَسہِ  چھےٚ  پَژھ  کٔرمٕژ  ایمان  اوٚنمُت  تٔسۍ،  ایمان  کہ  برکت  دِیہِ  سُہ  اَسہِ  نجات،  بیٚیہِ  چھِ  أسۍ  تٔسۍ  پٮ۪ٹھ  اعتماد  تہٕ  توکل  کران،  (تمہِ  کہ  برکتہٕ  سپدَو  أسۍ  مقصدن  اندر  کامیاب،  اَسہِ  رَچھہِ  سُہ  ٲخرت  کہ  عذاب  نِشہِ  تہٕ  دنیاکیٚو  حٲدِثاتو  نِشہِ  تہِ۔  ییٚلہِ  توٚہۍ  عذابس  گرفتار  گٔژِھو  تہٕ  أسۍ  روزَو  تَمہِ  عذابہٕ  نِشہِ  محفوظ،)  تَمی  ساعتہٕ  سپدِ  تۅہیہِ  معلوم  کُس  چھُ  نَنہِ  گمرٲہی  اندر۔  (أسۍ  آسوٕہ  یُس  توٚہۍ  چِھو  خیال  کران  کِنہٕ  توٚہۍ  ٲسِو،  یہِ  سون  عقیدٕہ  چھُ۔)"
  },
  {
    "verse_id": 30,
    "translation": "توٚہۍ  فرمٲوِیوٗکھ  یا  رسول  اللہؐ،  یِتہِ  کہ  اے  لوٗکو!  ہرگاہ  تُہُند  آب  یُس  چشمو  تہٕ  کِیریو  منٛزٕہ  نیران  چھُ،  یہِ  شرٛپِتھ  گژِھہ  زمینس  منٛز،  کِرٛیرۍ  تہٕ  ناگ  تُہندۍ  گژھن  خشک،  اَدٕہ  کُس  ہیٚکہِ  أنِتھ  تۅہیہِ  آبِ  جٲری؟  (حدیث  شریفس  منٛز  چھُ  آمُت  کہ  یُس  شخص  سورۂ  مُلک  پرِ  توپتہٕ  پرِ  یہِ  آیۂ  کریمہٕ  ﴿قُل  اَرَءَیتُم۔۔۔۔۔۔۔﴾  سُہ  پٔرِن  ﴿اللہ  یَاتِینَا  بِہ  وَ  ھُوَ  رَبّ  العَالمِین﴾  مگر  یہِ  چھُ  پرٕوُنسٕے  پرُن،  بوزوُنیٚن  نہٕ  کینہہ،  کیازِ  لفظِ  حدیث  چُھ  ﴿مَن  قَرَءَ﴾  یہِ  لفظ  چھُنہٕ  ﴿مَن  سَمعَ﴾  اَتھ  کُن  نظر  کٔرِتھ  چھُ  اِمام  سٕے  پرُن  مقتدیَن  نہٕ  کینٛہہ۔)"
  }
]