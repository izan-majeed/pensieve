[
  {
    "verse_id": 1,
    "translation": "ط۔  س۔  م۔"
  },
  {
    "verse_id": 2,
    "translation": "یِم  چِھ  کتابِ  مُبینٕکۍ  آیات۔  ﴿یعنی  تمہِ  کتابہِ  ہٕندۍ  آیات  یۅسہٕ  پنُن  مُدعا  صاف  صاف  کھوٗلِتھ  چھےٚ  بیان  کران۔  یۅسہٕ  کتاب  پٔرِتھ  یا  بوٗزِتھ  ہر  کانٛہہ  شخص  ہیکہِ  سمجھِتھ  زِ  سۅ  کتھ  چیزس  کُن  چھےٚ  بُلاوان،  کمہِ  چیزٕ  نِشہِ  چھےٚ  رُکاوان،  کتھ  چھےٚ  حق  ونان  تہٕ  کتھ  چھےٚ  باطل  قرار  دِوان۔  مانُن  یا  نہ  مانُن  چھےٚ  الگ  کتھ،  مگر  کانٛہہ  شخص  ہیٚکہِ  نہٕ  یِہ  بہانہٕ  زٕہٕنۍ  تہِ  بنٲوِتھ  زِ  امہِ  کتابہِ  ہٕنز  تعلیم  چَھنہٕ  تس  فِکرِ  تران،  تہٕ  تٔمۍ  ہیوٚک  نہٕ  امہِ  نِشہِ  یِہ  معلومٕے  کٔرِتھ  زِ  یِہ  کتاب  کُس  چیز  تراونٕچ  تہٕ  کُس  چیز  پانناونٕچ  دعوت  چھےٚ  تس  دِوان۔﴾"
  },
  {
    "verse_id": 3,
    "translation": "اے  نبیؐ،  شاید  رَاورِو  توٚہۍ  اتھ  غمس  منٛز  پنُن  جان  زِ  یِم  لُکھ  چِھنہٕ  ایمان  انان۔"
  },
  {
    "verse_id": 4,
    "translation": "اگر  أسۍ  یژھو  تیٚلہِ  ہیٚکو  آسمانہٕ  تِژھ  نِشٲنی  نٲزِل  کٔرِتھ  زِ  یِہنزٕ  گردنہٕ  نمن  تتھ  برونٛہہ  کنہِ۔  ﴿یعنی  تِژھ  کانٛہہ  نِشٲنی  نٲزِل  کرٕنۍ  یۅسہٕ  تمام  کُفّارن  ایمانٕچ  تہٕ  اطاعتچٕ  رٔوِش  اختیار  کرنس  پیٚٹھ  مجبور  کرِ  چُھنہٕ  اللہ  تعالیٰ  سٕندِ  خٲطرٕ  رَژھ  تہِ  مشکل۔  اگر  سُہ  یِہ  کران  چُھنہٕ  تیٚلہِ  چُھنہٕ  امہِ  وجہ  کِنۍ  یِہ  زِ  یِہ  کٲم  چھےٚ  تٔمۍ  سٕندِ  قدرت  نِشہِ  نیبر۔  بلکہ  چُھ  امِیُک  وجہ  یِہ  زِ  امہِ  قسمُک  جبری  ایمان  چُھنہٕ  تس  بکار۔﴾"
  },
  {
    "verse_id": 5,
    "translation": "یِمن  لُکن  نِشہِ  یۅسہٕ  نٔو  نصیحت  تہِ  خداے  رحمٰن  سٕندِ  طرفہٕ  یِوان  چھےٚ،  یِم  چِھ  تمہِ  نِشہِ  بُتھ  پھِران۔"
  },
  {
    "verse_id": 6,
    "translation": "وۅنۍ  ییٚلہِ  یِمو  چُھ  انکار  کوٚرمُت،  عنقریب  لگہِ  یِمن  تَمہِ  چیزٕچ  حقیقت  ﴿مختلف  طریقو﴾  پے،  یتھ  یِم  ہزٕل  چِھ  روٗدِمٕتۍ  کران۔"
  },
  {
    "verse_id": 7,
    "translation": "بیٚیہِ  کیا،  یِمو  چَھنا  زمینس  پیٚٹھ  زانٛہہ  نظر  ترٲومٕژ  زِ  کثیر  مقدارس  منٛز  کٲتیاہ  پرٛتھ  قسمٕکۍ  جان  کُلۍ  کٔٹھۍ  چِھ  اسہِ  اتھ  منٛز  پٲدٕ  کٔرِمٕتۍ؟"
  },
  {
    "verse_id": 8,
    "translation": "یقیناً  چھےٚ  اتھ  منٛز  اکھ  نشٲنی،  ﴿یعنی  حق  کہ  جُستجو  خٲطرٕ  اگر  کٲنٛسہِ  نشٲنی  ہٕنز  ضرورت  آسہِ،  تیٚلہِ  چھنہٕ  تس  دوٗر  گژھنٕچ  ضرورت  کینہہ۔  أچھ  مٕژرٲوِتھ  وُچھتن  ییٚمہِ  زمین  کُے  سبزار،  تس  سپدِ  معلوم  زِ  کائنات  کہ  نظامٕچ  یۅسہٕ  حقیقت  ﴿توحید﴾  انبیاء  علیہمُ  السّلام  پیش  چِھ  کران  سۅ  چھا  صحیح،  کِنہٕ  تِم  نظریات  یِم  مشرکین  یا  منکرینِ  خُدا  چِھ  بیان  کران۔﴾  مگر  یِمو  منٛزٕ  چِھنہٕ  اکثر  مانن  وٲلۍ۔"
  },
  {
    "verse_id": 9,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ،  تہٕ  رحیم  تہِ۔  ﴿یعنی  تٔمۍ  سٕنز  قدرت  چھےٚ  تِژھ  زبردست  زِ  اگر  کٲنٛسہِ  سزا  ییژِھہ  دِیُن،  ژِہِس  منٛز  ہیٚکیٚس  مِٹٲوِتھ۔  مگر  امہِ  باوجود  چُھ  یِہ  سراسر  تٔمۍ  سُند  رحم  زِ  سزا  دِنس  منٛز  چُھنہٕ  جلدی  کران،  ؤری  وادن  تہٕ  صٔدِین  تام  چُھ  ڈھیل  دِوان،  سوچنٕچ  سمجھنٕچ  تہٕ  سنبھلنٕچ  مہلت  چُھ  دِوان  روزان،  تہٕ  ساری  وٲنٛسہِ  ہٕنزن  نافرمٲنِین  چُھ  اکہِ  توبہٕ  سٍتۍ  معاف  کرنہٕ  خٲطرٕ  تیار  روزان۔﴾"
  },
  {
    "verse_id": 10,
    "translation": "یِم  بوزنٲوِیوٗکھ  تمہِ  وقتُک  قصّہٕ  ییٚلہِ  تُہٕندۍ  ربّن  موسیٰ  ﴿علیہ  السلامس﴾  آلَو  کوٚر،  ظٲلِم  قومس  نِشہِ  گژھ۔"
  },
  {
    "verse_id": 11,
    "translation": "فرعون  سٕندِس  قومس  نِشہِ،  کیا  تِم  چِھنا  کھۅژان؟"
  },
  {
    "verse_id": 12,
    "translation": "تٔمۍ  کوٚر  عرض،  اے  میانہِ  ربّہ،  مےٚ  چُھ  خوف  زِ  تِم  پھِرن  مےٚ  بُتھ۔"
  },
  {
    "verse_id": 13,
    "translation": "مےٚ  چُھ  سینس  دم  گژھان،  تہٕ  مےٚ  چَھنہٕ  زیو  پھیران۔  توٚہۍ  سوٗزِو  ہارون  ﴿علیہ  السلامس﴾  کُن  رسالت۔"
  },
  {
    "verse_id": 14,
    "translation": "بیٚیہِ  چُھ  مےٚ  پیٚٹھ  تِمن  نِشہِ  اکہِ  جُرمُک  الزام  تہِ،  امہِ  موجوب  چُھس  بٕہ  کھۅژان  زِ  تِم  کرن  مےٚ  قتل۔"
  },
  {
    "verse_id": 15,
    "translation": "فرماونہٕ  آو،  ہرگز  نہٕ!  توٚہۍ  دۅشوے  گٔژِھو  سانہِ  نشٲنیِہ  ہیٚتھ،  أسۍ  روزَو  تۅہیِہ  سٍتۍ  سورُے  کینہہ  بوزان۔"
  },
  {
    "verse_id": 16,
    "translation": "گٔژِھو  فرعونس  نِشہِ  تہٕ  ؤنِو  تس،  أسۍ  چِھ  ربّ  العالمینن  اَمہِ  موجوب  سوٗزِمٕتۍ۔"
  },
  {
    "verse_id": 17,
    "translation": "زِ  بنی  اسرائیلس  دِ  ژٕ  اسہِ  سٍتۍ  گژھنہٕ۔"
  },
  {
    "verse_id": 18,
    "translation": "فرعونن  ووٚن،  کیا  ژٕ  اوسُکھ  نا  اسہِ  پانس  نِشہِ  شُرۍ  پانہٕ  روٚچھمُت؟  ژےٚ  گُزٲرِتھ  پننہِ  عمرِ  ہٕندۍ  کینہہ  ؤری  اسہِ  نِشہِ،"
  },
  {
    "verse_id": 19,
    "translation": "تہٕ  امہِ  پتہٕ  کوٚرُتھ  ژےٚ  یِکینژھاہ  کرُن  اوسُے،  ژٕ  چُھکھ  سیٚٹھاہ  احسان  فراموش  اِنسان۔"
  },
  {
    "verse_id": 20,
    "translation": "موسیٰ  علیہ  السلام  چِھ  جواب  دِوان،  تمہِ  ساعتہٕ  ٲس  مےٚ  سۅ  کٲم  نادانستگی  منٛز  کٔرمٕژ۔"
  },
  {
    "verse_id": 21,
    "translation": "پتہٕ  ژوٚلُس  بٕہ  چانہِ  ڈرٕ،  امہِ  پتہٕ  کوٚر  میٲنۍ  ربّن  مےٚ  حکم  عطا،  تہٕ  بٕہ  کوٚرنس  رسولن  منٛز  شٲمِل۔"
  },
  {
    "verse_id": 22,
    "translation": "روٗد  چون  احسان  یُس  ژےٚ  مےٚ  پیٚٹھ  گٔنزرومُت  چُھے،  تیٚلہِ  چھےٚ  اَمِچ  حقیقت  یِہ  زِ  ژےٚ  اوسُے  بنی  اسرائیل  غلام  بنوومُت۔  ﴿یعنی  چٲنِس  گرس  منٛز  کیازِ  یِمہا  بٕہ  پرورش  حاصل  کرنہٕ  مۅکھہٕ  اگر  نہٕ  ژےٚ  بنی  اسرٲئیلس  پیٚٹھ  ظلم  ٲسِہی  کوٚرمُت؟  چانہِ  ظلم  کہ  وجہ  کِنۍ  اوسنس  بٕہ  پننہِ  ماجہِ  ٹوکرِ  منٛز  بٔرِتھ  دریاوس  منٛز  ترووٚمُت،  نَتہٕ  کیا  مےٚ  اوسنا  پننہِ  پرورشہِ  خٲطرٕ  پنُن  گرٕ  موجود؟  امہِ  موجوب  چھی  نہٕ  ژےٚ  امہِ  پرورشہِ  ہُند  احسان  گٔنز  راوُن  شوٗبان﴾"
  },
  {
    "verse_id": 23,
    "translation": "فرعون  چُھ  ونان،  تہٕ  یِہ  ربّ  العالمین  کیا  گوٚو؟"
  },
  {
    "verse_id": 24,
    "translation": "موسیٰ  علیہ  السلام  چِھ  جواب  دِوان،  آسمانن  ہند  تہٕ  زمینُک  ربّ،  تہٕ  تِمن  سارِنٕے  چیزن  ہُند  ربّ  یِم   آسمان  و  زمینس  منٛز  باگ  چِھ،  اگر  ژٕ  پژھ  کرن  وول  چُھکھ۔"
  },
  {
    "verse_id": 25,
    "translation": "فرعون  چُھ  پانس  دٔچِھنۍ  کھووٕرۍ  لُکن  ونان،  بوزان  چِھوٕ؟"
  },
  {
    "verse_id": 26,
    "translation": "موسیٰ  علیہ  السلام  چِھ  ونان،  چون  ربّ  تہِ  تہٕ  چانیٚن  تِمن  آباو  اجدادن  ہُند  ربّ  تہِ،  یِم  گُزریمٕتۍ  چِھ۔"
  },
  {
    "verse_id": 27,
    "translation": "فرعون  چُھ  ﴿حٲضرن﴾  ونان،  تُہُند  یِہ  رسول  صٲب  یُس  تۅہیِہ  کُن  سوزنہٕ  چُھ  آمُت،  چُھ  بالکُلے  پاگل  باسان۔"
  },
  {
    "verse_id": 28,
    "translation": "موسیٰ  علیہ  السلام  چِھ  ونان،  مشرق  تہٕ  مغرب  بیٚیہِ  یِکینژھاہ  یِمن  منٛز  باگ  چُھ  تَمہِ  سارِکُے  ربّ،  اگر  تۅہیِہ  لُکن  کینہہ  عقل  چَھو۔"
  },
  {
    "verse_id": 29,
    "translation": "فرعون  چُھ  ونان،  اگر  ژےٚ  مےٚ  ورٲے  بیٚیہِ  کانٛہہ  معبود  مونتھن،  تیٚلہِ  کرتھ  ژٕ  تہِ  تِمن  لُکن  منٛز  شٲمل  یِم  قٲدخانن  منٛز  روٗزِتھ  سڑان  چِھ۔"
  },
  {
    "verse_id": 30,
    "translation": "موسیٰ  علیہ  السلام  چِھ  ونان،  اگر  چِہ  بٕہ  اَنہٕ  ژےٚ  برونٛہہ  کُن  اکھ  ٹاکارٕہ  چیز  تہِ؟"
  },
  {
    "verse_id": 31,
    "translation": "فرعون  چُھ  ونان،  اچھا  اَن  اگر  ژٕ  پٔزِیور  چُھکھ۔"
  },
  {
    "verse_id": 32,
    "translation": "﴿تٔمۍ  سٕندِ  ٲسہٕ  منٛزٕ  یِہ  کتھ  نیران  نیرانٕے  چُھ﴾  موسیٰ  علیہ  السلام  پنُن  عاصہٕ  چھکان،  تہٕ  یکدم  اوس  سُہ  اکھ  ٹاکارٕ  شہمار  ﴿اژدہا﴾۔"
  },
  {
    "verse_id": 33,
    "translation": "پتہٕ  چُھ  سُہ  پنُن  اتھہٕ  ﴿کژٕھہ  نِشہِ﴾  کڑان،  تہٕ  سُہ  اوس  تمام  وُچھن  والیٚن  برونٛہہ  کنہِ  چمکان۔  ﴿یُتُھے  حضرت  موسیٰ  علیہ  السلام  چِھ  بغلہٕ  منٛزٕ  پنُن  اتھہٕ  کڑان،  یکدم  چُھ  سورُے  ماحول  روشن  سپدان  تہٕ  باسان  اوس  زن  کھوٚت  آفتاب۔﴾"
  },
  {
    "verse_id": 34,
    "translation": "فرعون  چُھ  پانس  دٔچِھنۍ  کھووٕرۍ  سردارن  ونان،  یِہ  شخص  چُھ  پٔزِپٲٹھۍ  اکھ  مٲہر  جادو  گر۔"
  },
  {
    "verse_id": 35,
    "translation": "یژھان  چُھ  زِ  پننہِ  جادِ  کہ  زورٕ  سٍتۍ  کڑہیوٚ  تۅہیِہ  پننہِ  مٕلکہٕ  منٛزٕ۔  ﴿دۅشوٕنۍ  معجزن  ہٕندِ  عظمتُک  اندازٕہ  ہیکو  اَمہِ  سٍتۍ  کٔرِتھ  زِ  اکھ  سیکنڈ  برونٛہہ  اوس  فرعون  پننہِ  رعیت  کِس  أکِس  فردس  پننِس  دربارس  منٛز  رسالت  چِہ  کتھہٕ  بیٚیہِ  بنی  اسرائیل  چِہ  رہٲیی  ہُند  مطالبہٕ  کران  وُچِھتھ  پاگل  دِوان  قرار،  تہٕ  أمِس  اوس  دھمکی  دِوان  زِ  اگر  ژےٚ  مےٚ  ورٲے  کانٛہہ  معبود  مونتھن،  تیٚلہِ  سڑراوَتھ  جیلس  منٛز۔  وۅنۍ  ییٚلہِ  أمۍ  یِمہٕ  نشٲنیِہ  وُچھہِ،  أمِس  گوٚو  تِیُتھ  ہٲبت  طٲری  زِ  وۅنۍ  گوس  پنُن  مُلک  تہٕ  پنٕنۍ  بادشٲہی  اتھہٕ  گژھنُک  خطرٕہ  لاحق۔﴾  وۅنۍ  ؤنِو  توٚہۍ  کیا  حُکم  ﴿مشورٕہ﴾  چِھو  دِوان؟"
  },
  {
    "verse_id": 36,
    "translation": "تِمو  ووٚن،  یِہ  تہٕ  أمۍ  سُند  بوے  رُکٲوِیوٗن،  تہٕ  شہرن  منٛز  سوٗزِیوٗکھ  نقیب  ﴿سۅمبران  وٲلۍ﴾۔"
  },
  {
    "verse_id": 37,
    "translation": "تاکہ  پرٛتھ  مٲہر  جادو  گرس  اَنَن  تۅہیِہ  نِشہِ۔"
  },
  {
    "verse_id": 38,
    "translation": "چنانچہِ  آے  اکہِ  دۅہ  مُقرّر  وقتس  پیٚٹھ  جادو  گر  جمع  کرنہٕ،"
  },
  {
    "verse_id": 39,
    "translation": "تہٕ  آو  لُکن  وَننہٕ،  توٚہۍ  پٔکِو  اجتماعس  منٛز؟"
  },
  {
    "verse_id": 40,
    "translation": "بنان  چُھ  زِ  أسۍ  روزَو  جادو  گرن  ہٕندِس  دِینس  پیٚٹھٕے،  اگر  تِم  غٲلب  روٗدۍ۔  ﴿یعنی  صرف  آو  نہٕ  اعلانس  تہٕ  اِشتہارسٕے  یوت  پیٚٹھ  بس  کرنہٕ،  بلکہ  آے  نفر  امہِ  غرضہٕ  خٲطرٕ  تراونہٕ  زِ  لُکن  اَنن  ہٕس  دی  دی  یِہ  مقابلہٕ  وُچھنہٕ  خٲطرٕ،  امہِ  نِشہِ  چُھ  پے  لگان  زِ  پوٗرٕ  دربارس  منٛز  یِم  معجزہ  حضرت  موسیٰ  علیہ  السلامَن  ہٲوِمٕتۍ  ٲسۍ،  تِہٕنز  خبر  ٲس  عام  لُکن  منٛز  پھٔہلیمٕژ،  تہٕ  فرعونس  اوس  یِہ  اندیشہ  سپُدمُت  زِ  ییٚمہِ  مٕلککٕۍ  لُکھ  چِھ  مُتٲثر  سپدان  پکان۔  دربارکیو  یِمو  حٲضرینو  حضرت  موسیٰ  علیہ  السلامن  ہُند  معجزہ  وُچھمُت  اوس،  تہٕ  نیبرِمیٚن  یِمن  لُکن  تام  امہِ  چِہ  معتبر  خبرٕ  واژمژٕ  آسہٕ،  تِہندِۍ  عقیدٕہ  ٲسۍ  پننہِ  آبٲیی  دین  نِشہِ  ڈلان  ہِوۍ  باسان،  تہٕ  وونۍ  اوس  تِہندِ  دینُک  دارمدار  اتھ  پیٚٹھ  روٗدمُت  زِ  کُنہِ  پٲٹھۍ  گٔژھۍ  جادوگر  تہِ  سۅ  کٲم  ہاوٕنۍ  کٔرِتھ  یۅسہٕ  موسیٰ  علیہ  السلامن  کٔر۔  فرعون  تہٕ  تٔمۍ  سٕندِ  سلطنتٕکۍ  زٕٹھۍ  ٲسۍ  پانہٕ  اتھ  فیصلہ  کرن  وول  مقابلہٕ  سمجھان۔  تِہندۍ  سوزنہٕ  آمٕتۍ  پنٕنۍ  نفر  ٲسۍ  لُکن  ہٕندیٚن  ذہنن  منٛز  یِہ  کتھ  بیٚہناوان  پھیران  زِ  اگر  جادوگر  کامیاب  سپٕدۍ،  تیٚلہِ  بچو  أسۍ  موسیٰ  علیہ  السلام  سٕندِس  دینس  منٛز  گژھنہٕ  نِشہِ،  نَتہٕ  روزِ  نہٕ  سون  دین  تہٕ  ایمان  وارٕ﴾"
  },
  {
    "verse_id": 41,
    "translation": "ییٚلہِ  جادوگر  مٲدانس  منٛز  آے،  تِمو  ووٚن  فرعونس،  اسہِ  میلیا  انعام  اگر  أسۍ  غٲلب  روٗدۍ؟"
  },
  {
    "verse_id": 42,
    "translation": "تٔمۍ  ووٚن،  آ،  تہٕ  توٚہۍ  گٔژِھو  تمہِ  ساعتہٕ  قریبی  لُکن  ﴿ٹاٹھیٚن﴾  منٛز  شٲمِل۔"
  },
  {
    "verse_id": 43,
    "translation": "موسیٰ  علیہ  السلام  چِھ  ونان،  چھٔکِو  یِہ  تۅہیِہ  چھکُن  چُھو۔"
  },
  {
    "verse_id": 44,
    "translation": "تِمو  لگاوِ  فوراً  پننہِ  رزٕ  تہٕ  لورِ  پتھر  تہٕ  ووٚنُکھ،  فرعون  سٕندِ  اقبالہٕ  روزَو  أسی  غٲلب۔"
  },
  {
    "verse_id": 45,
    "translation": "پتہٕ  چِھ  موسیٰ  علیہ  السلام  پنُن  عاصہٕ  چھکان،  یکدم  اوس  سُہ  تِہندیٚن  اپزیٚن  ژھلن  نیٚنگلان  پکان۔"
  },
  {
    "verse_id": 46,
    "translation": "اتھ  پیٚٹھ  چِھ  سٲری  جادوگر  بے  اختیار  سجدس  وسان،"
  },
  {
    "verse_id": 47,
    "translation": "تہٕ  ونان  چِھ  زِ،  اسہِ  مون  ربّ  العالمین۔"
  },
  {
    "verse_id": 48,
    "translation": "موسیٰ  علیہ  السلام  تہٕ  ہارون  علیہ  السلام  سُند  ربّ۔"
  },
  {
    "verse_id": 49,
    "translation": "فرعون  چُھ  ونان،  تۅہیِہ  مٲنِو  موسیٰ  علیہ  السلام  سٕنز  کتھ  امہِ  برونٛہہ  زِ  بٕہ  دِمہَو  تۅہیِہ  امیُک  اجازت۔  ضروٗر  چُھوو  یِہ  تۅہیِہ  زِیُٹھ  ییٚمۍ  توٚہۍ  جود  چِھنو  ہیٚچھنٲوِمٕتۍ۔  اچھا،  وۅنۍ  لگیٚو  تۅہیِہ  پے،  بٕہ  ژٹناوَو  تۅہیِہ  اتھہٕ  کھۅر  مخٲلف  طرفو،  تہٕ  توٚہۍ  سٲری  کھالَو  پھانٛسہِ۔"
  },
  {
    "verse_id": 50,
    "translation": "تِمو  دِیُت  جواب،  کانٛہہ  پرواے  چُھنہٕ  أسۍ  واتَو  پننِس  ربّ  سٕندِس  دربارس  منٛز۔"
  },
  {
    "verse_id": 51,
    "translation": "تہٕ  اسہِ  چُھ  توقع  زِ  سون  ربّ  کرِ  سٲنۍ  گناہ  معاف،  تِکیازِ  سارِوٕے  برونٛہہ  چُھ  اسہِ  اوٚنمُت  ایمان۔"
  },
  {
    "verse_id": 52,
    "translation": "اسہِ  سوٗز  موسیٰ  ﴿علیہ  السلامس﴾  وَحی  ﴿وۅنۍ  چھےٚ  اکہِ  طویل  زمانٕکۍ  واقعات  ترٲوِتھ  تمہِ  وقتچٕ  ذکر  یِوان  کرنہٕ  ییٚلہِ  حضرت  موسیٰ  علیہ  السلامس  مصرٕ  پیٚٹھہٕ  ہجرت  کرنُک  حکم  آو  دِنہٕ۔﴾  زِ،  روتلی  نیر  میٲنۍ  بندہ  ہیٚتھ،  ژےٚ  یی  پتے  دَونہٕ۔"
  },
  {
    "verse_id": 53,
    "translation": "اَتھ  پیٚٹھ  سوٗزۍ  فرعونن  ﴿فوج  جمع  کرنہٕ  خٲطرٕ﴾  شہرن  منٛز  نقیب۔  ﴿تہٕ  شیٚچھ  سوٗزنکھ﴾"
  },
  {
    "verse_id": 54,
    "translation": "زِ،  یِم  چِھ  اکھ  لۅکٕٹ  جماعت،"
  },
  {
    "verse_id": 55,
    "translation": "تہٕ  یِمَو  چِھ  أسۍ  سیٚٹھاہ  ناراض  کٔرِمٕتۍ،"
  },
  {
    "verse_id": 56,
    "translation": "تہٕ  أسۍ  چِھ  اکھ  سۅ  جماعت  ییٚمیُک  شیوٕہ  پرٛتھ  وقتہٕ  ہُشار  روزُن  چُھ۔"
  },
  {
    "verse_id": 57,
    "translation": "یِتھہٕ  پٲٹھۍ  أنۍ  اسہِ  تِم  باغَو  تہٕ  ناگَو  منٛزٕ،"
  },
  {
    "verse_id": 58,
    "translation": "تہٕ  خزانَو  تِہندیو  بہترین  قیام  گاہَو  منٛزٕ  کٔڑِتھ۔"
  },
  {
    "verse_id": 59,
    "translation": "یِہ  سپُد  تِمن  سٍتۍ،  تہٕ  ﴿دوٚیمہِ  طرفہٕ﴾  بنٲوۍ  اسہِ  بنی  اسرائیل  یِمن  سارِنٕے  چیزن  ہٕندۍ  وٲرِث۔"
  },
  {
    "verse_id": 60,
    "translation": "صُبح  سپدانٕے  درٲے  یِم  لُکھ  تِمن  پتے  ژھانڈنہِ۔"
  },
  {
    "verse_id": 61,
    "translation": "ییٚلہِ  دۅشوٕنۍ  جمٲعژن  اکھ  أکِس  پیٚٹھ  نظر  پیٚیِہ،  موسیٰ  علیہ  السلام  سٕندیٚن  سٲتھین  ژٔج  کریٚکھ  نیرِتھ  زِ،  أسۍ  رٔٹِکھ۔"
  },
  {
    "verse_id": 62,
    "translation": "موسیٰ  علیہ  السلام  چِھ  ونان،  ہرگز  نہٕ،  مےٚ  سٍتۍ  چُھ  میون  ربّ،  سُہ  کرِ  ضرور  مےٚ  رہنمٲئی۔"
  },
  {
    "verse_id": 63,
    "translation": "اَسہِ  دِیُت  وَحی  ہٕندِ  ذریعہ  موسیٰ  ﴿علیہ  السلامس﴾  حُکم،  زِ،  تراو  پننہِ  عاصہٕ  سٍتۍ  سمندرس  ژٔنٛڈ۔  اچانک  گوٚو  سمندرس  پھاس  تہٕ  امِیُک  پرٛتھ  کانٛہہ  حصہٕ  سپُد  اکہِ  عظیمُ  الشان  پہاڑٕکۍ  پٲٹھۍ۔"
  },
  {
    "verse_id": 64,
    "translation": "تٔتھۍ  جایِہ  اوٚن  اَسہِ  بیاکھ  دوٚر  تہِ  نکھہٕ۔"
  },
  {
    "verse_id": 65,
    "translation": "موسیٰ  علیہ  السلام  تہٕ  تِم  سٲری  لُکھ  یِم  تس  سٍتۍ  ٲسۍ  بچٲوۍ  اسہِ۔"
  },
  {
    "verse_id": 66,
    "translation": "تہٕ  باقی  کٔرۍ  غرق۔"
  },
  {
    "verse_id": 67,
    "translation": "اتھ  واقعس  منٛز  چھےٚ  اکھ  نِشٲنی،  مگر  یِمَو  لُکو  منٛزٕ  چِھنہٕ  اکثر  مانن  وٲلۍ۔"
  },
  {
    "verse_id": 68,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 69,
    "translation": "تہٕ  یِم  بوزنٲوِیوٗکھ  ابراہیم  علیہ  السلام  سُند  قصّہ،"
  },
  {
    "verse_id": 70,
    "translation": "ییٚلہِ  تٔمۍ  پننِس  مٲلِس  تہٕ  پننِس  قومس  پُرٛژھمُت  اوس  زِ،  یِم  کیا  چیز  چِھ  یِمن  توٚہۍ  پوٗزا  چِھو  کران؟"
  },
  {
    "verse_id": 71,
    "translation": "تِمو  دِیُت  جواب،  کینہہ  پۅتلۍ  چِھ  یِمن  أسۍ  پوٗزا  چِھ  کران،  تہٕ  یِہندِسٕے  خدمتس  منٛز  چِھ  أسۍ  آوٕرۍ  روزان۔"
  },
  {
    "verse_id": 72,
    "translation": "تٔمۍ  پُرٛوژھ،  کیا  یِم  چھا  تُہُند  بوزان  ییٚلہِ  توٚہۍ  یِمن  آلو  چِھو  کران؟"
  },
  {
    "verse_id": 73,
    "translation": "کِنہٕ  یِم  چِھو  تۅہیِہ  نفع  یا  نقصان  واتناوان؟"
  },
  {
    "verse_id": 74,
    "translation": "تِمو  دِیُت  جواب،  نہ،  بلکہ  چِھ  اسہِ  پنٕنۍ  مٲلۍ  بُڈِبب  یی  کران  وُچِھمٕتۍ۔"
  },
  {
    "verse_id": 75,
    "translation": "اتھ  پیٚٹھ  چِھ  ابراہیم  علیہ  السلام  ونان،  تۅہیِہ  چِھوٕہ  زانٛہہ  ﴿أچھ  مٕژرٲوِتھ﴾  تِم  چیز  وُچِھمٕتۍ،"
  },
  {
    "verse_id": 76,
    "translation": "یِہٕنز  بندگی  توٚہۍ  تہٕ  تُہٕندۍ  پٔتِم  مٲلۍ  بُڈِبب  بجا  روٗدۍ  اَنان؟"
  },
  {
    "verse_id": 77,
    "translation": "میٲنۍ  چِھ  یِم  سٲری  دشمن،  أکِس  ربّ  العالمینس  ورٲے،"
  },
  {
    "verse_id": 78,
    "translation": "ییٚمۍ  بٕہ  پٲدٕ  کوٚرنس،  پتہٕ  چُھ  سُے  مےٚ  رہنمٲیی  فرماوان۔"
  },
  {
    "verse_id": 79,
    "translation": "یُس  مےٚ  کھیاوان  تہٕ  چاوان  چُھ،"
  },
  {
    "verse_id": 80,
    "translation": "تہٕ  ییٚلہِ  بیمار  چُھس  گژھان،  تیٚلہِ  چُھم  شِفا  دِوان۔"
  },
  {
    "verse_id": 81,
    "translation": "یُس  مےٚ  موت  دِیِہ  تہٕ  پتہٕ  کریٚم  دُبارٕہ  زندگی  عطا۔"
  },
  {
    "verse_id": 82,
    "translation": "تہٕ  یس  نِشہِ  بٕہ  اُمید  چُھس  تھاوان  زِ  روزِ  جزا  کہ  دۅہ  کرِ  سُہ  میون  خطا  معاف۔  ﴿امہِ  پتہٕ  کوٚر  ابراہیم  علیہ  السلامن  دُعا﴾۔"
  },
  {
    "verse_id": 83,
    "translation": "اے  میانہِ  ربّہٕ،  مےٚ  کر  حکم  عطا۔  تہٕ  مےٚ  رَلاو  صالح  لُکن  سٍتۍ۔"
  },
  {
    "verse_id": 84,
    "translation": "تہٕ  یِم  پتہٕ  یِن  تِمن  منٛز  کرُم  پٔز  نامؤری  عطا۔"
  },
  {
    "verse_id": 85,
    "translation": "تہٕ  مےٚ  کر  جنّتِ  نعیم  کیٚن  وٲرِثن  منٛز  شٲمِل۔"
  },
  {
    "verse_id": 86,
    "translation": "تہٕ  میٲنِس  مٲلِس  کر  معاف  زِ  بے  شک  چُھ  سُہ  گُمراہ  لُکو  منٛزٕ،"
  },
  {
    "verse_id": 87,
    "translation": "تہٕ  مےٚ  مَہ  کر  تمہِ  دۅہ  رُسوا  ییٚلہِ  سٲری  لُکھ  یِن  زندہ  کٔرِتھ  تُلنہٕ۔"
  },
  {
    "verse_id": 88,
    "translation": "ییٚلہِ  نہٕ  مال  دِیِہ  کانٛہہ  فٲیدٕہ  نہ  اولاد۔"
  },
  {
    "verse_id": 89,
    "translation": "اِلّا  یِہ  زِ  کانٛہہ  شخص  سپدِ  قلبِ  سلیم  ﴿پاک  دل﴾  ہیٚتھ  اللہ  تعالیٰ  سٕندِس  دربارس  منٛز  حٲضر۔"
  },
  {
    "verse_id": 90,
    "translation": "﴿تمہِ  دۅہ﴾  یِیہِ  جنّت  پرہیزگارن  نکھہٕ  اَننہٕ۔  ﴿ییٚتہِ  پیٚٹھہٕ  یۅسہٕ  عبارت  آیت  نمبر  102  ہس  تام  چھےٚ،  سۅ  چَھنہٕ  حضرت  ابراہیم  علیہ  السلام  سٕندِ  قولُک  حصّہٕ  بلکہ  چُھ  اللہ  تعالیٰ  سٕندِ  طرفہٕ  اتھ  پیٚٹھ  اِضافہ﴾"
  },
  {
    "verse_id": 91,
    "translation": "تہٕ  دوزخ  یِیہِ  گُمراہ  گمٕتیٚن  لُکن  برونٛہہ  کنہِ  مٕژراونہٕ،"
  },
  {
    "verse_id": 92,
    "translation": "تہٕ  تِمن  یِیہِ  پٕرٛژھنہٕ  زِ،  وۅنۍ  کتہِ  چِھ  تِم  یِمن  توٚہۍ  خُداے  ترٲوِتھ  عبادت  ٲسِو  کران؟"
  },
  {
    "verse_id": 93,
    "translation": "کیا  تِم  کرنَوٕہ  تۅہیِہ  کینہہ  مدد،  کِنہٕ  پنُن  پان  ہیٚکن  بچٲوِتھ؟"
  },
  {
    "verse_id": 94,
    "translation": "پتہٕ  یِن  تِم  معبود،  بیٚیہِ  یِم  گُمراہ  لُکھ،"
  },
  {
    "verse_id": 95,
    "translation": "تہٕ  ابلیس  سٕندۍ  لشکر  اَند  ہیٚتھ  سٲری  پیوٚٹُھس  پیٚٹھ  اتھ  منٛز  دکہٕ  دِتھ  چھکنہٕ۔"
  },
  {
    "verse_id": 96,
    "translation": "تَتہِ  ژُوَن  یِم  سٲری  پانہٕ  وٲنۍ،  تہٕ  یِم  گُمراہ  لُکھ  ونَن  ﴿پننیٚن  معبودن﴾  زِ،"
  },
  {
    "verse_id": 97,
    "translation": "خُداے  سُند  قسم  ٲسۍ  أسۍ  ٹاکارٕہ  گُمراہی  منٛز  مبتلا۔"
  },
  {
    "verse_id": 98,
    "translation": "ییٚلہِ  زَن  تۅہیِہ  أسۍ  ربّ  العالمین  سٕنزِ  برابری  ہُند  درجہ  ٲسِو  دِوان۔"
  },
  {
    "verse_id": 99,
    "translation": "تہٕ  تِم  ٲسۍ  مُجرم  لُکھٕے  یِمو  أسۍ  یتھ  گُمرٲہی  منٛز  ترٲوۍ۔"
  },
  {
    "verse_id": 100,
    "translation": "وۅنۍ  نَہ  چُھ  سون  کانٛہہ  سفٲرش  در،"
  },
  {
    "verse_id": 101,
    "translation": "تہٕ  نَہ  چُھ  کانٛہہ  جگری  دوست۔"
  },
  {
    "verse_id": 102,
    "translation": "کاش  میلہِ  ہے  اَسہِ  اکہِ  لٹہِ  واپس  پھیرنُک  موقع،  تیٚلہِ  بَنہَو  أسۍ  مومِن۔"
  },
  {
    "verse_id": 103,
    "translation": "یقیناً  چھےٚ  اتھ  منٛز  اکھ  بٔڈ  نِشٲنی،  ﴿یعنی  حضرت  ابراہیم  علیہ  السلام  سٕندِ  قٕصَس  منٛز﴾  مگر  یِمو  منٛزٕ  چِھنہٕ  اکثر  لُکھ  ایمان  انن  وٲلۍ۔"
  },
  {
    "verse_id": 104,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 105,
    "translation": "نوح  علیہ  السلام  سٕندۍ  قومن  پھِیُر  بُتھ  رسولن۔"
  },
  {
    "verse_id": 106,
    "translation": "یاد  کٔرِو  ییٚلہِ  تِہندۍ  بٲے  نوح  ﴿علیہ  السلامن﴾  تِمن  وُنیاو،  کیا  توٚہۍ  چِھونا  کھۅژان؟"
  },
  {
    "verse_id": 107,
    "translation": "بہٕ  چُھس  تُہندِ  خٲطرٕ  امانت  دار  رسُول،"
  },
  {
    "verse_id": 108,
    "translation": "لہٰذا  کھوٗژِو  توٚہۍ  خُدایس  تہٕ  میٲنۍ  کٔرِو  اطاعت۔"
  },
  {
    "verse_id": 109,
    "translation": "بہٕ  چُھس  نہٕ  اتھ  کامہِ  پیٚٹھ  تۅہیِہ  نِشہِ  کانٛہہ  معاوضہ  ژھانڈان۔  میون  اجر  چُھ  ربّ  العالمین  سٕندِ  ذمہٕ۔"
  },
  {
    "verse_id": 110,
    "translation": "لہٰذا  کھوٗژو  توٚہۍ  خُدایس  تہٕ  ﴿کُنہِ  ڈرٕ  ورٲے﴾  کٔرِو  میٲنۍ  اطاعت۔"
  },
  {
    "verse_id": 111,
    "translation": "تِمو  دیُت  جواب،  کیا  أسۍ  مانوتھہٕ  ژٕ  ییٚلہِ  زن  رَزیل  ترین  لُکو  چھےٚ  چٲنۍ  پیروی  کٔرمٕژ  اختیار؟"
  },
  {
    "verse_id": 112,
    "translation": "نوح  علیہ  السلام  چِھکھ  ونان،  مےٚ  کیا  خبر  چھےٚ  زِ  تِہنزٕ  عملہٕ  کِژٕھہ  چھےٚ۔"
  },
  {
    "verse_id": 113,
    "translation": "تِہُند  حساب  چُھ  میٲنِس  ربّ  سٕندِ  ذمہٕ،  کاش  ہیٚیِو  توٚہۍ  کم  کاسہٕ  شعورس  کٲم۔"
  },
  {
    "verse_id": 114,
    "translation": "میٲنۍ  کٲم  چَھنہٕ  یِہ  زِ  یِم  ایمان  انَن  تِم  کیا  کرکھ  بٕہ  پانس  نِشہِ  دوٗر۔"
  },
  {
    "verse_id": 115,
    "translation": "بہٕ  چُھس  بس  اکھ  صاف  صاف  خبردار  کرن  وول  اِنسان۔"
  },
  {
    "verse_id": 116,
    "translation": "تِمو  ووٚن،  اے  نوح  ﴿علیہ  السلام﴾،  اگر  ژٕ  باز  پھیوٗرُکھ  نہٕ،  تیٚلہِ  گژھکھ  سنگسار  کرنہٕ  آمتیٚن  منٛز  شٲمِل۔"
  },
  {
    "verse_id": 117,
    "translation": "نوح  علیہ  السلام  چِھ  دُعا  کران،  اے  میانہِ  ربّہٕ،  میٲنۍ  قومن  پھیُر  مےٚ  بُتھ۔"
  },
  {
    "verse_id": 118,
    "translation": "وۅنۍ  کر  مےٚ  تہٕ  یِمن  درمیان  دُٹوک  فٲصلہٕ،  بیٚیہِ  دِ  مےٚ  تہٕ  تِمن  مومِنن  نجات  یِم  مےٚ  سٍتۍ  چِھ۔"
  },
  {
    "verse_id": 119,
    "translation": "ٲخر  کار  بچوو  اسہِ  سُہ  تہٕ  تٔمۍ  سٕندۍ  سٲتھۍ  أکِس  بٔرژِ  ناوِ  منٛز۔  ﴿بٔرژِ  ناوِ  نِشہِ  چُھ  مُراد  یِہ  زِ  سۅ  ناو  ٲس  ایمان  انن  والیو  انسانو  تہٕ  تمام  جانورَو  سٍتۍ  بٔرِتھ  گٔمٕژ  یُہُند  اکھ  اکھ  جورٕ  سٍتۍ  تھاونُک  ہدایت  اوس  فرماونہٕ  آمُت۔  سُورۂ  ہُوٗد  آیت  نمبر  40  ہس  منٛز  چھےٚ  اَمِچ  ذِکر  پتھ  کُن  کرنہٕ  آمٕژ۔﴾"
  },
  {
    "verse_id": 120,
    "translation": "تہٕ  امہِ  پتہٕ  کٔرۍ  باقی  لُکھ  غرق۔"
  },
  {
    "verse_id": 121,
    "translation": "یقیناً  چھےٚ  اتھ  منٛز  اکھ  نشٲنی،  مگر  یِمو  منٛزٕ  چِھنہٕ  اکثر  لُکھ  مانن  وٲلۍ۔"
  },
  {
    "verse_id": 122,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 123,
    "translation": "عاد  ﴿قومن﴾  پھِیُر  بُتھ  پننیٚن  رسولن۔"
  },
  {
    "verse_id": 124,
    "translation": "یاد  کٔرِو  ییٚلہِ  تِہِندۍ  بٲے  ہوٗد  علیہ  السلامن  تِمن  ونیاو،  توٚہۍ  چِھونا  کھۅژان؟"
  },
  {
    "verse_id": 125,
    "translation": "بہٕ  چُھس  تُہٕندِ  خٲطرٕ  اکھ  امانت  دار  رسول۔"
  },
  {
    "verse_id": 126,
    "translation": "لہٰذا  کھوژِو  توٚہۍ  خُدایس  تہٕ  میٲنۍ  کٔرِو  اطاعت۔"
  },
  {
    "verse_id": 127,
    "translation": "بہٕ  چُھس  نہٕ  اتھ  کامہِ  پیٚٹھ  تۅہیِہ  نِشہِ  کانٛہہ  معاوضہ  ژھانڈان۔  میون  اجر  چُھ  ربّ  العالمین  سٕندِ  ذمہٕ۔"
  },
  {
    "verse_id": 128,
    "translation": "یِہ  کیا  حال  چُھ  تُہُند  زِ  پرٛتھ  تھزِ  جایِہ  چِھو  اکھ  لا  حٲصل  یاد  گار  عمارت  نِوان  بنٲوِتھ،"
  },
  {
    "verse_id": 129,
    "translation": "تہٕ  بٔڈۍ  بٔڈۍ  محل  چِھو  تعمیر  کران  زنتہٕ  تۅہیِہ  ہمیشہ  چُھو  روزُن۔"
  },
  {
    "verse_id": 130,
    "translation": "تہٕ  ییٚلہِ  کٲنٛسہِ  پیٚٹھ  اتھہٕ  چِھو  تراوان،  جبّار  ﴿ظٲلم﴾  بٔنِتھ  چِھو  تراوان۔"
  },
  {
    "verse_id": 131,
    "translation": "لہٰذا  کھوژِو  توٚہۍ  لُکھ  خُدایس  بیٚیہِ  کٔرِو  میٲنۍ  اطاعت۔"
  },
  {
    "verse_id": 132,
    "translation": "کھوژِو  تس  ییٚمۍ  تہِ  کینژھاہ  تۅہیِہ  دیتمُت  چُھنَو  یِہ  تۅہیِہ  پے  چُھو۔"
  },
  {
    "verse_id": 133,
    "translation": "تۅہیِہ  دِتِنو  جانور،  تہٕ  اولاد  دِتِنو،"
  },
  {
    "verse_id": 134,
    "translation": "باغ  دِتِنو  تہٕ  ناگ  دِتِنو۔"
  },
  {
    "verse_id": 135,
    "translation": "مےٚ  چُھ  تُہٕندِس  حقس  منٛز  اکہِ  بَڈِ  دۅہ کہ  عذابُک  ڈر۔"
  },
  {
    "verse_id": 136,
    "translation": "تِمو  دِیُت  جواب،  سانہِ  خٲطرٕ  چُھ  سورُے  یکساں۔  ژٕ  کر  تہٕ  نصیحت  یا  متہٕ  کر  تہٕ،"
  },
  {
    "verse_id": 137,
    "translation": "یِمہٕ  کتھہٕ  چھےٚ  یِتھے  پٲٹھۍ  پکان  آمٕژ۔"
  },
  {
    "verse_id": 138,
    "translation": "تہٕ  أسۍ  چِھنہٕ  عذابس  منٛز  مبتلا  سپدن  وٲلۍ۔"
  },
  {
    "verse_id": 139,
    "translation": "ٲخر  کار  پھِیُر  تِمَو  تَس  بُتھ  تہٕ  اسہِ  کٔرۍ  تِم  ہلاک۔  یقیناً  چھےٚ  اتھ  منٛز  اکھ  نِشٲنی،  مگر  یِمو  منٛزٕ  چِھنہٕ  اکثر  لُکھ  مانن  وٲلۍ۔"
  },
  {
    "verse_id": 140,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 141,
    "translation": "ثمود  ﴿قومن﴾  پھِیُر  پننیٚن  رسولن  بُتھ۔"
  },
  {
    "verse_id": 142,
    "translation": "یاد  کٔرِو  ییٚلہِ  تِہندۍ  بٲے  صالح  ﴿علیہ  السلامن﴾  تِمن  ووٚن،  کیا  توٚہۍ  چھو  نا  کھۅژان؟"
  },
  {
    "verse_id": 143,
    "translation": "بہٕ  چُھس  تُہندِ  خٲطرٕ  اکھ  امانت  دار  رسول۔"
  },
  {
    "verse_id": 144,
    "translation": "لہٰذا  کھوژِو  توٚہۍ  خُدایس  بیٚیہِ  کٔرِو  میٲنۍ  اطاعت۔"
  },
  {
    "verse_id": 145,
    "translation": "بہٕ  چُھس  نہٕ  اتھ  کامہِ  پیٚٹھ  تۅہیِہ  نِشہِ  کانٛہہ  معاوضہٕ  ژھانڈان،  میون  اجر  چُھ  ربّ  العالمین  سٕندِ  ذِمّہٕ۔"
  },
  {
    "verse_id": 146,
    "translation": "کیا  تۅہیِہ  یِیوٕہ  تِمن  سارِنٕے  چیزن  منٛزباگ  بس  یونہی  اِطمنان  سان  روزنہٕ  دِنہٕ،  یِم  ییٚتہِ  چِھ؟"
  },
  {
    "verse_id": 147,
    "translation": "یِمن  باغن  تہٕ  ناگن  منٛز؟"
  },
  {
    "verse_id": 148,
    "translation": "یِمن  کھہَن  تہٕ  نخلستانن  منٛز،  یِہندۍ  گُرن  رسدار  چِھ  آسان؟"
  },
  {
    "verse_id": 149,
    "translation": "توٚہۍ  چھو  پہاڑ  کھٔنۍ  کھٔنۍ  فخرٕ  سان  تِمن  منٛز  عمارتہٕ  بناوان۔"
  },
  {
    "verse_id": 150,
    "translation": "خُدایس  کھوژِو  بیٚیہِ  کٔرِو  میٲنۍ  اطاعت۔"
  },
  {
    "verse_id": 151,
    "translation": "تِمن  لاکمہِ  روٚس  لُکن  ہٕنز  اطاعت  مَہ  کٔرِو،"
  },
  {
    "verse_id": 152,
    "translation": "یِم  زمینس  منٛز  فساد  برپا  چِھ  کران  تہٕ  کانٛہہ  اصلاح  چِھنہٕ  کران۔"
  },
  {
    "verse_id": 153,
    "translation": "تِمو  دِیُت  جواب  ژٕ  چُھکھ  محض  اکھ  جٲدۍ  زَد  انسان۔"
  },
  {
    "verse_id": 154,
    "translation": "ژٕ  کیا  چُھکھ  اسہِ  ہِوِس  أکِس  انسانس  ورٲے؟  اَن  کانٛہہ  نشٲنۍ  اگر  ژٕ  پٔزِیور  چُھکھ۔"
  },
  {
    "verse_id": 155,
    "translation": "صالح  علیہ  السلام  چِھ  ونان،  یِہ  چھےٚ  اُونِٹنۍ۔  اکھ  دۅہ  چُھ  أمۍ  سٕندِ  تریش  چیٚنُک،  تہٕ  اکھ  دۅہ  چُھ  تۅہیِہ  سارِنٕے  ہٕندِ  تریش  چیٚنُک۔"
  },
  {
    "verse_id": 156,
    "translation": "أمِس  لٲگِزیٚو  نہٕ  ہرگز  اَتھہٕ  ﴿نقصان  واتناونہٕ  کہ  غرضہٕ﴾،  نَتہٕ  رٹیٚو  تۅہیِہ  اکہِ  بڈِ  دۅہُک  عذاب۔"
  },
  {
    "verse_id": 157,
    "translation": "مگر  تِمو  ژچہِ  تٔمۍ  سٕنزٕ  ٹٕکہٕ  نٲر  تہٕ  ٲخر  کار  پشتووُکھ۔"
  },
  {
    "verse_id": 158,
    "translation": "پتہٕ  رٔٹۍ  تِم  عذابن،  یقیناً  چھےٚ  اتھ  منٛز  اکھ  نشٲنی۔  مگر  یِمو  منٛزٕ  چِھنہٕ  اکثر  مانن  وٲلۍ۔"
  },
  {
    "verse_id": 159,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 160,
    "translation": "لوٗط  علیہ  السلام  سٕندۍ  قومن  پھِیُر  پننیٚن  رسولن  بُتھ۔"
  },
  {
    "verse_id": 161,
    "translation": "یاد  کٔرِو  ییٚلہ  تِہِندۍ  بٲے  لوط  ﴿علیہ  السلامن﴾  تِمن  ونیاو،  کیا  توٚہۍ  چِھو  نا  کھۅژان؟"
  },
  {
    "verse_id": 162,
    "translation": "بہٕ  چُھس  تُہندِ  خٲطرٕ  اکھ  امانت  دار  رسول۔"
  },
  {
    "verse_id": 163,
    "translation": "لہٰذا  کھوژِو  توٚہۍ  خُدایس  بیٚیہِ  کٔرِو  میٲنۍ  اطاعت۔"
  },
  {
    "verse_id": 164,
    "translation": "بہٕ  چُھس  نہٕ  اتھ  کامہِ  پیٚٹھ  تۅہیِہ  نِشہِ  کانٛہہ  معاوضہٕ  ژھانڈان،  میون  اجر  چُھ  ربُ  العالمین  سٕندِ  ذمہٕ۔"
  },
  {
    "verse_id": 165,
    "translation": "کیا  توٚہۍ  چِھوٕہ  دنیا  کیو  مخلوقو  منٛزٕ  مَردن  نِشہِ  گژھان،"
  },
  {
    "verse_id": 166,
    "translation": "تہٕ  تُہٕنزن  خاندارِنیٚن  منٛز  یِکینژھاہ  تُہٕندۍ  ربّن  تُہٕندِ  خٲطرٕ  پٲدٕ  چُھ  کوٚرمُت  سُہ  چِھو  ترٲوِتھ  ژٕھنان؟  بلکہ  چِھو  توٚہۍ  لُکھ  حدٕ  نِشی  درٛامٕتۍ۔"
  },
  {
    "verse_id": 167,
    "translation": "تِمو  ووٚن  اے  لوٗط  علیہ  السلام،  اگر  ژٕ  یِمو  کتھو  نِشہِ  باز  پھیوٗرُکھ  نہٕ،  تیٚلہِ  یِم  لُکھ  سانیو  بٔستِیو  منٛزٕ  کڑنہٕ  چِھ  آمٕتۍ،  تیٚلہِ  گژھکھ  ژٕ  تہِ  تِمن  منٛز  شٲمل۔"
  },
  {
    "verse_id": 168,
    "translation": "تٔمۍ  ووٚن،  تُہٕندیٚن  کرتوٗتن  پیٚٹھ  یِم  لُکھ  ناراض  چِھ،  بٕتہِ  چُھس  تِمن  منٛز  شٲمل۔"
  },
  {
    "verse_id": 169,
    "translation": "اے  پروردگار،  مےٚ  تہٕ  میٲنِس  اہلِ  و  عیالس  دِ  یِہنزو  بدکٲرِیَو  نِشہِ  نجات۔"
  },
  {
    "verse_id": 170,
    "translation": "ٲخر  کار  بَچوو  اسہِ  سُہ  تہٕ  تٔمۍ  سُند  اہل  و  عیال،"
  },
  {
    "verse_id": 171,
    "translation": "أکِس  بُجہِ  ورٲے  یۅسہٕ  پتھ  روزن  والیٚو  منٛزٕ  ٲس۔  ﴿امہِ  نِشہِ  چُھ  مُراد  حضرت  لوط  علیہ  السلام  سٕنز  خاندارنۍ﴾"
  },
  {
    "verse_id": 172,
    "translation": "پتہٕ  کٔرۍ  اسہِ  پتھ  کُن  روٗدِمٕتۍ  لُکھ  تباہ۔"
  },
  {
    "verse_id": 173,
    "translation": "تہٕ  تِمن  پیٚٹھ  برسٲو  اکھ  بٲرش،  سیٚٹھہٕے  خراب  بٲرش  یۅسہٕ  تِمن  کھۅژناونہٕ  آمتیٚن  پیٚٹھ  نٲزِل  گٔیِہ۔"
  },
  {
    "verse_id": 174,
    "translation": "یقیناً  چھےٚ  اَتھ  منٛز  اَکھ  نِشٲنی  مگر  یِمو  منٛزٕ  چِھنہٕ  اکثر  مانن  وٲلۍ۔"
  },
  {
    "verse_id": 175,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 176,
    "translation": "اصحابُ  الاَیکہ ہَو  پھِیُر  پننیٚن  رسولن  بُتھ۔  ﴿اصحابُ  الاَیکہ  ہن  ہٕنز  مختصر  ذکرٕ  چھےٚ  سُورۃ  الحجر  آیت  نمبر  78  تہٕ  84  ہَس  منٛز  گۅڈے  آمٕژ﴾"
  },
  {
    "verse_id": 177,
    "translation": "یاد  کٔرِو  ییٚلہِ  شعیب  ﴿علیہ  السلامن﴾  تِمن  ونیاو،  کیا  توٚہۍ  چِھو  نا  کھۅژان؟"
  },
  {
    "verse_id": 178,
    "translation": "بہٕ  چُھس  تُہندِ  خٲطرٕ  اکھ  امانت  دار  رسول۔"
  },
  {
    "verse_id": 179,
    "translation": "لہٰذا  کھۅژِو  توٚہۍ  خُدایس  تہٕ  میٲنۍ  اطاعت  کٔرِو۔"
  },
  {
    "verse_id": 180,
    "translation": "بہٕ  چُھس  نہٕ  اتھ  کامہِ  پیٚٹھ  تۅہیِہ  نِشہِ  کانٛہہ  معاوضہٕ  ژھانڈان۔  میون  اجر  چُھ  ربّ  العالمین  سٕندِ  ذِمہٕ۔"
  },
  {
    "verse_id": 181,
    "translation": "پیمانہٕ  بٔھرِو  ٹھیک  تہٕ  کٲنٛسہِ  مَہ  دِیِو  گھاٹہٕ۔"
  },
  {
    "verse_id": 182,
    "translation": "صحیح  ترٛکرِ  سٍتۍ  توٗلِو۔"
  },
  {
    "verse_id": 183,
    "translation": "تہٕ  لُکن  مَہ  دِیو  تِہِندۍ  چیز  کم۔  زمینس  منٛز  مَہ  پھیرِو  فساد  پھٔہلاوان۔"
  },
  {
    "verse_id": 184,
    "translation": "تہٕ  تس  ذاتس  کھوٚژو  ییٚمۍ  توٚہۍ  تہٕ  پٔتِم  نسل  پٲدٕ  چِھ  کٔرِمٕتۍ۔"
  },
  {
    "verse_id": 185,
    "translation": "تِمو  ووٚن،  ژٕ  چُھکھ  محض  اکھ  جٲدۍ  لد  انسان۔"
  },
  {
    "verse_id": 186,
    "translation": "بیٚیہِ  چُھکھ  نہٕ  ژٕ  کِہٕنۍ  مگر  چُھکھ  اَسی  ہیوٗ  اکھ  انسان،  تہٕ  أسۍ  چِھتھ  ژٕ  بالکُلے  اَپزیور  سمجھان۔"
  },
  {
    "verse_id": 187,
    "translation": "گِراو  تہٕ  اَسہِ  پیٚٹھ  آسمانُک  کانٛہہ  ٹُکرٕ،  اگر  ژٕ  پٔزِیور  چُھکھ۔"
  },
  {
    "verse_id": 188,
    "translation": "شعیب  علیہ  السلام  چِھ  ونان،  میون  ربّ  چُھ  زانان  یِکینژھاہ  توٚہۍ  کران  چِھو۔"
  },
  {
    "verse_id": 189,
    "translation": "تِمو  پھِیُر  تَس  بُتھ،  ٲخر  کار  آو  تِمن  پیٚٹھ  چھٔترِ  والہِ  دۅہُک  عذاب،  ﴿یِمو  الفاظو  سٍتۍ  یۅسہٕ  کتھ  فِکرِ  چھےٚ  تران  سۅ  چھےٚ  یِہ  زِ  چونکہ  یِمو  لُکو  اوس  آسمٲنۍ  عذاب  موٚنگمُت،  امہِ  موجوب  سوٗز  خُداین  یِمن  پیٚٹھ  اکھ  اوٚبُر  تہٕ  سُہ  روٗد  چھٔترِ  ہٕندۍ  پٲٹھۍ  تِمن  پیٚٹھ  توٚت  تام  یوٚت  تام  روٗدٕکۍ  عذابن  تِم  بالکل  تباہ  کٔرۍ۔  یِہ  کتھ  تہِ  گژِھہ  درنظر  روزٕنۍ  زِ  حضرت  شعیب  علیہ  السلام  ٲسۍ  مَدیَنس  کُن  تہِ  سوزنہٕ  آمٕتۍ  تہٕ  اَیکہ  ہس  کُن  تہِ۔  دۅشوٕنۍ  قومن  پیٚٹھ  آو  دۅن  مختلف  شکلن  منٛز  عذاب۔﴾  تہٕ  سُہ  اوس  سیٚٹھہٕے  خوفناک  دۅہُک  عذاب۔"
  },
  {
    "verse_id": 190,
    "translation": "یقیناً  چھےٚ  اَتھ  منٛز  اَکھ  نِشٲنی،  مگر  یِمو  منٛزٕ  چِھنہٕ  اکثر  مانن  وٲلۍ۔"
  },
  {
    "verse_id": 191,
    "translation": "تہٕ  حقیقت  چھےٚ  یِہ  زِ  تُہُند  ربّ  چُھ  زبردست  تہِ  تہٕ  رحیم  تہِ۔"
  },
  {
    "verse_id": 192,
    "translation": "یِہ  چُھ  ربّ  العالمین  سُند  نٲزِل  کرنہٕ  آمُت  چیز۔  ﴿یعنی  یِہ  قرآن  ییٚمِکۍ  آیات  بوزناونہٕ  چِھ  یِوان﴾"
  },
  {
    "verse_id": 193,
    "translation": "یِہ  ہیٚتھ  چُھ  تُہندِس  دِلس  پیٚٹھ  امانت  دار  رُوح  نٲزِل  سپُدمُت۔  ﴿مُراد  چِھ  جبریل  علیہ  السلام﴾"
  },
  {
    "verse_id": 194,
    "translation": "تاکہ  توٚہۍ  سپدِو  تِمن  لُکن  منٛز  شٲمل  یِم  ﴿خُداے  سٕندِ  طرفہٕ  خُداے  سٕندیٚن  خلقن﴾  خبردار  کرن  وٲلۍ  چِھ،"
  },
  {
    "verse_id": 195,
    "translation": "صاف  صاف  عربی  زبٲنۍ  منٛز۔"
  },
  {
    "verse_id": 196,
    "translation": "تہٕ  بروٗنٹھِمیٚن  لُکن  ہٕنزن  کتابن  منٛز  تہِ  چُھ  یِہ  موجود۔  ﴿یعنی  یٔہے  ذکر  یٔہے  تنزیل  تہٕ  یٔہے  الہٰی  تعلیم  چھےٚ  پٔتِمیٚن  آسمٲنی  کِتابن  منٛز  تہِ  موجود﴾"
  },
  {
    "verse_id": 197,
    "translation": "کیا  یِمن  ﴿اہلِ  مکن﴾  خٲطرٕ  چَھنَہ  یِہ  کانٛہہ  نِشٲنی،  زِ  اتھ  چِھ  علماء  بنی  اسرائیل  زانان؟  ﴿یعنی  علماء  بنی  اسرائیل  چِھ  امہِ  کتھِ  نِشہِ  وٲقف  زِ  یۅسہٕ  تعلیم  قرآن  مجیدس  منٛز  دِنہٕ  چھےٚ  آمٕژ،  سۅ  چھےٚ  بالکُل  سۅے  تعلیم  یۅسہٕ  پٔتِمیٚن  آسمٲنۍ  کتابن  منٛز  دِنہٕ  ٲس  آمٕژ۔  تِم  ہیٚکن  نہٕ  یِہ  ؤنِتھ  زِ  پٔتِمیٚن  کتابن  ہٕنز  تعلیم  ٲس  امہِ  نِشہِ  مختلف۔﴾ "
  },
  {
    "verse_id": 198,
    "translation": "﴿مگر  یِہنزِ  ہٹ دھرمی  ہُند  حال  چُھ  یِہ  زِ﴾  اگر  یِہ  أسۍ  کٲنٛسہِ  عجمی یس  پیٚٹھ  تہِ  نٲزِل  کرہون،"
  },
  {
    "verse_id": 199,
    "translation": "تہٕ  یِہ  ﴿فصیح  عربی  کلام﴾  بوزناوِہے  سُہ  یِمن  پٔرِتھ،  تمہِ  پتہٕ  تہِ  مانہن  نہٕ  یِم۔"
  },
  {
    "verse_id": 200,
    "translation": "یِتھے  پٲٹھۍ  چھےٚ  اَسہِ  یِہ  ﴿ذِکر﴾  مُجرِمن  ہٕندیٚن  دِلن  منٛز  تٲرمٕژ۔  ﴿یعنی  یِہ  چُھنہٕ  اہلِ  حقن  ہٕندیٚن  دِلن  ہٕندۍ  پٲٹھۍ  رُوحُک  تسکین  تہٕ  شِفاے  قلب  بٔنِتھ  تِمن  منٛز  وَسان،  بلکہ  چُھ  اکہِ  گرم  سیخ  ہکۍ  پٲٹھۍ  تِمن  تِتھہٕ  پٲٹھۍ  اَژان  زِ  تِمن  چُھ  تچُھن  وۅتھان۔  تہٕ  امہِ  کیٚن  مضمونن  پیٚٹھ  غور  کرنہٕ  بجاے  چِھ  امہِ  کہ  تردیدٕ  خٲطرٕ  حربہٕ  ژھانڈٕنۍ  لاگان۔﴾"
  },
  {
    "verse_id": 201,
    "translation": "تِم  چِھنہٕ  اتھ  پیٚٹھ  ایمان  اَنان،  یوٚت  تام  نہٕ  دگ  تُلہٕ وُن  عذاب  وُچھن۔"
  },
  {
    "verse_id": 202,
    "translation": "پتہٕ  ییٚلہِ  بے  خبری  منٛز  سُہ  یِمن  پیٚٹھ  یِوان  چُھ،"
  },
  {
    "verse_id": 203,
    "translation": "تمہِ  ساعتہٕ  چِھ  ونان  زِ،  کیا  وۅنۍ  ہیٚکیا  اسہِ  کینہہ  مہلت  میٖلِتھ؟"
  },
  {
    "verse_id": 204,
    "translation": "تیٚلہِ  کیا  یِم  لُکھ  چھا  سانہِ  عذاب  خٲطرٕ  بانبٕر  کران؟"
  },
  {
    "verse_id": 205,
    "translation": "تۅہیِہ  کوٚروٕ  ہَنا  غور،  اگر  أسۍ  یِمن  ؤری  وادن  تہِ  عٲش  کرنٕچ  مہلت  دِمَو،"
  },
  {
    "verse_id": 206,
    "translation": "تہٕ  پتہٕ  یِیہِ  سُے  چیز  یِمن  پیٚٹھ،  ییٚمہِ  نِشہِ  یِم  کھۅژناونہٕ  چِھ  یِوان،"
  },
  {
    "verse_id": 207,
    "translation": "تیٚلہِ  یُس  زندگی  ہُند  سامان  یِمن  میوٗلمُت  چُھ  سُہ  کتھ  لگہِ  یِمن  بکار؟"
  },
  {
    "verse_id": 208,
    "translation": "﴿وُچِھو﴾  اسہِ  کٔرنہٕ  کانٛہہ  بستی  امہِ  ورٲے  ہلاک  زِ  تَمہِ  خٲطرٕ  ٲسۍ  خبردار  کرن  وٲلۍ  نصیحتُک  حق  ادا  کرنہٕ  خٲطرٕ  موجود۔"
  },
  {
    "verse_id": 209,
    "translation": "تہٕ  أسۍ  ٲسۍ  نہٕ  ظٲلِم۔"
  },
  {
    "verse_id": 210,
    "translation": "یِہ  ﴿کتابِ  مُبین﴾  ؤتھۍ  نہٕ  شیاطین  ہیٚتھ  کینہہ،"
  },
  {
    "verse_id": 211,
    "translation": "نہ  چھےٚ  یِہ  کٲم  تِمن  شوٗبان،  تہٕ  نہ  ہیٚکن  تِم  یِہ  کٔرِتھ۔"
  },
  {
    "verse_id": 212,
    "translation": "تِم  چِھ  امہِ  کہ  بوز  نہٕ  نِشہِ  تام  دوٗر  تھاونہٕ  آمٕتۍ۔  ﴿یعنی  ییٚمہِ  ساعتہٕ  یِہ  قرآن  رسولُ  اللہ  صلی  اللہ  علیہ و سلمن  پیٚٹھ  نٲزِل  چُھ  سپدان  آسان  تمہِ  وقتہٕ  ہیٚکن  نہٕ  شیاطین  یِہ  بوٗزِتھ  تہِ۔  کُجا  کہ  تِمن  لگہِ  پے  زِ  حضور  صلی  اللہ  علیہ و سلمن  پیٚٹھ  کُس  چیز  چُھ  نٲزِل  سپدان۔﴾"
  },
  {
    "verse_id": 213,
    "translation": "لہٰذا،  اے  نبیؐ،  خُدایس  سٍتۍ  مَہ  لٲیِو  بیٚیہِ  کٲنٛسہِ  معبوٗدس  آلو،  نَتہٕ  گٔژِھو  توٚہۍ  تہِ  سزا  رٹن  والیٚن  منٛز  شٲمل۔"
  },
  {
    "verse_id": 214,
    "translation": "پنٕنۍ  قریب  ترین  رشتہٕ  دار  کھۅژنٲوِیوٗکھ۔"
  },
  {
    "verse_id": 215,
    "translation": "تہٕ  ایمان  اَنن  والیو  منٛز  یِم  لُکھ  تُہٕنز  پیروی  کرن،  تِمن  سٍتۍ  یِیِو  تواضح  سان  پیش،"
  },
  {
    "verse_id": 216,
    "translation": "البتہ  اگر  تِم  تُہٕنز  نافرمٲنی  کرن،  تیٚلہِ  ؤنِو  تِمن  زِ  یِکینژھاہ  توٚہۍ  کران  چِھو،  تمہِ  نِشہِ  چُھس  بٕہ  بٔری۔"
  },
  {
    "verse_id": 217,
    "translation": "بیٚیہِ  کٔرِو  تس  زبردست  تہٕ  رحیم  خُدایس  پیٚٹھ  توکُل،"
  },
  {
    "verse_id": 218,
    "translation": "یُس  تۅہیِہ  تمہِ  وقتہٕ  وُچھان  چُھو  آسان،  ییٚلہِ  توٚہۍ  وۅتھان  چِھو۔  ﴿وۅتھنہٕ  نِشہِ  ہیکہِ  رٲژن  منٛز  وۅتُھن  تہِ  مُراد  ٲسِتھ  تہٕ  رِسالتُک  فریضہٕ  ادا  کرنہٕ  خٲطرٕ  وۅتُھن  تہِ۔﴾"
  },
  {
    "verse_id": 219,
    "translation": "تہٕ  سجدٕہ  گُزار  لُکن  منٛز  چُھ  تُہندِس  نقل  و  حرکتس  پیٚٹھ  نظر  تھاوان۔"
  },
  {
    "verse_id": 220,
    "translation": "سُہ  چُھ  سورُے  کینہہ  بوزن  وول  تہٕ  زانن  وول۔"
  },
  {
    "verse_id": 221,
    "translation": "لُکو،  کیا  بٕہ  وَنوا  تۅہیِہ  زِ  شیاطین  کَس  پیٚٹھ  چِھ  وسان؟"
  },
  {
    "verse_id": 222,
    "translation": "تِم  چِھ  پرٛتھ  جعل  سازس  تہٕ  بدکارس  پیٚٹھ  وسان۔"
  },
  {
    "verse_id": 223,
    "translation": "اورٕ یور  چِہ  کتھہٕ  چِھ  کنن  منٛز  تراوان،  تہٕ  تِمن  منٛزٕ  چِھ  اکثر  اپزِیٲرۍ  آسان۔  ﴿یِہ  چُھ  کُفارِ  مکّن  ہٕندِ  تمہِ  الزامُک  جواب  زِ  تِم  ٲسۍ  رسول  اللہ  صلی  اللہ  علیہ و سلمن  کاہن  ونان۔﴾"
  },
  {
    "verse_id": 224,
    "translation": "روٗدۍ  شُعراء،  تِمن  پتہٕ  پتہٕ  چِھ  ڈٔلِمٕتۍ  لُکھ  پکان۔  ﴿یِتہِ  چُھ  تِہندِس  تَتھ  الزامس  جواب  زِ  تِم  ٲسۍ  حضور  صلی  اللہ  علیہ و سلمس  شٲعر  ونان﴾"
  },
  {
    "verse_id": 225,
    "translation": "کیا  توٚہۍ  چِھو  نا  وُچھان  زِ  تِم  چِھ  پرٛتھ  وادی  منٛز  پھیران  پکان،"
  },
  {
    "verse_id": 226,
    "translation": "تہٕ  تِژٕھہ  کتھہٕ  چِھ  ونان  یِمن  کران  چِھنہٕ۔"
  },
  {
    "verse_id": 227,
    "translation": "ماسواے  تِم  لُکھ،  یِمو  ایمان  اوٚن  تہٕ  یِمو  نیک  عملہٕ  کرِ،  تہٕ  اللہ  تعالیٰ  کوٚرُکھ  کثرت  سان  یاد،  تہٕ  ییٚلہِ  تِمن  پیٚٹھ  ظلم  کرنہٕ  آو  تیٚلہِ  ہیوٚتُکھ  صرف  بدلہٕ۔  ﴿یتھ  جایِہ  یۅسہٕ  عام  مذمت  شاعرن  چھےٚ  کرنہٕ  آمٕژ،  تَمہِ  نِشہِ  چِھ  تِم  شٲعر  الگ  کرنہٕ  آمٕتۍ  یِمن  منٛز  ژور  خصوصیات  آسن۔  اوّل  یِہ  زِ  تِم  آسن  مومن،  دوٚیُم  یِہ  زِ  پننہِ  عملی  زندگی  منٛز  آسن  صالح،  ترییم  یِہ  زِ  خُدایس  آسن  کثرتہٕ  سان  یاد  کرن  وٲلۍ،  تہٕ  ژوٗرِم  یِہ  زِ  تِم  گژھن  نہٕ  ذٲتی  غرضو  خٲطرٕ  کٲنٛسہِ  بدگویی  کرٕنۍ،  البتہٕ  ییٚلہِ  ظٲلِمن  ہٕندِس  مقابلس  منٛز  حق  کہ  حمایت  خٲطرٕ  ضرورت  یِیہِ  پیش،  تیٚلہِ  ہیٚن  زبٲنۍ  سۅ  کٲم  یۅسہٕ  اکھ  مُجٲہد  چُھ  تیٖرس  تہٕ  شمشیرِ  ہیٚوان۔﴾  تہٕ  ظلم  کرن  والیٚن  لگہِ  عنقریب  پے  زِ  تِمن  کتھ  انجامَس  سٍتۍ  چھےٚ  بُتھۍ  لاگے  کرٕنۍ۔  ﴿ظُلم  کرن  والیو  نِشہِ  چُھ  یتھ  جایِہ  مُراد  تِم  لُکھ  یِم  حقس  ؤسۍ  پایِہ  ہاونہٕ  خٲطرٕ  سراسر  ہٹ  دھرمی  ہٕنزِ  وَتہِ  نبی  صلی  اللہ  علیہ و سلمس  پیٚٹھ  شٲعری،  کہانت،  سٲحری  تہٕ  جنون  چِہ  تہمتہٕ  لگاوان  ٲسۍ،  تاکہ  ناواقف  لُکھ  سپدن  حضور  صلی  اللہ  علیہ و سلمن  ہٕندِ  دعوت  نِشہِ  بدگُمان  تہٕ  تِہٕنزِ  تعلیم  کُن  دِن  نہٕ  توجہ﴾۔"
  }
]