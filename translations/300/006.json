[
  {
    "verse_id": 1,
    "translation": "تعریف  چِھ  اللہ  تعالیٰ  سٕندِ  خٲطرٕ  ییٚمۍ  زمین  تہٕ  آسمان  بنٲوۍ،  گاش  تہٕ  اَنہِ  گٔٹۍ  کٔرِن  پٲدٕ،  امہِ  پتہٕ  تہِ  چِھ  تِم  لُکھ  یِمو  حقٕچ  دعوت  ماننہٕ  نِشہِ  انکار  چُھ  کوٚرمُت  دوٚیِمیٚن  کران  پننِس  ربّس  برابر۔"
  },
  {
    "verse_id": 2,
    "translation": "سُے  چُھ  ییٚمۍ  توٚہۍ  میٚژِ  بنٲوۍنَو،  پتہٕ  کوٚرُن  تُہندِ  خٲطرٕ  زندگی  ہُند  اکھ  وقت  مقرر،  بیٚیہِ  چُھ  بیاکھ  اکھ  وقت  تہِ  یُس  تس  نِشہِ  مقرر  کٔرِتھ  چُھ  ﴿یعنی  قیامتچٕ  گٔر  ییٚلہِ  سٲری  پٔتِم  بروٗنٹھم  انسان  نوِ  سرٕ  زندہٕ  یِن  کرنہٕ  تہٕ  حساب  دِنہٕ  خٲطرٕ  سپدَن  پننِس  ربّس  برونٹھہٕ کنہِ  حٲضر﴾  مگر  توٚہۍ  لُکھ  چِھو  شکس  منٛز  ہیٚنہٕ  آمٕتۍ۔"
  },
  {
    "verse_id": 3,
    "translation": "سُے  اکھ  اللہ  تعالیٰ  چُھ  آسمانن  منٛز  تہِ  زمینس  منٛز  تہِ،  تُہٕندۍ  کھُلہٕ  تہٕ  چُھپاونہٕ  آمٕتۍ  سٲری  حال  چُھ  زانان،  تہٕ  یۅسہٕ  برٲیی  یا  نیکی  توٚہۍ  کماوان  چِھو  تمہِ  نِشہِ  چُھ  ٹھیک  پٲٹھۍ  باخبر۔"
  },
  {
    "verse_id": 4,
    "translation": "لُکن  ہُند  حال  چُھ  یِہ  زِ  تِہندِس  ربّ  سٕنزو  نشٲنِیو  منٛزٕ  چَھنہٕ  کانٛہہ  نشٲنی  تِژھ  یۅسہٕ  تِمن  برونٹھ  کُن  آسہِ  آمٕژ،  تہٕ  تِمو  آسہِ  نہٕ  تمہِ  نِشہِ  بُتھ  پِھیُرمُت۔"
  },
  {
    "verse_id": 5,
    "translation": "چنانچہ  وۅنۍ  یُس  حق  تِمن  نِشہِ  آو  تَتھ  تہِ  پِھیُر  تِمو  بُتھ۔  اچھا،  یتھ  چیزس  تِم  وُنیستام  ہزٕل  چِھ  کران  روٗدِمٕتۍ  عنقریب  واتن  تتھ  متعلق  تِمن  نِشہِ  کینہہ  خبرٕ۔  ﴿اشارٕہ  چُھ  ہجرتس  کُن  تہٕ  تِمن  کامیٲبِیَن  کُن  یِمہٕ  ہجرت  پتہٕ  پیوٹھس  پیٚٹھ  اسلامس  حٲصل  سپدَن  واجِنہِ  آسہٕ۔  ییٚمہِ  وقتہٕ  یِہ  اشارٕہ  اوس  کرنہٕ  آمُت  تمہِ  وقتہٕ  نَہ  ہیکہَن  کُفار  یِہ  گمان  کٔرِتھ  زِ  کمہِ  قسمہٕ چِہ  خبرٕ  چھےٚ  تِمن  واتن  واجِنہِ  تہٕ  نہ  اوس  مُسلمانن  ہٕندِ سٕے  ذہنس  منٛز  اَمِیُک  کانٛہہ  تصوّر۔﴾"
  },
  {
    "verse_id": 6,
    "translation": "کیا  یِمو  وُچھنا  زِ  یِمن  برونٛہہ  کٲتیاہ  تِتھۍ  قوم  چِھ  اسہِ  ہلاک  کٔرمٕتۍ  یُہُند  پننِس  پننِس  زمانس  منٛز  دَبہٕ  دَبہٕ  چُھ  روٗدمُت؟  تِمن  اوس  اسہِ  زمینس  منٛز  سُہ  اقتدار  بخشمُت  یُس  نہٕ  تۅہیِہ  چُھو  بخشمُت،  تِمن  پیٚٹھ  تراوِ  اَسہِ  آسمان  پیٚٹھہٕ  سیٚٹھاہ  بٲرِشہِ  تہٕ  تِمن  بٔنۍ  کِنۍ  پکناوِ  کۅلہٕ،  ﴿مگر  ییٚلہِ  تِمو  نعمتن  انکار  کوٚر  پتہٕ﴾  ٲخر کار  کٔرۍ  اَسہِ  تِم  تِہندیٚن  گناہن  ہٕندِس  پاداشس  منٛز  ہلاک  تہٕ  تِہِنزِ  جایِہ  تُلۍ  دوٚیِمہِ  دورٕکۍ  قوم۔"
  },
  {
    "verse_id": 7,
    "translation": "اے  پیغمبرؐ،  اگر  أسۍ  تۅہیِہ  پیٚٹھ  کاغذس  منٛز  لیٚکھنہٕ  آمٕژ  کانٛہہ  کتاب  تہِ  نٲزِل  کرہَو،  پَتہٕ  وُچھہَن  لُکھ  تتھ  پنٕنۍ  اتھہٕ  لٲگِتھ  تہِ  تمہِ  پتہٕ  تہِ  یِمو  حقس  اِنکار  چُھ  کوٚرمُت  تِم  وَنہن  یی  زِ  یِہ  چُھ  نَنہِ  وانہٕ  جود۔"
  },
  {
    "verse_id": 8,
    "translation": "وَنان  چِھ  زِ  أمِس  نبیسؐ  پیٚٹھ  کیازِ  آو  نہٕ  کانٛہہ  فرشتہٕ  نٲزل  کرنہٕ؟  ﴿یعنی  ییٚلہِ  یِہ  شخص  اللہ  تعالیٰ  سٕندِ  طرفہٕ  پیغمبر  بنٲوِتھ  سوزنہٕ  چُھ  آمُت  تیٚلہِ  گوٚژھ  آسمانہٕ  اکھ  فرشتہٕ  وَسُن  یُس  لُکن  ونہِ  ہے  زِ  یِہ  چُھ  اللہ  تعالیٰ  سُند  پیغمبر،  أمۍ سٕنز  کتھ  مٲنِو  نَتہٕ  یِیَو  تۅہیِہ  سزا  دِنہٕ۔﴾  ہرگاہ  اَسہِ  فرشتہٕ  آسہِ  ہے  نٲزِل  کوٚرمُت  تیٚلہِ  آسہِ ہے  کر  تام  فٲصلہٕ  سپُدمُت،  پتہٕ  یِیہِ  ہے  نہٕ  یِمن  کانٛہہ  مہلت  دِنہٕ۔"
  },
  {
    "verse_id": 9,
    "translation": "پتہٕ  ہرگاہ  أسۍ  فرشتہٕ  کرہون  نٲزل  تیٚلہِ  تہِ  کر  ہون  سُہ  انسٲنی  شکلہِ  منٛزٕے  نٲزِل  تہٕ  یِتھہٕ  پٲٹھۍ  کرہوکھ  یِم  تٔتھۍ  شکس  منٛز  مبتلا  یتھ  منٛز  یِم  وُنۍکیٚنَس  مبتلا  چِھ۔"
  },
  {
    "verse_id": 10,
    "translation": "اے  نبیؐ،  تۅہیِہ  برونٛہہ  تہِ  چُھ  واریاہن  رسولن  ہَزٕل  کرنہٕ  آمُت،  مگر  تِمن  ہَزٕل  کرن  والیٚن  پیٚٹھ  سپز  ٲخرس  سۅے  حقیقت  مُسلط  یتھ  تِم  ہَزٕل  ٲسۍ  کران۔"
  },
  {
    "verse_id": 11,
    "translation": "یِمن  ؤنِو،  زمینس  پیٚٹھ  پھیٖرِتھ  وُچھتَو  بُتھ  پِھرن  والیٚن  ہُند  کیا  انجام  چُھ  سپُدمُت۔"
  },
  {
    "verse_id": 12,
    "translation": "یِمن  پٕرٛژِھو،  آسمانن  تہٕ  زمینس  منٛز  یِکینژھاہ  چُھ  سُہ  کٔمۍ  سُند  چُھ؟  ؤنِو  سورُے  کینہہ  چُھ  اللہ  تعالیٰ  سُندُے  تٔمۍ  چُھ  رحم  و  کرمُک  طریقہٕ  پانس  پیٚٹھ  لٲزِم  کوٚرمُت  ﴿توَے  چُھنہٕ  سُہ  نافرمٲنِیَن  تہٕ  سرکٔشِیَن  پیٚٹھ  تۅہیِہ  جلدی  تَھپھ  ترٛاوان﴾  قیامت کہ  دۅہ  کریو  سُہ  تۅہیِہ  سارِنٕے  ضروٗر  جمع،  یِہ  چھےٚ  بالکل  اکھ  شکہٕ  روٚس  حقیقت،  مگر  یِمو  لُکو  خۅد  پنُن  پان  تبٲہی  منٛز  مبتلا  چُھ  کوٚرمُت  تِم  چِھنہٕ  یِہ  مانان۔"
  },
  {
    "verse_id": 13,
    "translation": "رٲژ  ہٕندِس  اَنہِ  گٔٹِس  منٛز  تہٕ  دۅہ  کِس  گاشس  منٛز  یِکینژھاہ  ٹھٔہرِتھ  چُھ،  سورُے  چُھ  اللہ  تعالیٰ  سُند  تہٕ  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 14,
    "translation": "ؤنِو،  کیا  اللہ  تعالیٰ  ترٲوِتھ  بناونہٕ  بٕہ  بیٚیہِ  کانٛہہ  پنُن  سرپرست؟  سُہ  خُداے  ترٲوِتھ  یُس  زمین  و  آسمانُک  خٲلق  چُھ۔  تہٕ  یُس  روٗزی  دِوان  چُھ،  روٗزۍ  چُھنہٕ  نِوان؟  ؤنِو،  مےٚ  چُھ  یۅہے  حکم  دِنہٕ  آمُت  زِ  سارِوٕے  برونٹھ  نوٚمراوٕ  بٕہ  تس  برونٛہہ  کنہِ  سر  ﴿تہٕ  تٲکید  چُھ  کرنہٕ  آمُت  زِ  کانٛہہ  چُھ  شرک  کران  تہٕ  کٔرِ  تَن﴾  ژٕ  مَہ  گژھ  بہر حال  مشرکن  منٛز  شٲمل۔"
  },
  {
    "verse_id": 15,
    "translation": "ؤنِو  اگر  بٕہ  پننِس  ربّ  سٕنز  نافرمانی  کرٕ،  تیٚلہِ  چُھس  کھۅژان  زِ  اکہِ  بڈِ  ﴿خوفناک﴾  دۅہ  پیٚیِہ  مےٚ  سزا  رٹُن۔"
  },
  {
    "verse_id": 16,
    "translation": "تمہِ  دۅہ  یُس  سزا  نِشہِ  بچاو،  تس  پیٚٹھ  کوٚر  خُداین  سیٚٹھاہ  بوٚڈ  رحم،  تہٕ  یہے  چھےٚ  ٹاکارٕ  کامیٲبی۔"
  },
  {
    "verse_id": 17,
    "translation": "ہرگاہ  اللہ  تعالیٰ  تۅہیِہ  کُنہِ  قسمُک  نقصان  واتناوِ،  تیٚلہِ  چُھنہٕ  تس  ورٲے  کانٛہہ  یُس  تۅہیِہ  تَمہِ  نقصان  نِشہِ  بچٲوِتھ  ہیٚکہِ،  تہٕ  اگر  سُہ  تۅہیِہ  کُنہِ  رٕژرٕ  سٍتۍ  آباد  کرِ،  تیٚلہِ  چُھ  سُہ  پرٛتھ  چیزس  پیٚٹھ  قدرت  تھاوان۔"
  },
  {
    "verse_id": 18,
    "translation": "سُہ  چُھ  پننیٚن  بندن  پیٚٹھ  کٲمِل  اختیارات  تھاوان،  بیٚیہِ  چُھ  دانا  تہٕ  باخبر۔"
  },
  {
    "verse_id": 19,
    "translation": "یِمن  پٕرٛژِھو،  کٔمۍ  سٕنز  گوٲہی  چھےٚ  سارِوٕے  کھۅتہٕ  کھٔسِتھ؟  ؤنِو،  مےٚ  تہٕ  تۅہیِہ  درمیان  چُھ  اللہ  تعالیٰ  گواہ،  تہٕ  یِہ  قرآن  چُھ  مےٚ  کُن  بذریعہ  وَحی  سوزنہٕ  آمُت،  تاکہِ  تۅہیِہ  بیٚیہِ  یَس  یَس  نِشہِ  یِہ  واتہِ  سارِنٕے  کرٕ  نہیب۔  کیا  پٔزِپٲٹھۍ  ہیٚکِوٕہ  توٚہۍ  لُکھ  یِہ  شہادت  دِتھ،  زِ  خُدایس  سٍتۍ  چِھ  باقی  خداے  تہِ؟  ﴿کُنہِ  چیزچ  شہادت  دِنہٕ  خٲطرٕ  چُھنہٕ  محض  قیاس  یا  گُمان  کافی  کینہہ،  بلکہ  چُھ  امہِ  خٲطرٕ  علم  آسُن  ضروری  ییٚمہِ کِس  بُنیادس  پیٚٹھ  انسان  یقین  سان  ہیٚکہِ  ؤنِتھ  زِ  یِتھہٕ  پٲٹھۍ  چُھ۔  لہٰذا  چُھ  سوالُک  مطلب  یِہ  زِ  کیا  پزی  چُھوا  تۅہیِہ  یِہ  علم  زِ  یتھ  دُنیاہَس  اندر  چُھ  خُدایس  ورٲے  بیٚیہِ  تہِ  کانٛہہ  کار  فرما  حٲکم  اختیارٕ  وول  یُس  بندگی  تہٕ  پرستش  ہُند  حقدار  گژِھہ  آسُن﴾  ؤنِو،  بٕہ  ہیٚکہِ نہٕ  ہرگز  اَمِچ  شہادت  دِتھ۔  ؤنِو،  اللہ  تعالیٰ  چُھ  سُے  اکھ  تہٕ  بٕہ  چُھس  تمہِ  شرکہٕ  نِشہِ  کُنہِ  شکہٕ  روٚس  بے  زار  یتھ  منٛز  توٚہۍ  چِھو  ہیٚنہٕ  آمٕتۍ۔"
  },
  {
    "verse_id": 20,
    "translation": "یِمن  لُکن  اَسہِ  کتاب  چھےٚ  دِژمٕژ  تِم  چِھ  اتھ  کتھہِ  تِتھہٕ  پٲٹھۍ  شکہٕ  روٚس  پرٛزٕناوان  یِتھہٕ  پٲٹھۍ  تِمن  پننیٚن  نیٚچویٚن  پرزٕ  ناونس  منٛز  کانٛہہ  شک  چُھنہٕ  آسان  مگر  یِمو  پنُن  پان  خۅد  خسارس  منٛز  چُھ  تروومُت  تِم  چِھنہٕ  اَتھ  مانان۔"
  },
  {
    "verse_id": 21,
    "translation": "تہٕ  تس  شخصہٕ  سٕندِ  کھۅتہٕ  کھٔسِتھ  ظٲلِم  کُس  آسہِ  یُس  خُدایس  پیٚٹھ  اَپُز  بہتان  لگاوِ  یا  کرِ  اللہ  تعالیٰ  سٕنزن  نِشٲنِین  انکار؟  پٔزۍپٲٹھۍ  ہیٚکن  نہٕ  یِتھۍ  ظٲلِم  کامیٲبی  لٔبِتھ۔"
  },
  {
    "verse_id": 22,
    "translation": "ییٚمہِ  دۅہ  یِم  سٲری  أسۍ  جمع  کروکھ  تہٕ  مُشرکن  پٕرٛژَھو  زِ  وۅنۍ  کتہِ  چِھ  تِم  تُہٕندۍ  ٹھۂراونہٕ  آمٕتۍ  شریک  یِم  توٚہۍ  پنٕنۍ  خُداے  ٲسِیوٗکھ  سمجھان۔"
  },
  {
    "verse_id": 23,
    "translation": "تہٕ  تِم  ہیٚکن  نہٕ  اَمہِ  وَرٲے  کانٛہہ  فتنہ  تُلِتھ  زِ  ﴿یِہ  اَپُز  بیان  دِن  زِ﴾  اے  سانہِ  مٲلکہٕ،  چون  قسم  ٲسۍ  نٕہ  أسۍ  ہرگز  مُشرک۔"
  },
  {
    "verse_id": 24,
    "translation": "وُچِھو،  تمہِ  وقتہٕ  کِتھہٕ  پٲٹھۍ  بَناون  یِم  پانس  پیٚٹھ  اَپُز،  تہٕ  تَتہِ  روان  یِہندۍ  سٲری  بناوٹی  معبود۔"
  },
  {
    "verse_id": 25,
    "translation": "یِمن  منٛز  چِھ  کینہہ  لُکھ  تِتھۍ  یِم  کَن  دٲرِتھ  تُہٕنز  کتھ  بوزان  چِھ  مگر  حال  چُھ  یِہ  زِ  اَسہِ  چِھ  تِہندیٚن  دِلن  پیٚٹھ  پردٕہ  تھٲوِمٕتۍ  ترٲوِتھ  یِہندِ  وجہ  کِنۍ  تِم  اَتھ  چِھنہٕ  کِہِنۍ  سمجھان  تہٕ  تِہندیٚن  کنن  منٛز  چُھ  گۅبیٚر  ترٛوومُت  ﴿زِ  سورُے  کینہہ  بوزنہٕ  پتہٕ  تہِ  چِھنہٕ  کِہِنۍ  بوزان﴾  تِم  وُچِھتن  کانٛہہ  تہِ  نشٲنی،  اتھ  پیٚٹھ  اَنن  نہٕ  ایمان،  حد  چُھ  یِہ  زِ  ییٚلہِ  تِم  تۅہیِہ  نِشہِ  یِتھ  ژُوان  چِھ،  تِمو  منٛزٕ  یِمو  لُکو  انکارُک  فٲصلہٕ  چُھ  کوٚرمُت  تِم  چِھ  ﴿ساریے  کتھہٕ  بوزنہٕ  پتہٕ﴾  یی  وَنان  زِ  یِمہٕ  چھےٚ  پرانیٚن  لُکن  ہٕنزٕ  دلیلہٕ  بیٚیہِ  نہٕ  کِہِنۍ۔"
  },
  {
    "verse_id": 26,
    "translation": "تِم  چِھ  یِہ  پٔز  کتھ  قبول  کرنہٕ  نِشہِ  لُکن  رُکاوان  تہٕ  پانہٕ  تہِ  چِھ  امہِ  نِشہِ  دوٗر  ژَلان  ﴿تِمن  چُھ  باسان  یِہ  کرنہٕ  سٍتۍ  چِھو  تِم  تۅہیِہ  کینہہ  بِگاڑان﴾  دراصل  چِھ  تِم  خۅد  پننی  تبٲہی  ہُند  سامانہٕ  گران  مگر  تِمن  چُھنہٕ  امہِ  کتھہِ  ہُند  شعور۔"
  },
  {
    "verse_id": 27,
    "translation": "کاش  توٚہۍ  ہیٚکۍ ہِو  تمہِ  وقتچٕ  سۅ  حالت  وُچِھتھ  ییٚلہِ  تِم  جہنم  کِس  بٔٹھِس  پیٚٹھ  کھڑا  یِن  کرنہٕ  تمہِ  وقتہٕ  ونَن  تِم  زِ  کاش  کانٛہہ  صوٗرتھاہ  آسہِ ہے  تِژھ  زِ  أسۍ  گٔژھۍ  دُنیا ہس  منٛز  بیٚیہِ  واپس  یِنۍ  سوزنہٕ  تہٕ  پننِس  ربّ  سٕنزن  نِشٲنِیَن  پِھرہَو  نہٕ  بُتھ  تہٕ  ایمان  انن  والیٚن  منٛز  گژھہَو  شٲمل۔"
  },
  {
    "verse_id": 28,
    "translation": "درحقیقت  وَنن  تِم  یِہ  کتھ  محض  امہِ  وجہ  کِنۍ  زِ  یتھ  حقیقتس  پیٚٹھ  تِمو  پردٕہ  ترٲوِتھ  اوس  تھوومُت  سۅ  آسہِ  تمہِ  وقتہٕ  بے  نقاب  سپدِتھ  تِمن  برونٹھ  کُن  آمٕژ،  نَتہٕ  ہرگاہ  تِم  پرٛانہِ  زندگی  منٛز  واپس  یِن  سوزنہٕ  تیٚلہِ  کرن  تی  سورُے  کینہہ  ییٚمہِ  نِشہِ  تِمن  ٹھاکھ  چُھ  کرنہٕ  آمُت۔  درحقیقت  چِھ  تِم  اَپزِیٲرۍ  ﴿امہِ  موجوب  ہیٚن  پننہِ  امہِ  خوٲہشہِ  ہٕندِس  اِظہارس  منٛز  اَپزِ سٕے  کٲم﴾"
  },
  {
    "verse_id": 29,
    "translation": "از  چِھ  یِم  لُکھ  ونان  زِ  زندگی  یِکینژھاہ  تہِ  چھےٚ  بس  چھےٚ  یٔہے  سٲنۍ  دُنیاہٕچ  زندگی  تہٕ  أسۍ  یِمو  نہٕ  مرنہٕ  پتہٕ  ہرگز  دوبارٕ  تھوٚد  تُلنہٕ۔"
  },
  {
    "verse_id": 30,
    "translation": "کاش  توٚہۍ  ہیٚکۍ ہِو  سُہ  منظر  وُچِھتھ  ییٚلہِ  یِم  پننِس  ربّس  برونٹھہٕ  کنہِ  کھڑا  یِن  کرنہٕ،  تمہِ  وقتہٕ  پٕرٛژِھہ  یُہُند  ربّ  یِمن،  کیا  یِہ  چَھنا  حقیقت؟  یِم  وَنن،  آ،  اے  سانہِ  ربّہ،  یٔہے  چھےٚ  حقیقت۔  سُہ  فرماوِ،  اچھا،  وُچِھو  تیٚلہِ  عذابُک  مزٕہ  تِکیازِ  توٚہۍ  ٲسِو  حقیقتس  انکار  کران۔"
  },
  {
    "verse_id": 31,
    "translation": "تِم  لُکھ  آے  خسارس  منٛز  ہیٚنہٕ  یِمو  خُدایس  سٍتۍ  پننہِ  مُلاقاتُک  اطلاع  اَپُز  دِیُت  قرار  ییٚلہِ  اچانک  سۅ  گٔر  واتہِ  تیٚلہِ  وَنن  یِمے  لُکھ،  افسوس!  اتھ  معاملس  منٛز  کِیُتھ  تقصیر  گوٚو  اَسہِ۔  تہٕ  یِمن  ہُند  حال  آسہِ  یِہ  ز  پننیٚن  شانَن  پیٚٹھ  آسن  پننیٚن  گناہن  ہُند  بور  ہیٚتھ،  وُچِھو!  کِیُتھ  ناکارٕ  بور  چُھ  یُس  یِم  تُلان  چِھ۔"
  },
  {
    "verse_id": 32,
    "translation": "دُنیاہٕچ  زندگی  چھےٚ  اکھ  کھیل  تہٕ  اکھ  تماشہِ۔  ﴿اَمِیُک  مطلب  چُھنہٕ  یِہ  زِ  دُنیاچہ  زندگی  منٛز  چَھنہٕ  کانٛہہ  سنجیدٕگی  تہٕ  یِہ  چھےٚ  محض  کھیل  تہٕ  تماشہِ  رٔنگۍ  بناونہٕ  آمٕژ۔  دراصل  چُھ  اَمِیُک  مطلب  یِہ  زِ  ٲخرت چِہ  حقیقی  تہٕ  پائدار  زندگی  ہٕندِس  مقابلس  منٛز  چھےٚ  یِہ  دُنیاہٕچ  زندگی  تِژھ  زنتہٕ  کانٛہہ  شخص  رَنٛزناوِ  کھیلہِ  تہٕ  تفریح  سٍتۍ  دِل  تہٕ  پتہٕ  یِیہِ  پننِس  اصلی  سنجیدٕہ  کاروبارس  کُن  واپس۔  امہِ  علاوٕہ  چُھ  اتھ  کھیلہِ  تہٕ  تماشس  سٍتۍ  امہِ  موجوب  تہِ  ہِشر  آمُت  دِنہٕ  زِ  ییٚتہِ  چِھ  حقیقت  ژھایِہ  آسنہٕ کہ  وجہ  کِنۍ  بے بصیرت  تہٕ  ظاہر  پرست  انسانن  خٲطرٕ  غلط  فہمیَن  منٛز  مبتلا  سپدنٕکۍ  واریاہ  سبب  موجود  تہٕ  یِمن  غلط  فہمیَن  منٛز  پھٔسِتھ  چِھ  لوٗکھ  حقیقت  نفسُ  الامری  ﴿تِم  پٔزۍ  حالات  یِم  دوست  دشمن  سٲری  چِھ  مانان﴾  تِمن  خلاف  تِتھۍ  تِتھۍ  عجیب  طرزِ  عمل  ورتاوان  یِہندِ  بدولت  تِہٕنز  زندگی  محض  اکھ  کھیل  تہٕ  تماشہِ  چھےٚ  روزان  بٔنِتھ۔﴾  درحقیقت  چُھ  ٲخرت  کُے  مقام  تِمن  لُکن  خٲطرٕ  بہتر  یِم  زیاں  کٲری  ﴿نقصان  واتناونہٕ﴾  نِشہِ  بچُن  چِھ  یژھان  تیٚلہِ  کیا  توٚہۍ  لُکھ  ہیٚیِو  نا  عقلہِ  کٲم؟"
  },
  {
    "verse_id": 33,
    "translation": "اے  نبیؐ،  اسہِ  چُھ  معلوم  زِ  یِمہٕ  کتھہٕ  یِم  لُکھ  بناوان  چِھ  تِمو  سٍتۍ  چُھو  تۅہیِہ  تکلیف  واتان  البتہ  یِم  لُکھ  چِھو  نہٕ  تۅہیِہ  بُتھ  پِھران  بلکہ  چِھ  یِم  ظٲلِم  دراصل  اللہ  تعالیٰ  سٕندیٚن  آیاتن  انکار  کران۔  ﴿واقعہ  چُھ  یِہ  زِ  یوٚت  تام  حضور  صلی  اللہ  علیہ و سلمو  اللہ  تعالیٰ  سٕندۍ  آیات  بوزناوٕنۍ  شروع  ٲسۍ  نہٕ  کٔرِمٕتۍ،  توٚت  تام  ٲسۍ  تِہندِ  قومٕکۍ  سٲری  لُکھ  تِمن،  امین  تہٕ  صادق  سمجھان،  تہٕ  تِہنزِ  پرہیزگٲری  پیٚٹھ  اوسُکھ  مکمل  اعتماد۔  تِمو  کوٚر  حضور  صلی  اللہ  علیہ و سلمس  تمہِ  وقتہٕ  انکار  ییٚلہِ  زن  تِمو  اللہ  تعالیٰ  سٕندِ  طرفہٕ  پیغام  واتناوُن  شروع  کوٚر  تہٕ  اَتھ  دوٚیِمِس  دَورس  منٛز  تہِ  اوس  نہٕ  کانٛہہ  تِیُتھ  شخص  یُس  شخصی  حیثیتہٕ  تِمن  اَپزِیور  قرار  دِنُک  جُرات  ہیٚکہِ ہے  کٔرِتھ۔  حضورنؐ  ہٕندۍ  کٲنٛسہِ  سخت  کھۅتہٕ  سخت  مخالفن  تہِ  لگوو  نہٕ  زانٛہہ  تِمن  پیٚٹھ  یِہ  الزام  زِ  تِم  چِھ  دُنیا کِس  کُنہِ  معاملس  منٛز  زانٛہہ  اَپُز  وَننٕکۍ  مُرتکب  سپٕدۍمٕتۍ۔  تِمو  یوٗتاہ  تہِ  حضور  صلی  اللہ  علیہ و سلمن  ہُند  تکذیب  کوٚر  سُہ  کوٚرُکھ  محض  نبی  آسنہٕ  کہ  حیثیتہٕ۔  حضور  صلی  اللہ  علیہ و سلمن  ہُند  سارِوٕے  کھۅتہٕ  بوٚڈ  دشمن  اوس  ابوجہل۔  حضرت  علی  رضی  اللہ  تعالیٰ  عنہ  چِھ  روایت  کران  زِ  اکہِ  دۅہ  ووٚن  تٔمۍ  پانہٕ  حضور  صلی  اللہ  علیہ و سلمس  سٍتۍ  کتھ  کران  کران،  أسۍ  چِھو  نہٕ  تۅہیِہ  اَپزِیور  وَنان،  مگر  یِکینژھاہ  توٚہۍ  پیش  چِھو  کران  تتھ  چِھ  اَپُز  قرار  دِوان۔﴾"
  },
  {
    "verse_id": 34,
    "translation": "تۅہیِہ  برونٛہہ  تہِ  چِھ  واریاہن  رسولن  انکار  آمُت  کرنہٕ،  مگر  اتھ  انکارس  پیٚٹھ  تہٕ  تِمن  سختی یَن  پیٚٹھ  یِمہٕ  تِمن  واتناونہٕ  آیِہ،  کوٚر  تِمَو  صبر،  یوٚت  تام  زن  تِمن  سون  مدد  ووت۔  اللہ  تعالیٰ  سٕنزٕ  کتھہٕ  بدلاونُک  طاقت  چُھنہٕ  کٲنٛسہِ  منٛز،  تہٕ  پتمیٚن  رسولن  سٍتۍ  یِکینژھاہ  پیش  آو  تمہِ  چِہ  خبرٕ  چَھو  تۅہیِہ  واژٕ  مژے۔"
  },
  {
    "verse_id": 35,
    "translation": "تاہم  اگر  یِمن  لُکن  ہٕنز  بے  رُخی  تۅہیِہ  برداشت  چَھنہٕ  گژھان،  تیٚلہِ  اگر  تۅہیِہ  منٛز  کانٛہہ  زور  چُھ  تیٚلہِ  ژھٲنڈِو  زمینس  اندر  کانٛہہ  سُرنٛگ  یا  لٲگِو  آسمانس  ہیر  تہٕ  کٔرِو  تِمن  تام  کانٛہہ  نشٲنی  اَننٕچ  کوشش۔  اگر  اللہ  تعالیٰ  ییژِہے  تِمن  سارِنٕے  ہیٚکہِ ہے  ہدایتس  پیٚٹھ  جمع  کٔرِتھ،  لہٰذا  مَہ  بٔنِو  نادان۔  ﴿یعنی  یِہ  فِکر  مَہ  کٔرِو  یِمن  لُکن  گٔژھ  کانٛہہ  نشٲنی  ہاونہٕ  یِنۍ  ییٚمہِ  سٍتۍ  یِم  ایمان  اَنہن۔  خُدایس  ہرگاہ  یِہ  درنظر  آسہِ  زِ  سٲری  انسان  گٔژھۍ  سیٚزِ  وَتہِ  پیٚٹھ  جمع  یِنۍ  کرنہٕ  تیٚلہِ  کرِہے  سُہ  سارِنٕے  مومِن  پٲدٕ۔  تیٚلہِ  کیا  ضرورت  ٲس  رسول  سوزنٕچ  تہٕ  اہلِ  ایمانن  تہٕ  اہلِ  کفرن  درمیان  ؤری  وادن  کشمکش  کرناونٕچ﴾"
  },
  {
    "verse_id": 36,
    "translation": "حق  کِس  دعوتس  پیٚٹھ  چِھ  لبیک  تِمے  لُکھ  وانان  یِم  بوزن  وٲلۍ  چِھ،  روٗدۍ  مُردٕہ  تِمن  تُلہِ  اللہ  تعالیٰ  بس  قبرو  منٛزے  ﴿بوزن  والیو  نِشہِ  چِھ  مُراد  تِم  لُکھ  یِہندۍ  ضمیر  زندٕہ  چِھ،  یِمو  پنٕنۍ  عقل  تہٕ  فکر  چَھنہٕ  معطل  کٔرمٕژ،  تہٕ  یِمو  پننیٚن  دِلن  ہٕندیٚن  دروازن  پیٚٹھ  تعصُبٕکۍ  تہٕ  جُمودٕکۍ  قُلف  چِھنہٕ  کھٲلِمٕتۍ۔  یِہندِس  مقابلس  منٛز  چِھ  مُردٕہ  تِم  لُکھ  یِم  لکیرِ  ہٕندۍ  فقیر  بٔنِتھ  اَنیٚن  ہٕندۍ  پٲٹھۍ  پکان  چِھ  روزان  تہٕ  امہِ  لکیرِ  نِشہِ  ڈٔلِتھ  چِھنہٕ  کٕہٕنۍ  کتھ  بوزنہٕ  خٲطرٕ  تیار  خواہ  سُہ  کیازِ  آسہِ  نہٕ  ٹاکارٕ  حقٕے﴾  تہٕ  پتہٕ  یِن  تِم  ﴿تٔمۍ  سٕندِس  عدالتس  منٛز  پیش  سپدنہٕ  خٲطرٕ﴾  واپس  اَننہٕ۔"
  },
  {
    "verse_id": 37,
    "translation": "یِم  لُکھ  چِھ  ونان  زِ  أمِس  نبی  صلی  اللہ  علیہ و سلمس  پیٚٹھ  کیازِ  آیِہ  نہٕ  أمۍ  سٕندِس  ربّ  سٕندِ  طرفہٕ  کانٛہہ  نشٲنی  نازِل  کرنہٕ؟  ؤنِو،  اللہ  تعالیٰ  چُھ  نشٲنی  نٲزِل  کرنٕچ  پوٗرٕ  قدرت  تھاوان،  مگر  یِمو  منٛزٕ  چِھ  اکثر  لُکھ  نادٲنی  منٛز  مبتلا۔  ﴿نشٲنی  نِشہِ  چُھ  مُراد  سُہ  معجزٕہ  یُس  اتھہِ  یِیِہ۔  اللہ  تعالیٰ  سٕندِ  امہِ  ارشادُک  مطلب  چُھ  یِہ  زِ  معجزٕہ  نَہ  ہاونُک  وجہ  چُھنہٕ  یِہ  زِ  اَسہِ  چُھنہٕ  معجزٕہ  ہاونُک  طاقت  بلکہ  چُھ  اَمِیُک  وجہ  بیٚیہِ  تہِ  کینہہ  یتھ  یِم  لُکھ  محض  پننہِ  نادانی  کِنۍ  چِھنہٕ  سمجھان﴾"
  },
  {
    "verse_id": 38,
    "translation": "زمینس  منٛز  پکن  وول  کانٛہہ  جانور  تہٕ  ہواہس  منٛز  پکھو  سٍتۍ  وُڈن  وول  کانٛہہ  پرندٕہ  وُچھتون،  یِم  سٲری  چِھ  تُہندی  پٲٹھۍ  اَنواع  ﴿یعنی  طبقہٕ﴾،  اسہِ  چَھنہٕ  یِہندِس  تقدیر  کِس  نَوِشتَس  ﴿تحریرس﴾  منٛز  کانٛہہ  کسر  تھٲومٕژ،  پتہٕ  چِھ  یِم  سٲری  پننِس  ربّس  کُن  ؤٹِتھ  یِوان  اَننہٕ۔"
  },
  {
    "verse_id": 39,
    "translation": "مگر  یِم  لُکھ  سانیٚن  نِشٲنیَن  بُتھ  چِھ  پِھران  تِم  چِھ  زٔرۍ  تہٕ  کٔلۍ،  اَنہِ  گٹن  منٛز  چِھ  ہیٚنہٕ  آمٕتۍ،  اللہ  تعالیٰ  یس  یژھان  چُھ  تس  چُھ  ڈالان  تہٕ  یس  یژھان  چُھ  تس  چُھ  سیٚزِ  وَتہِ  پیٚٹھ  لاگان۔  ﴿اللہ  تعالیٰ  سُند  ڈالُن  چُھ  یِہ  زِ  أکِس  جہالت  پسند  اِنسانس  گژِھ  نہٕ  اللہ  تعالیٰ  سٕنزن  نشٲنِین  ہٕندِ  مطالعُک  توفیق  دِنہٕ  یُن  تہٕ  ہرگاہ  اکھ  تعصب  تھاون  وول  غیرحقیقت  پسند  طالبِ  علم  یُہُند  مُشاہدٕہ  تہِ  کرِ  تٔمۍ  سٕنزو  أچھو  نِشہِ  روزن  حقیقت  پرزناونٕکۍ  نِشانہٕ  دوٗر  تہٕ  غلط  فہمی  منٛز  پھساون  وٲلۍ  چیز  نِن  تس  حقہٕ  نِشہِ  دوٗر  کھۅتہٕ  دوٗر۔  اتھ  برعکس  چُھ  اللہ  تعالیٰ  سٕندِ  طرفہٕ  ہدایت  یِہ  زِ  أکِس  طالبِ  حقس  یِیہِ  علمہٕ  کیو  ذٔریو  نِشہِ  فٲیدہ  تُلنُک  توفیق  بخشنہٕ  تہٕ  اللہ  تعالیٰ  سٕندیو  آیاتو  نِشہِ  روزنس  حقیقتس  تام  واتنٕکۍ  نِشانہٕ  میلان﴾"
  },
  {
    "verse_id": 40,
    "translation": "یِمن  ؤنِو،  غور  کٔرِتھ  ؤنۍتو،  ہرگاہ  کُنہِ  ساعتہٕ  تۅہیِہ  پیٚٹھ  اللہ  تعالیٰ  سٕندِ  طرفہٕ  کانٛہہ  مصیبت  یِوان  چُھ  یا  پٔتِم  گٔر  واتان  چھےٚ،  کیا  تمہِ  ساعتہٕ  چِھوٕہ  توٚہۍ  خُدایس  ورٲے  بیٚیہِ  کٲنٛسہِ  ناد  لایان؟  ؤنِو  اگر  توٚہۍ  پزیٲرۍ  چِھو۔"
  },
  {
    "verse_id": 41,
    "translation": "تمہِ  وقتہٕ  چِھو  اللہ  تعالیٰ  سٕے  ناد  لایان،  پتہٕ  ہرگاہ  سُہ  یژھان  چُھ  تیٚلہِ  چُھ  یِہ  مصیبت  تۅہیِہ  نِشہِ  دوٗر  کران،  یِتھیٚن  موقعن  پیٚٹھ  چِھو  تۅہیِہ  پنٕنۍ  ٹھہراونہٕ  آمٕتۍ  شریک  مٔشِتھ  گژھان۔  ﴿یعنی  یِہ  نشٲنی  چَھو  تۅہیِہ  پننِس  پانس  اندر  موجود۔  ییٚلہِ  کانٛہہ  بوٚڈ  مصیبت  یِوان  چُھ  یا  موت  چُھ  پننِس  خوفناک  صورتس  منٛز  تۅہیِہ  برونٛہہ  کنہِ  کھڑا  سپدان  تمہِ  ساعتہٕ  چَھو  نہٕ  بس  أکِس  اللہ  تعالیٰ  سٕندِس  دامنس  ورٲے  بیٚیہِ  کٲنٛسہِ  ہٕنز  چھپن  جاے  اتھہِ  یِوان۔  بٔڈۍ  بٔڈۍ  مُشرک  چِھ  یِتھیٚن  موقعن  پیٚٹھ  پننیٚن  معبوٗدن  مٔشرٲوِتھ  کُنِس  خُدایس  آلو  دِنہِ  لگان۔  سخت  کھۅتہٕ  سخت  دہریِہ  ﴿خُدایس  انکار  کرن  وول﴾  تام  چُھ  خدایس  برونٛہہ  کنہِ  اتھہٕ  داران۔  یِہ  چھےٚ  اَمہِ  کتھہِ  ہٕنز  دٔلیل  زِ  خدا  پرستی  تہٕ  توحیدٕچ  شہادت  چھےٚ  پرٛتھ  انسان  سٕندِس  نفسس  منٛز  موجود  یتھ  پیٚٹھ  غفلتٕکۍ  تہٕ  جہالتٕکۍ  کٲتیاہ  تہِ  پردہ  آسن  تراونہٕ  آمٕتۍ،  مگر  توتہِ  چھےٚ  سۅ  کُنہِ  نتہٕ  کُنہِ  ساعتہٕ  وۅتلِتھ  برونٹھ  کُن  یِوان۔﴾"
  },
  {
    "verse_id": 42,
    "translation": "تۅہیِہ  برونٛہہ  سوٗزۍ  اَسہِ  واریاہن  قومن  کُن  رسول  پتہٕ  کٔرۍ  تِم  قوم  تکلیفن  تہٕ  مشکلاتن  اندر  مبتلا  تاکہ  تِم  نَمن  عٲجزی  سان  اسہِ  برونٛہہ  کنہِ۔"
  },
  {
    "verse_id": 43,
    "translation": "البتہ  ییٚلہِ  تِمن  پیٚٹھ  سانہِ  طرفہٕ  سختی  آیِہ  تیٚلہِ  کیازِ  کٔر  نہٕ  تِمو  عٲجزی  اختیار؟  مگر  تِہِندۍ  دِل  سپدۍ  وارَے  سخت  تہٕ  شیطانن  دِیُت  تِمن  اِطمینان  زِ  یِکینژھاہ  توٚہۍ  کران  چِھو  تہِ  چِھو  ٹھیک  کران۔"
  },
  {
    "verse_id": 44,
    "translation": "پتہٕ  ییٚلہِ  تِمو  سۅ  نصیحت  مٔشرٲو  یوسہٕ  تِمن  کرنہٕ  ٲس  آمٕژ،  اَسہِ  ترٛٲوۍ  تِہِندِ  خٲطرٕ  پرٛتھ  رنگہٕ چن  خۅشحٲلین  ہٕندۍ  دروازٕہ  یلہٕ،  یوٚت  تام  تِم  تِمن  بخچٲیِشن  منٛز  خوب  مست  سپدۍ  یِم  تِمن  عطا  آسہٕ  کرنہٕ  آمژٕ،  پتہٕ  رٔٹۍ  تِم  اسہِ  اچانک  تہٕ  وۅنۍ  اوس  حال  یِہ  زِ  تِم  ٲسۍ  پرٛتھ  خیرٕ  نِشہِ  مایوس۔"
  },
  {
    "verse_id": 45,
    "translation": "یِتھہٕ  پٲٹھۍ  آو  تِمن  لُکن  ہُند  موٗل  ژٔٹِتھ  ترٛاونہٕ  یِمو  ظلم  اوس  کوٚرمُت  تہٕ  پرٛتھ  کانٛہہ  تعریف  چُھ  اللہ  رب  العالمینس  خٲطرٕ  ﴿زِ  تٔمۍ  ژوٚٹ  تِہُند  موٗل﴾۔"
  },
  {
    "verse_id": 46,
    "translation": "اے  نبیؐ،  یِمن  ؤنِو،  زانٛہہ  سوٗنچُوٕہ  تۅہیہ  یِتہِ  زِ  ہرگاہ  اللہ  تعالیٰ  تُہٕنز  بینٲیی  تہٕ  سماعت  ﴿أچھ  گاش  تہٕ  بوزَن  بل﴾  تھپہِ  نِیِہ  تہٕ  تُہٕندیٚن  دِلن  کرِ  مۅہر۔  ﴿یتھ  جایِہ  چُھ  مۅہر  مُراد  سونچنٕچ  سمجھنٕچ  صلٲحیت  تہٕ  طاقت  سلب  کرٕنۍ﴾  تہٕ  خُدایس  ورٲے  کُس  خُداے  چُھ  بیٚیہِ  یُس  یِمہٕ  قُوّتہٕ  واپس  ہیٚکہِ  دِیاونٲوِتھ؟  وُچِھو،  کِتھہٕ  پٲٹھۍ  چِھ  أسۍ  گرِ  گرِ  پننہِ  نشٲنیِہ  یِمن  برونٛہہ  کنہِ  پیش  کران  تہٕ  پتہٕ  کِتھہٕ  پٲٹھۍ  چِھ  یِم  تِمَو  نِشہِ  نظر  ڈالان۔"
  },
  {
    "verse_id": 47,
    "translation": "ؤنِو،  توٚہیِہ  سوٗنچُوا  زانٛہہ  ہرگاہ  اللہ  تعالیٰ  سٕندِ  طرفہٕ  اچانک  یا  نٔنۍ  پٲٹھۍ  تۅہیِہ  پیٚٹھ  عذاب  یِیہِ  پتہٕ  ؤنۍتو  ظٲلم  لُکو  ورٲے  گژھیا  کانٛہہ  ہلاک؟"
  },
  {
    "verse_id": 48,
    "translation": "أسۍ  یِم  رسول  سوزان  چِھ  تِم  چِھ  اَمی  مۅکھہٕ  سوزان  زِ  تِم  گژھن  نیک  کردار  لُکن  خٲطرٕ  خۅش  خبر  دِنہٕ  وٲلۍ  تہٕ  بدکردار  لُکن  خٲطرٕ  کھۅژناون  وٲلۍ  آسٕنۍ،  پتہٕ  یِم  لُکھ  تِہٕنز  کتھ  مانن  تہٕ  پننہِ  طرزِ  عملُک  اصلاح  کرن،  تِمن  خٲطرٕ  چُھنہٕ  کُنہِ  خوفُک  یا  غمُک  موقع۔"
  },
  {
    "verse_id": 49,
    "translation": "تہٕ  یِم  لُکھ  سانیٚن  آیاتن  بُتھ  پِھرن  تِم  تُلن  پننیٚن  نافرمٲنِین  ہٕندِس  پاداشس  منٛز  سزا۔"
  },
  {
    "verse_id": 50,
    "translation": "اے  نبیؐ،  یِمن  ؤنِو،  بٕہ  چُھس  نہٕ  تۅہیِہ  یِہ  وَنان  زِ  مےٚ  نِشہِ  چِھ  اللہ  تعالیٰ  سٕندۍ  خزانہٕ  نہ  چُھم  غیبُک  علم،  تہٕ  نہ  چُھس  یِہ  ونان  زِ  بٕہ  چُھس  فرشتہٕ،  بٕہ  چُھس  صرف  تمہِ  وحی  ہٕنز  پیروی  کران  یۅسہٕ  مےٚ  پیٚٹھ  نٲزِل  چھےٚ  یِوان  کرنہٕ۔  پتہٕ  پرٛژِھو  یِمن،  کیا  اوٚن  تہٕ  بیٚیہِ  گاشدار  دۅشوے  ہیٚکہٕ نہٕ  برابر  ٲسِتھ؟  کیا  توٚہۍ  چِھونا  غور  کران؟"
  },
  {
    "verse_id": 51,
    "translation": "تہٕ  اے  نبیؐ،  توٚہۍ  کٔرِو  تَمہِ  ﴿وَحی  ہِندِ  علمہٕ﴾  کہ  ذریعہ  تِمن  لُکن  نصیحت  یِمن  امہِ  کتھ  ہُند  خوف  چُھ  زِ  پننِس  ربّس  برونٛہہ  کنہِ  یِن  تتھ  حالس  منٛز  پیش  کرنہٕ  زِ  تَس  ورٲے  آسہِ  نہٕ  تَتہِ  کانٛہہ  ﴿تِیُتھ  اقتدارٕ  وول﴾  یُس  تِہُند  حٲمی  تہٕ  مدد  گار  آسہِ،  یا  کرِ  تِمن  سفٲرش،  شاید  ما  کرن  ﴿ییٚمہِ  نصیحت  نِشہِ  ہیٚن  رٔٹِتھ﴾  تِم  پرہیز  گٲری  ہٕنز  رٔوِش  اختیار۔"
  },
  {
    "verse_id": 52,
    "translation": "تہٕ  یِم  لُکھ  دۅہس  راتس  پننِس  ربّس  ناد  چِھ  لایان  تہٕ  تٔمۍ  سٕنز  خۅشنودی  حٲصل  کرنس  کُن  چِھ  لٔگۍمٕتۍ  تِم  مَہ  چھٔکِیوٗکھ  پانس  نِشہِ  دوٗر،  تِہندِ  حسابہٕ  منٛزٕ  چُھنہٕ  کُنہِ  چیزُک  بار  تۅہیِہ  پیٚٹھ  تہٕ  تُہٕندِ  حسابہٕ  منٛزٕ  چُھنہٕ  کُنہِ  چیزُک  بار  تِمن  پیٚٹھ،  اتھ  پیٚٹھ  تہِ  ہرگاہ  توٚہۍ  تِم  دوٗر  چھٔکِیوٗکھ  تیٚلہِ  سپدِو  ظٲلِمن  منٛز  شمار۔"
  },
  {
    "verse_id": 53,
    "translation": "یِتھہٕ  پٲٹھۍ  چِھ  دراصل  اسہِ  یِمو  لُکو  منٛزٕ  کینہہ  کینژھن  ہٕندِ  ذریعہ  آزمٲیشہِ  منٛز  ترٲوِمٕتۍ،  ﴿یعنی  غریب،  مُفلس  تہٕ  تِم  لُکھ  یِم  سماجس  منٛز  ادنیٰ  حیثیت  چِھ  تھاوان،  تِمن  سارِوٕے  برونٛہہ  ایمانُک  توفیق  دِتھ  چِھ  اَسہِ  دولتُک  تہٕ  عزتُک  غروٗر  تھاون  وٲلۍ  لُکھ  آزمٲیشہِ  منٛز  ترٲوِمٕتۍ۔﴾  تاکہ  یِمن  وُچِھتھ  وَنن  تِم،  کیا  یِم  چھا  تِم  لُکھ  یِمن  پیٚٹھ  اسہِ  درمیان  اللہ  تعالیٰ  سُند  فضل  و  کرم  سپُد؟  آ،  کیا  اللہ  تعالیٰ  چُھنا  پننیٚن  شکر  گزار  بندن  یِہندِ  کھۅتہٕ  زیادٕہ  زانان؟"
  },
  {
    "verse_id": 54,
    "translation": "ییٚلہِ  تۅہیِہ  نِشہِ  تِم  لُکھ  یِن  یِم  سانیٚن  آیاتن  پیٚٹھ  ایمان  چِھ  انان  تِمن  ؤنِو،  تۅہیِہ  پیٚٹھ  چھےٚ  سلامتی،  تُہندۍ  ربّن  چُھ  رحم  و  کرمُک  طریقہٕ  پانس  پیٚٹھ  لٲزِم  کوٚرمُت،  ﴿بس  یِہ  چُھ  تٔمۍ  سُند  رحم  و  کرم﴾  زِ  ہرگاہ  تۅہیِہ  منٛزٕ  کٲنٛسہِ  نادٲنی  سان  کُنہِ  بُرٲیی  ہُند  اَتُر  کوٚرمُت  آسہِ،  پتہٕ  کرِ  اَمہِ  پتہٕ  توبہٕ  تہٕ  بیٚیہِ  کرِ  اصلاح،  تیٚلہِ  چُھ  تَس  معاف  کران  بیٚیہِ  چُھ  نرمی  کٲم  ہیٚوان۔  ﴿یِمو  لُکو  تَمہِ  وقتہٕ  نبی  صلی  اللہ  علیہ و سلمن  پیٚٹھ  ایمان  اوس  اوٚنمُت  تِمن  منٛز  ٲسۍ  واریاہ  لُکھ  تِتھۍ  تہِ  یِمن  جٲہلیت  کِس  زمانس  منٛز  بٔڈۍ  بٔڈۍ  گناہ  ٲسۍ  سپدۍمٕتۍ۔  اگرچہِ  وۅنۍ  اسلام  قبول  کرنہٕ  پتہٕ  تِہٕنزٕ  زندگیہٕ  بِالکل  بدلیمژٕ  آسہٕ  مگر  اسلامٕکۍ  مخالف  ٲسۍ  تِمن  پٔتِمہِ  زندگی  ہٕندیٚن  عٲبن  تہٕ  حرکتن  ہٕنزٕ  پامہٕ  تہٕ  طعنہٕ  دِوان۔  اتھ  پیٚٹھ  چُھ  یِوان  فرماونہٕ  زِ  اہلِ  ایمانن  دِیِو  دِلاسہٕ،  یِمن  ؤنِو  زِ  یُس  شخص  توبہٕ  کٔرِتھ  پنُن  پان  چُھ  شیران  تٔمۍ  سٕندیٚن  پٔتِمیٚن  قصوٗرن  پیٚٹھ  گِرفت  کرٕنۍ  چُھنہٕ  اللہ  تعالیٰ  سُند  طریقہٕ﴾"
  },
  {
    "verse_id": 55,
    "translation": "تہٕ  یِتھہٕ  پٲٹھۍ  چِھ  أسۍ  پننہِ  نشٲنیِہ  ویژٕھنۍ  ویٚژٕھنۍ  پیش  کران  تاکہ  مُجرمن  ہٕنز  وَتھ  سپدِ  بالکل  ظٲہر۔"
  },
  {
    "verse_id": 56,
    "translation": "اے  نبیؐ،  یِمن  ؤنِو  زِ،  اللہ  تعالیٰ  ترٛٲوِتھ  یِمن  باقیَن  توٚہۍ  لُکھ  ناد  چِھو  لایان  تِہٕنز  بندگی  کرنہٕ  نِشہِ  چُھ  مےٚ  ٹھاکھ  آمُت  کرنہٕ۔  ؤنِو،  بٕہ  کرٕ  نہٕ  تُہنزن  خوٲہشاتن  ہٕنز  پیروی،  ہرگاہ  مےٚ  یِہ  کوٚر  تیٚلہِ  سَپدُس  گُمراہ،  سِیٔز  وَتھ  لبن  والیٚو  منٛز  روٗدُس  نہٕ۔"
  },
  {
    "verse_id": 57,
    "translation": "ؤنِو،  بٕہ  چُھس  پننِس  ربّ  سٕندِ  طرفہٕ  أکِس  ٹاکارٕہ  دلیلہِ  پیٚٹھ  قٲیِم  تہٕ  تۅہیِہ  چُھو  اَتھ  بُتھ  پِھیُرمُت،  وۅنۍ  چُھنہٕ  میٲنِس  اختیارس  منٛز  سُہ  چیز  ییٚمہِ  خٲطرٕ  توٚہۍ  بانبٕر  چِھو  کران،  فٲصلُک  سورُے  اختیار  چُھ  خُدایس،  سُے  چُھ  امرِ  حق  بیان  کران  تہٕ  سُے  چُھ  بہترین  فٲصلہٕ  کرن  وول۔"
  },
  {
    "verse_id": 58,
    "translation": "ؤنِو،  اگر  سُہ  چیز  مےٚ  تام  آسہِ  ہے  ییٚمہِ  خٲطرٕ  توٚہۍ  بانٛبٕر  چِھو  کران۔  تیٚلہِ  آسہِ ہے  مےٚ  تہٕ  تۅہیِہ  درمیان  خبر  کر  فٲصلہٕ  سپُدمُت،  مگر  اللہ  تعالیٰ  چُھ  زیادہ  بہترین  زانان  زِ  ظٲلِمن  سٍتۍ  کُس  معاملہٕ  گژِھہ  وَرتاونہٕ  یُن۔"
  },
  {
    "verse_id": 59,
    "translation": "تس  نِشہِ  چھےٚ  غیب چِہ  کُنزٕ  یِمن  تس  ورٲے  کانٛہہ  چُھنہٕ  زانان۔  سمندرن  تہٕ  خشکی  منٛز  یِکینٛژھاہ  چُھ،  سارِچی  چھَس  خبر۔  کُلہِ  پیٚٹھہٕ  ؤسِتھ  پیٚنہٕ  وول  کانٛہہ  پَنہٕ ؤتھٕر  چُھنہٕ  تِیُتھ  ییٚمِچ  نہٕ  تس  خبر  چھےٚ۔  زمین  کیٚن  اَنہِ  گٔٹۍ  پردن  منٛز  چُھنہٕ  کانٛہہ  دانہٕ  تِیُتھ  ییٚمہِ  نِشہِ  سُہ  باخبر  چُھنہٕ۔  خشک  و  تَر  سورُے  کینہہ  چُھ  أکِس  کُھلہٕ  کتابہِ  منٛز  لیٚکھِتھ۔"
  },
  {
    "verse_id": 60,
    "translation": "سُے  چُھ  یُس  رٲژ  منٛز  تُہٕندۍ  روح  چُھ  قبض  کران،  تہٕ  یِکینژھاہ  دۅہس  توٚہۍ  کران  چِھو  تتھ  چُھ  زانان،  پتہٕ  چُھ  دوٚیِمہِ  دۅہ  سُہ  بیٚیہِ  تۅہیِہ  تٔتھۍ  کاروبارکِس  عالمس  منٛز  واپس  سوزان  تاکہ  زندگی  ہٕنز  مقرر  مُدّت  سپدِ  پوٗرٕ،  ٲخر کار  چھےٚ  تٔسۍ  کُن  تُہٕنز  واپسی،  پتہٕ  وَنیو  سُہ  زِ  توٚہۍ  کیا  چِھو  روٗدِمٕتۍ  کران۔"
  },
  {
    "verse_id": 61,
    "translation": "پننیٚن  بندن  پیٚٹھ  چُھ  سُہ  پوٗرٕ  قدرت  تھاوان،  تہٕ  تۅہیِہ  پیٚٹھ  چُھ  نگرٲنی  کرن  وٲلۍ  مُقرر  کٔرِتھ  سوزان،  یوٚت  تام  زن  تۅہیِہ  منٛزٕ  کٲنٛسہِ  ہٕندِ  موتُک  وقت  چُھ  واتان  تہٕ  تٔمۍ  سٕندۍ  سوزنہٕ  آمٕتۍ  فرشتہٕ  چِھ  تس  روح  قبض  کران،  تہٕ  پنُن  فرض  انجام  دِنس  منٛز  چِھنہٕ  رَژھ  تہِ  کوتٲہی  کران۔"
  },
  {
    "verse_id": 62,
    "translation": "پتہٕ  چِھ  اندہیٚتھ  سٲری  خُدایس،  پننِس  حقیقی  آقاہس  کُن  واپس  اَننہٕ  یِوان،  خبردار  سپدِو،  فٲصلٕکۍ  سٲری  اختیار  چِھ  تٔسۍ  حٲصل  تہٕ  سُہ  چُھ  حساب  ہیٚنس  منٛز  سیٚٹھاہ  تیز۔"
  },
  {
    "verse_id": 63,
    "translation": "اے  نبیؐ،  یِمن  پٕرٛژِھو،  صحرا  تہٕ  سمندر  کیٚن  اَنہِ  گٹن  منٛز  کُس  چُھو  تۅہیِہ  خطرو  نِشہِ  بچاوان؟  کُس  چُھ  یَس  توٚہۍ  ﴿مصیبت  کہ  وقتہٕ﴾  سیٚٹھاہ  وِلہٕ  زٲری  کٔرۍ  کٔرۍ  تہٕ  ژوٗرِ  ژوٗرِ  چِھو  دُعا  منگان؟  کَس  چِھو  وَنان  زِ  اگر  ییٚمہِ  بلایِہ  نِشہِ  تٔمۍ  أسۍ  بچٲوۍ  تیٚلہِ  بَنو  أسۍ  ضرور  شکر  گزار؟"
  },
  {
    "verse_id": 64,
    "translation": "ؤنِو،  اللہ  تعالیٰ  چُھو  تۅہیِہ  اَمہِ  نِشہِ  تہٕ  پرٛتھ  تکلیف  نِشہِ  نجات  دِوان۔  پتہٕ  چِھو  توٚہۍ  باقی  تٔمۍ سٕندۍ  شریک  ٹھہراوان۔  ﴿یعنی  یِہ  حقیقت  زِ  اللہ  تعالیٰ  ہٕے  چُھ  تنہا  قادرِ  مطلق  تہٕ  سُے  چُھ  تمام  اختیاراتن  ہُند  مٲلک،  تہٕ  تُہندِ  رٕژرُک  تہٕ  بُرٲیی  ہُند  مختارِ  کُل  چُھ  سُے،  تہٕ  تٔمۍ  سٕندِنٕے  اتھن  منٛز  چھےٚ  تُہندِ  قسمٕتچ  لاکم،  اَمِچ  شہادت  چھےٚ  تۅہیِہ  پننِس  نفسس  اندر  موجود،  ییٚلہِ  کانٛہہ  سخت  وقت  واتان  چُھ  تہٕ  تمام  ذرِیعن  تہٕ  اَسبابن  ہٕنز  برانتھ  چھےٚ  مۅکلان  تہٕ  تمہِ  وقتہٕ  چِھو  توٚہۍ  بے اختیار  تٔسۍ  کُن  رجوع  کران۔  مگر  یِہ  ٹاکارٕ  علامت  آسنہٕ  باوجود  تہِ  چِھو  باقی  تۅہیِہ  خُدٲیی  اندر  بِلا  دلیل  تہٕ  بِلا  حجت  تہٕ  ثبوتَو  ورٲے  تٔمۍ  سٕندۍ  شریک  بنٲوِمٕتۍ،  پَلان  چِھو  تٔمۍ  سٕندِس  رِزقس  پیٚٹھ  تہٕ  رزق  دِنہٕ  وٲلۍ  چھوٗکھ  باقی  بناوان۔  مدد  چُھو  تٔمۍ  سٕندِ  فضل  و  کرم  سٍتۍ  حٲصل  سپدان  تہٕ  حٲمی  تہٕ  نٲصر  چھوٗکھ  بناوان  باقی۔  غلام  چِھو  تٔمۍ  سٕندۍ  مگر  بندگی  چِھو  کران  باقین  ہٕنز۔  مُشکل  کُشٲیی  چُھ  کران  سُہ،  خراب  حالاتن  منٛز  چِھو  وِلہٕ زٲری  کران  تس  برونٛہہ  کنہِ  تہٕ  ییٚلہِ  سُہ  وقت  مۅکلان  چُھ  پتہٕ  چِھ  تُہٕندۍ  مشکل  کُشا  بنان  باقی  تہٕ  پتہٕ  چِھ  کٹھ  کۅکر  نذر  و  نیار  تِمن  یِوان  کھالنہٕ۔﴾"
  },
  {
    "verse_id": 65,
    "translation": "ؤنِو،  سُہ  چُھ  اتھ  پیٚٹھ  قدرت  تھاوان  زِ  ہیٚرِ  پیٚٹھہٕ  کرِ  تۅہیِہ  پیٚٹھ  کانٛہہ  عذاب  نٲزِل  یا  کرِ  تُہٕندیو  قدمَو  بٔنۍ  کِنۍ  برپا  یا  وُچھناویو  تۅہیِہ  فرقن  منٛز  تقسیم  کٔرِتھ  أکِس  دٔرِس  دوٚیِمہِ  درِکہِ  طاقتُک  مزٕہ۔  وُچِھو،  أسۍ  کِتھہٕ  پٲٹھۍ  چِھ  گرِ  گرِ  مختلف  طریقو  پننہِ  نشٲنیِہ  یِمن  برونٛہہ  کنہِ  پیش  کران،  بنان  چُھ  یِم  سمجھن  حقیقت۔"
  },
  {
    "verse_id": 66,
    "translation": "تُہُند  قوم  چُھ  تمِیُک  انکار  کران  حالانکہ  چھےٚ  سۅ  حقیقت  یِمن  ؤنِو  زِ  بٕہ  چُھس  نہٕ  تۅہیِہ  پیٚٹھ  رٲچھدر  بناونہٕ  آمُت،  ﴿یعنی  میٲنۍ  کٲم  چَھنہٕ  یِہ  زِ  یِکینژھاہ  توٚہۍ  وُچھان  چِھو  نہٕ  سُہ  ہاوَو  بٕہ  تۅہیِہ  زبردستی  تہٕ  یِکینژھاہ  توٚہۍ  سمجھان  چِھو  نہٕ  سُہ  والہٕ  بٕہ  بَزُور  تُہندیٚن  کاڈیٚن  منٛز۔  تہٕ  یِتہِ  چَھنہٕ  میٲنۍ  کٲم  زِ  اگر  توٚہۍ  وُچِھو  نہٕ،  سمجھِو  نہٕ  تہٕ  بٕہ  کیا  کرٕ  تۅہیِہ  پیٚٹھ  عذاب  نٲزِل۔﴾"
  },
  {
    "verse_id": 67,
    "translation": "پرٛتھ  کُنہِ  خبرِ  ہٕندِ  ظہوٗر  سپدنُک  چُھ  اکھ  وقت  مقرر،  عنقریب  سپدیو  تۅہیِہ  پانے  انجام  معلوم۔"
  },
  {
    "verse_id": 68,
    "translation": "تہٕ  اے  نبیؐ،  ییٚلہِ  توٚہۍ  وُچِھو  زِ  لُکھ  چِھ  سانیٚن  آیاتن  پیٚٹھ  نکتہٕ  چیٖنیِہ  کران  تیٚلہِ  نِیرِو  تِمن  نِشہِ،  یوٚت  تام  تِم  یِہ  کتھ  باتھ  ترٲوِتھ  باقی  کتھن  کُن  لگن،  تہٕ  ہرگاہ  تۅہیِہ  شیطان  کُنہِ  ساعتہٕ  مَشرپھَس  منٛز  تراوِ  تیٚلہِ  ییٚمہِ  وِزِ  تۅہیِہ  امہِ  غلطی  ہُند  احساس  سپدِ  تمہِ  پتہٕ  مَہ  بِہِو  یِتھیٚن  ظٲلِم  لُکن  نِشہِ۔"
  },
  {
    "verse_id": 69,
    "translation": "یِہندِ  حسابہٕ  منٛزٕ  چَھنہٕ  کُنہِ  چیزٕچ  ذمہٕ  دٲری  پرہیزگار  لُکن  پیٚٹھ،  البتہٕ  نصیحت  کرٕنۍ  چھےٚ  تُہُند  فرض  شاید  زِ  تِم  بچن  غلطس  پیٚٹھ  پکنہٕ  نِشہِ۔"
  },
  {
    "verse_id": 70,
    "translation": "ترٲوِیوٗکھ  تِم  لُکھ  یِمو  پنُن  دین  کھیل  تہٕ  تماشہِ  چُھ  بنوومُت،  تہٕ  یِمن  دُنیاہٕچ  زندگی  دوکھس  منٛز  مبتلا  کٔرِتھ  چھےٚ۔  آ،  مگر  یِہ  قرآن  بوزنٲوِتھ  روٗزِو  نصیحت  تہٕ  نہیب  دِوان  زِ  کانٛہہ  شخص  گوٚژھ  نہٕ  پننیٚن  کرِمتیٚن  کرتوٗتن  ہٕندِس  وَبالس  منٛز  گرفتار  گژُھن،  تہٕ  گرفتار  تہِ  اتھ  حالس  منٛز  زِ  خُدایس  نِشہِ  بچاون  وول  کانٛہہ  حٲمی  تہٕ  مددگار  بیٚیہِ  کانٛہہ  سفٲرش در  آسہِ  نہٕ  تٔمۍ  سٕندِ  خٲطرٕ،  ہرگاہ  سُہ  پرٛتھ  کانٛہہ  ممکن  چیز  فِدیَس  منٛز  دِتھ  مۅکلُن  ییٚژھہِ،  تہٕ  سُتہِ  یِیہِ  نہٕ  تس  نِشہِ  قبول  کرنہٕ،  تِکیازِ  یِتھۍ  لُکھ  یِن  خۅد  پننہِ  کمایِہ  ہٕندِس  نتیجس  منٛز  رَٹنہٕ،  یِمن  میلہِ  پننِس  انکارِ  حق  کِس  مُعاوضس  منٛز  گرٛکہٕ  دِوُن  آب  چیٚنہٕ  خٲطرٕ  تہٕ  دگ  تُلہٕ وُن  عذاب  پیٚتراونہٕ  خٲطرٕ۔"
  },
  {
    "verse_id": 71,
    "translation": "اے  نبیؐ،  تِمن  پرٛژھِو  کیا  اللہ  تعالیٰ  ترٲوِتھ  لایِوٕہ  أسۍ  تِمن  ناد  یِم  نَہ  اَسہِ  نفع  ہیٚکن  دِتھ  نَہ  نقصان؟  تہٕ  ییٚلہِ  زن  خُداین  اَسہِ  سِیٔز  وَتھ  چھےٚ  ہٲومٕژ،  تیٚلہِ  کیا  أسۍ  پھیروا  پوٚت؟  کیا  أسۍ  کروٕہ  پنُن  حال  تس  شخصہٕ  سُند  ہیوٗ  یُس  شیطانو  صحراوَس  منٛز  وَتہِ  ڈولمُت  آسہِ  تہٕ  سُہ  آسہِ  حٲران  تہٕ  پریشان  پھیران،  ییٚلہِ  زن  تٔمۍ  سٕندۍ  سٲتھی  تس  ناد  آسن  لایان  زِ  یوٗرۍ  وَلا،  ییٚکیا  چھےٚ  سِیٔز  وَتھ۔  ؤنِو،  حقیقتس  منٛز  چھےٚ  صحیح  رہنمٲیی  صرف  اللہ  تعالیٰ  سٕنز  رہنمٲیی  تہٕ  تٔمۍ  سٕندِ  طرفہٕ  چُھ  یِہ  حکم  اَسہِ  میوٗلمُت  زِ  کائنات کِس  مٲلِکس  برونٛہہ  کنہِ  نوٚمرٲوِو  پنُن  کلہٕ۔"
  },
  {
    "verse_id": 72,
    "translation": "نماز  کرِو  قٲیِم  تہٕ  تٔمۍ  سٕنزِ  نافرمٲنی  نِشہِ  بچِو،  تٔسۍ  کُن  یِیِو  توٚہۍ  جمع  کٔرِتھ  نِنہٕ۔"
  },
  {
    "verse_id": 73,
    "translation": "سُے  چُھ  ییٚمۍ  آسمان  تہٕ  زمین  برحق  چھےٚ  پٲدٕ  کٔرمٕژ۔  ﴿قرآنس  منٛز  چھےٚ  یِہ  کتھ  جایِہ  جایِہ  بیان  کرنہٕ  آمٕژ  زِ  خُداین  چِھ  زمین  و  آسمان  برحق  پٲدٕ  کٔرِمٕتۍ  یا  چِھن  حقہٕ  سان  پٲدٕ  کٔرِمٕتۍ۔  اَمِیُک  اکھ  مطلب  چُھ  یِہ  زِ  زمینُک  تہٕ  آسمانن  ہُند  تخلیق  چُھنہٕ  محض  گِندنہٕ  رٔنگۍ  سپُدمُت،  یِہ  چُھنہٕ  کٲنٛسہِ  شُرۍ  سُند  تماشہِ  زِ  محض  دِل  رنزوَنہٕ  خٲطرٕ  روزِ  سُہ  اتھ  گِندان  تہٕ  پتہٕ  چھکیٚس  پُھٹرٲوِتھ  پتھر۔  دراصل  چھےٚ  یِہ  اکھ  سیٚٹھاہ  سنجیدٕہ  کٲم  یۅسہٕ  حکمت  کِس  بُنیادس  پیٚٹھ  چھےٚ  کرنہٕ  آمٕژ،  اکھ  عظیم  مقصد  چُھ  اتھ  منٛز  کار  فرما،  تہٕ  اَمِیُک  اکھ  دَور  مۅکلنہٕ  پتہٕ  چُھ  یِہ  ضروری  زِ  پٲدٕ  کرن  وول  ہیٚیِہ  تمہِ  پوٗرٕ  کامہِ  ہُند  حساب  یۅسہٕ  اتھ  دَورس  منٛز  کرنہٕ  چھےٚ  آمٕژ  تہٕ  اَمی  دور کیٚن  نتیجن  پیٚٹھ  تھاوِ  دوٚیِمہِ  دورٕچ  بُنیاد۔  دوٚیُم  مطلب  چُھس  یِہ  زِ  خُداین  چُھ  یِہ  کائناتُک  نظام  حق  کیٚن  ٹھوس  بُنیادن  پیٚٹھ  قٲیِم  کوٚرمُت۔  تٔمۍ  سُند  پرٛتھ  کانٛہہ  چیز  چُھ  عدل،  حکمت  تہٕ  راستی  ہٕندیٚن  قانون  پیٚٹھ  مبنی۔  درحقیقت  چَھنہٕ  بٲطلس  خٲطرٕ  اَتھ  نِظامس  منٛز  موٗل  دِنٕچ  تہٕ  بار  آور  سپدنٕچ  کِہِنۍ  گنجٲیش۔  یِہ  چھےٚ  بیٚاکھ  کتھ  زِ  اللہ  تعالیٰ  دِیِہ  باطل  پرستن  موقع  زِ  اگر  تِم  پننِس  اَپزِس،  ظُلمس،  تہٕ  ہجرس  فروغ  یژھان  چِھ  دِیُن  تیٚلہِ  کٔرِن  تِم  کوشش  مگر  ٲخر کار  چھکہِ  زمین  بٲطلُک  پرٛتھ  کانٛہہ  بیٲلۍ  پھوٚل  نیٚبر  تہٕ  ٲخری  فرد  وُچھہِ  حسابس  منٛز  پرٛتھ  باطل  پرستس  زِ  یِمہٕ  کوٗشِشہِ  تٔمۍ  اتھ  خبیث  کُلہِ  کِس  کاشتس  تہٕ  پھانپھلاونس  منٛز  کرِمژٕ  چھےٚ  تِمہٕ  سارے  گٔیِہ  ضائع۔  ترٚییم  مطلب  چُھس  یِہ  زِ  خُداین  چھےٚ  یِہ  کائنات  حق  کِس  بُنیادس  پیٚٹھ  پٲدٕ  کٔرمٕژ  پننِس  ذٲتی  حق  کِس  بِناہس  پیٚٹھٕے  چُھ  سُہ  اتھ  فرماں  روٲیی  کران۔  تٔمۍ  سُند  حکم  چُھ  ییٚتہِ  امہِ  موجوب  چلان  تِکیازِ  تٔسۍ  چُھ  پننِس  بنٲوِمٕتِس  کائناتس  منٛز  حکمرٲنی  ہُند  حق۔  بیٚیہِ  چُھنہٕ  کٲنٛسہِ  ہُند  حق  زِ  ییٚتہِ  کیا  چلہِ  تٔمۍ  سُند  حُکم﴾  تہٕ  ییٚمہِ  دۅہ  سُہ  وَنہِ  زِ  حشر  سپدِن  تمی  دۅہ  سپدِ  سُہ،  تٔمۍ  سُند  ارشاد  چُھ  عینِ  حق۔  تہٕ  ییٚمہِ  دۅہ  صوٗرس  یِیہِ  پھۅکھ  دِنہٕ  تمہِ  دۅہ  آسہِ  بادشٲہی  تٔمۍ  سٕنزٕے۔  سُہ  چُھ  غیب  تہٕ  شہادت  پرٛتھ  چیزُک  عٲلِم  بیٚیہِ  چُھ  دانا  تہٕ  باخبر۔  ﴿غیب  چُھ  مُراد  تہِ  سورُے  کینہہ  یُس  مخلوقاتن  نِشہِ  پوٗشیدٕہ  چُھ۔  شہادت  چُھ  مُراد  تہِ  سورُے  کینہہ  یُس  مخلوقاتن  وِیٚود  تہٕ  معلوم  چُھ۔﴾"
  },
  {
    "verse_id": 74,
    "translation": "ابراہیم  علیہ  السلامن  ہُند  واقعہ  کٔرِو  یاد  ییٚلہِ  تٔمۍ  پننِس  مٲلِس  آزرس  وَنیاو،  کیا  ژٕ  چُھکھہٕ  پۅتٕلۍ  بناوان  خداے؟  مےٚ  چُھکھ  ژٕ  تہٕ  چون  قوم  کُھلہٕ  گمرٲہی  منٛز  اَتھہِ  یِوان۔"
  },
  {
    "verse_id": 75,
    "translation": "ابراہیم  علیہ  السلامس  ٲسۍ  یِتھے  پٲٹھۍ  أسۍ  زمین  تہٕ  آسمانن  ہٕندِ  سلطنتُک  نظام  ہاوان  تہٕ  اَمہِ  موجوب  ٲسِس  ہاوان  زِ  سُہ  بَنہِ  یقین  کرن  والیو  منٛزٕ۔"
  },
  {
    "verse_id": 76,
    "translation": "چنانچہ  ییٚلہِ  تس  پیٚٹھ  رات  طٲری  سپز  تٔمۍ  وُچھ  اکھ  تارُک،  ووٚنُن،  یِہ  چُھ  میون  ربّ۔  مگر  ییٚلہِ  سُہ  لوٗس  تٔمۍ  ووٚن،  لوسن  وٲلۍ  چِھنہٕ  مےٚ  ٹٲٹھۍ۔"
  },
  {
    "verse_id": 77,
    "translation": "پتہٕ  ییٚلہِ  زوٗن  وُچِھن  پرٛزلان  تہٕ  ووٚنُن  یِہ  چُھ  میون  ربّ،  مگر  ییٚلہِ  سۅ  تہِ  لوٗس  تہٕ  ووٚنُن،  اگر  میٲنۍ  ربّن  مےٚ  رہنمٲیی  آسہِ  ہے  نہٕ  کٔرمٕژ  تیٚلہِ  آسٕہا  بٕتہِ  گُمراہ  لُکن  منٛز  شٲمل  گوٚمُت۔"
  },
  {
    "verse_id": 78,
    "translation": "پتہٕ  ییٚلہِ  آفتاب  وُچُھن  تابان  تہٕ  ووٚنُن،  یِہ  چُھ  میون  ربّ،  یِہ  چُھ  سارِوٕے  کھۅتہٕ  بوٚڈ۔  مگر  ییٚلہِ  سُتہِ  لوٗس  تہٕ  ابراہیمؑ  چِھ  کرٛیکھ  دِوان،  اے  برادرانِ  قوم،  بٕہ  چُھس  تِمن  سارِنٕے  بے  زار  یِم  توٚہۍ  اللہ  تعالیٰ  سٕندۍ  شریک  چُھوکھ  ٹھٔہراوان۔  ﴿یَتھ  جایِہ  چھےٚ  حضرت  ابراہیم  علیہ  السلامن  ہٕندِ  ابتدٲیی  تفکّرٕچ  کیفیت  بیان  کرنہٕ  آمٕژ  یُس  نبوّت کِس  منصبس  پیٚٹھ  سرفراز  سپدنہٕ  برونٛہہ  تِہندِ  خٲطرٕ  حقیقتس  تام  واتنُک  ذریعہ  بنیاو۔  اتھ  منٛز  چُھ  وَننہٕ  آمُت  زِ  اکھ  صحیح  دماغ  تہٕ  صحیح  نظر  تھاون  وول  انسان  ییٚمۍ  سراسر  شرکہٕ کِس  ماحولس  منٛز  أچھ  آسہِ  مژراوِمژٕ،  کِتھہٕ  پٲٹھۍ  سپُد  کائنات کیٚن  آثارن  ہُند  مشٲہدٕہ  کٔرِتھ  تہٕ  تِمن  پیٚٹھ  صحیح  غور  و  فکر  کٔرِتھ  حقٕچ  کتھ  معلوم  کرنس  منٛز  کامیاب﴾"
  },
  {
    "verse_id": 79,
    "translation": "مےٚ  کوٚر  یکسُو  سپدِتھ  پنُن  رۅخ  تس  ہستی  کُن  ییٚمۍ  زمین  تہٕ  آسمان  چِھ  پٲدٕ  کٔرِمٕتۍ  تہٕ  بٕہ  چُھس  نہٕ  ہرگز  شرک  کرن  والیو  منٛزٕ۔"
  },
  {
    "verse_id": 80,
    "translation": "تٔمۍ  سٕندۍ  قومن  لٲج  تَس  سٍتۍ  ژُوٕنۍ،  پتہٕ  ووٚن  تٔمۍ  پننِس  قومس،  کیا  توٚہۍ  لُکھ  چِھوا  اللہ  تعالیٰ  سٕندِس  معاملس  منٛز  مےٚ  سٍتۍ  ژُوان؟  حلانکہ  تٔمۍ  چھےٚ  مےٚ  سیٚز  وَتھ  ہٲومٕژ  تہٕ  بٕہ  چُھس  نہٕ  تُہٕندیٚن  ٹھٔہراونہٕ  آمتیٚن  شریکن  کھۅژان۔  آ،  ہرگاہ  میون  ربّ  کینہہ  ییٚژِھہ  تیٚلہِ  ہیٚکہِ  سُہ  ضرور  سپدِتھ،  میٲنِس  ربّ  سُند  علم  چُھ  پرٛتھ  چیزس  پیٚٹھ  چھٲوِتھ،  تیٚلہِ  کیا  توٚہۍ  یِیِو نا  ہوشس  منٛز؟  ﴿دراصل  چُھ  لفظ  تَذَکّر  استعمال  سپُدمُت  ییٚمیُک  صحیح  مفہوم  یِہ  چُھ  زِ  اکھ  شخص  یُس  غفلتس  تہٕ  مشرپھَس  منٛز  آسہِ  ہیٚنہٕ  آمُت  تہٕ  وۅٹھ  کھیٚتھ  پیٚیِہ  تَس  سُہ  چیز  یاد  یُس  تس  مٔشِتھ  اوس  گوٚمُت،  اَمی  موجوب  چُھ  اَسہِ  اَفَلا  تَتَذَکّرُون  ہَس  یِہ  ترجمہٕ  کوٚرمُت﴾"
  },
  {
    "verse_id": 81,
    "translation": "تہٕ  بٕہ  کِتھہٕ  پٲٹھۍ  کھۅژٕ  ٲخٕر  تُہٕندیٚن  ٹھٔہراونہٕ  آمتیٚن  شریکن  ییٚلہِ  زن  توٚہۍ  خُدایس  سٍتۍ  تِم  چیز  خُدٲیی  منٛز  شریک  بناونس  چِھو  نہٕ  کھۅژان  یِہندِ  خٲطرٕ  تٔمۍ  تۅہیِہ  پیٚٹھ  کانٛہہ  سَنَد  چَھنہٕ  نٲزِل  کٔرمٕژ؟  اَسہِ  دۅشوٕیَو  فریقو  منٛزٕ  کُس  چُھ  زیادٕہ  اَمنُک  تہٕ  اطمینانُک  حقدار؟  ؤنِو  اگر  تۅہیِہ  کینہہ  علم  چُھو۔"
  },
  {
    "verse_id": 82,
    "translation": "درحقیقت  چُھ  اَمن  تِمنٕے  خٲطرٕ  تہٕ  سِیٚزِ  وَتہِ  پیٚٹھ  چِھ  تِمے  یِمَو  ایمان  اوٚن  تہٕ  یِمَو  پنُن  ایمان  ظلمہٕ  سٍتۍ  آلودٕہ  کوٚر  نہٕ۔"
  },
  {
    "verse_id": 83,
    "translation": "یِہ  ٲس  سٲنۍ  سۅ  حُجت  یۅسہٕ  اَسہِ  ابراہیم  علیہ  السلامس  تٔمۍ  سٕندِس  قومس  مقابلہٕ  عطا  کٔر،  أسۍ  یَس  یَژھان  چِھ  تَس  چِھ  بُلند  مرتبہٕ  عطا  کران  حق  چُھ  یِہ  زِ  تُہُند  ربّ  چُھ  سیٚٹھاہ  حکمت  وول  تہٕ  زانن  وول۔"
  },
  {
    "verse_id": 84,
    "translation": "پتہٕ  دِیُت  اَسہِ  ابراہیم  علیہ  السلامس  اسحاقؑ  تہٕ  یعقوب  علیہ  السلامس  ہِیوٗ  اولاد  تہٕ  پرٛتھ  أکِس  ہٲو  سِیٔز  وَتھ  ﴿سۅے  سِیٔز  وَتھ  یۅسہٕ﴾  ییٚمہِ  برونٛہہ  نوح  علیہ  السلامس  ہٲومٕژ  ٲس،  تہٕ  تٔمۍ  سٕندی  نسلہٕ  منٛزٕ  ﴿بخُش  ہدایت﴾  داوٗد،  سلیمان،  ایوب،  یوسف،  موسیٰ،  تہٕ  ہارون  علیھمُ  السلامن  یِتھہٕ  پٲٹھۍ  چِھ  أسۍ  نیکوکارن  تِہِنزِ  نیکی  ہُند  بدلہٕ  دِوان۔"
  },
  {
    "verse_id": 85,
    "translation": "﴿تٔمۍ  سٕندِوٕے  اولادَو  منٛزٕ  کوٚر  ہدایت﴾  زکریا  تہٕ  یحییٰ  تہٕ  الیاس  علیھمُ  السلامن،  پرٛتھ  کانٛہہ  اوس  تِمَو  منٛزٕ  صالح۔"
  },
  {
    "verse_id": 86,
    "translation": "﴿تٔمۍ  سٕندی  خاندان  منٛزٕ﴾  اسماعیل،  الیسع،  تہٕ  یونس  تہٕ  لوط  ﴿علیھمُ  السلامس  ہٲو  وَتھ﴾  یِمو  منٛزٕ  کٔر  اَسہِ  پرٛتھ  أکِس  دُنیا  والیٚن  پیٚٹھ  فضیلت  عطا۔"
  },
  {
    "verse_id": 87,
    "translation": "بیٚیہِ  نوٲزۍ  اَسہِ  تِہِندۍ  آباو  اجداد  تہٕ  تِہِندۍ  اولاد  تہٕ  تِہِندیو  بایَو  منٛزٕ  واریاہ،  تِم  ژٲرۍ  پننہِ  خدمت  خٲطرٕ  تہٕ  تِمن  کٔر  سیٚزِ  وَتہِ  کُن  رہنمٲئی۔"
  },
  {
    "verse_id": 88,
    "translation": "یِہ  چُھ  اللہ  تعالیٰ  سُند  ہدایت  ییٚمہِ  سٍتۍ  سُہ  یَس  یژھان  چُھ  تس  چُھ  رہنمٲیی  کران  البتہ  اگر  یِمَو  لُکو  شرک  آسہِ  ہے  کوٚرمُت  تیٚلہِ  گژِھہِ  ہے  یُہُند  سورُے  کوٚرمُت  کرٛوومُت  ضائع۔"
  },
  {
    "verse_id": 89,
    "translation": "یِم  ٲسۍ  تِم  لُکھ  یِمن  اَسہِ  کتاب  تہٕ  حکم  تہٕ  نبوّت  ٲس  عطا  کٔرمٕژ۔  ﴿یَتھ  جایِہ  چھےٚ  انبیاء  علیھم  السلامن  ترٛے  چیز  عطا  کرنٕچ  ذکر  آمٕژ۔  اکھ  کتاب  یعنی  اللہ  تعالیٰ  سُند  ہدایت  نامہٕ۔  بیاکھ  حکم  یعنی  ہدایت  نامُک  صحیح  فہم  تہٕ  اَمِکۍ  اصول،  زندگی  ہٕندیٚن  معاملاتن  پیٚٹھ  موٲفق  کرنٕچ  صلٲحیت،  تہٕ  زندگی  ہٕندیٚن  مسٲیلن  منٛز  فٲصلہٕ  کُن  راے  قٲیم  کرنٕچ  خدا  داد  قٲبلیت۔  ترٛییم  نبوّت،  یعنی  یِہ  منصب  زِ  تِم  کرن  امہِ  ہدایت  نامہٕ  مطابق  اللہ  تعالیٰ  سٕندیٚن  خلقن  رہنمٲئی﴾  وۅنۍ  اگر  یِم  لُکھ  اَتھ  ماننہٕ  نِشہِ  انکار  چِھ  کران  ﴿کانٛہہ  پرواے  چُھنہٕ﴾  اَسہِ  چھےٚ  بیٚیہِ  کینژھن  لُکن  یِہ  نعمت  حوالہٕ  کٔرمٕژ  یِم  اتھ  مُنکِر  چِھنہٕ۔"
  },
  {
    "verse_id": 90,
    "translation": "اے  نبیؐ،  تِمے  لُکھ  ٲسۍ  اللہ  تعالیٰ  سٕندِ  طرفہٕ  ہدایت  یافتہٕ،  تِہٕنزِی  وَتہِ  پیٚٹھ  پٔکِو  توٚہۍ،  تہٕ  ؤنِو  زِ  بٕہ  چُھس  نہٕ  ﴿اتھ  تبلیغ  تہٕ  ہدایت چہِ﴾  کامہِ  پیٚٹھ  تۅہیِہ  نِشہِ  کُنہِ  اُجرتُک  طٲلب  کینہہ۔  یِہ  چھےٚ  اکھ  عام  نصیحت  تمام  دُنیا  والیٚن  خٲطرٕ۔"
  },
  {
    "verse_id": 91,
    "translation": "یِمو  لُکو  کٔر  نہٕ  خُدایس  قدر  یِتھہٕ  پٲٹھۍ  تس  قدٕر  کرنُک  حق  اوس،  ﴿یعنی  خُدایس  متعلق  کوٚرُکھ  غلط  اندازٕہ﴾  ییٚلہِ  ووٚنُکھ  خُداین  چُھنہٕ  کٲنٛسہِ  بشرس  پیٚٹھ  کِہِنۍ  نٲزِل  کوٚرمُت  یِمن  پٕرٛژِھو  سۅ  کتاب  یۅسہٕ  موسیٰ  علیہ  السلامن  أنۍ مٕژ  ٲس،  یۅسہٕ  تمام  انسانن  خٲطرٕ  روشنی  تہٕ  ہدایت  ٲس،  یۅسہٕ  توٚہۍ  چَھلہِ  چَھلہِ  چُھون  کران،  کمٕے  چِھو  ہاوان  تہٕ  واریاہ  کینہہ  چِھو  چُھپاوان،  تہٕ  ییٚمہِ  ذریعہ  تۅہیِہ  سُہ  علم  اوسُو  دِنہٕ  آمُت  یُس  نہٕ  تۅہیِہ  حٲصل  اوسُو  تہٕ  نہ  اوس  تُہندِس  مٲلِس  بُڈِببس،  ٲخر  تمِیُک  نٲزِل  کرن  وول  کُس  اوس؟  ﴿چونکہ  یِہ  جواب  چُھ  یہودیٚن  دِنہٕ  یِوان  امہِ  موجوب  چُھ  دلیلہِ  رٔنگۍ  حضرت  موسیٰ  علیہ  السلامس  پیٚٹھ  توراتُک  نزول  پیش  کرنہٕ  آمُت،  تِکیازِ  یِم  ٲسۍ  خۅد  اَمِکۍ  قٲیل۔  ظٲہر  چُھ  زِ  یُہُند  یِہ  تسلیم  کرُن  زِ  حضرت  موسیٰ  علیہ  السلامس  پیٚٹھ  ٲس  توراۃ  نازل  سپزمٕژ،  چُھ  پٲنۍ  پانے  یِہندِ  اَمہِ  قَولُک  تردید  کران  زِ  خُداین  چُھنہٕ  کٲنٛسہِ  بشرس  پیٚٹھ  کِہِنۍ  نٲزِل  کوٚرمُت،  بیٚیہِ  چھےٚ  کم  از  کم  امہِ  نِشہِ  یِہ  کتھ  ثٲبت  سپدان  زِ  بشرس  پیٚٹھ  ہیٚکہِ  اللہ  تعالیٰ  سُند  کلام  نٲزِل  سپدِتھ  تہٕ  سپُدمُت  تہِ  چُھ﴾  بس  یُتُے  ؤنِو  زِ  اللہ،  پتہٕ  ترٲوِیوٗکھ  یِم  پننیٚن  دلیل  بٲزین  سٍتۍ  گندنہٕ  خٲطرٕ۔"
  },
  {
    "verse_id": 92,
    "translation": "﴿تمی  کتابہِ  ہٕندۍ  پٲٹھۍ﴾  چھےٚ  یِہ  اکھ  کتاب  یۅسہٕ  اَسہِ  چھےٚ  نٲزِل  کٔرمٕژ۔  سیٚٹھاہ  خیر  و  برکت  واجِنۍ  چھےٚ،  تَمہِ  چیزُک  چھےٚ  تصدیق  کران  یُس  اَمہِ  برونٛہہ  اوس  آمُت  تہٕ  امہِ  موجوب  چھےٚ  نٲزل  کرنہٕ  آمٕژ  زِ  اَمہِ کہ  ذریعہ  کٔرِیوٗکھ  توٚہۍ  بٔستِیَن  ہٕندِ  امہِ  مرکزٕکۍ  ﴿یعنی  مکّہ﴾  تہٕ  اَتھ  أندۍ  پٔکۍ  روزن  وٲلۍ  خبردار،  یِم  لُکھ  ٲخرتس  مانان  چِھ  تِم  چِھ  یتھ  کتابہِ  پیٚٹھ  ایمان  انان  تہٕ  تِہُند  حال  چُھ  یِہ  زِ  پننیٚن  نمازن  ہٕنز  چِھ  پابندی  کران۔"
  },
  {
    "verse_id": 93,
    "translation": "تہٕ  تس  شخصہٕ  سٕندِ  کھۅتہٕ  بوٚڈ  ظٲلِم  کُس  آسہِ  یُس  خُدایس  اَپُز  بہتان  لاگہِ،  یا  وَنہِ  زِ  مےٚ  پیٚٹھ  چھےٚ  وحی  آمٕژ  ییٚلہِ  زن  تس  پیٚٹھ  کٕہٕنۍ  وَحی  آسہِ  نہٕ  نٲزِل  کرنہٕ  آمٕژ،  یا  یُس  اللہ  تعالیٰ  سٕندیٚن  نٲزِل  کرنہٕ  آمتیٚن  چیزن  ہٕندِس  مقابلس  منٛز  وَنہِ  زِ  بٕہ  ہاوٕہ  یُتُھے  کانٛہہ  چیز  نٲزِل  کٔرِتھ؟  کاش  توٚہۍ  وُچھہوٗکھ  ظٲلِم  تتھ  حالتس  منٛز  ییٚمہِ  ساعتہٕ  تِم  موت چِہ  سختی  منٛز  غۅطہٕ  آسٕہَن  کھیٚوان  تہٕ  فرشتہٕ  آسٕہن  اتھہٕ  پِلنٲوۍ  پلنٲوۍ  ونان  زِ،  ؤلِو  کٔرِو  پنُن  زُو،  اَز  یِیَو  تۅہیِہ  تِمن  کتھن  ہٕندِس  پاداشس  منٛز  ذِلتُک  عذاب  دِنہٕ  یِمہٕ  توٚہۍ  خُدایس  تُہمت  لگٲوِتھ  ناحق  ٲسِو  بکان،  تہٕ  تٔمۍ  سٕندیٚن  آیاتن  ہٕندِس  مقابلس  منٛز  ٲسِو  سرکشی  ہاوان۔"
  },
  {
    "verse_id": 94,
    "translation": "﴿تہٕ  اللہ  تعالیٰ  فرماویٚکھ﴾  رٔٹۍ تو،  وۅنۍ  سپدِو  توٚہۍ  تِتھے  پٲٹھۍ  تنِ  تنہا  اَسہِ  برونٛہہ  کنہِ  حٲضر  یِتھہٕ  پٲٹھۍ  اَسہِ  توٚہۍ  گۅڈنِچہِ  پِھرِ  تنہا  ٲسِو  پٲدٕ  کٔرِمٕتۍ،  یِکینژھاہ  دُنیاہس  منٛز  اسہِ  تۅہیِہ  دِیتمُت  اوسُو  سُہ  سورُے  کینہہ  چِھو  پتھ  کُن  ترٲوِتھ  آمٕتۍ،  بیٚیہِ  چِھنہٕ  وۅنۍ  أسۍ  تِمن  تُہندیٚن  سفٲرش  دَرن  کُن  تہِ  وُچھان  یِمن  متعلق  توٚہۍ  سمجھان  ٲسِو  زِ  تۅہیِہ  بکار  یِنس  منٛز  چُھ  تِہُنٛد  تہِ  کینہہ  حصہٕ،  تۅہیِہ  یِم  پانہٕ وٲنۍ  رٲبطہٕ  ٲسۍ  تِم  ژھیٚنۍ  سٲری  تہٕ  تِم  سٲری  رٲوِو  تۅہیِہ  یُہُند  تۅہیِہ  بوش  اوسُو۔"
  },
  {
    "verse_id": 95,
    "translation": "دانس  تہٕ  آنچہِ  پھاٹوَن  وول  چُھ  اللہ  تعالیٰ۔  ﴿یعنی  زمین  کیو  تَہَو  منٛز  بیٲلۍ  پھوٚل  پھاٹوِتھ  تمہِ  منٛز  کُلِیُک  کوٚٹ  کڑن  وول﴾  سُے  چُھ  زِندس  کڑان  مۅردس  نِشہِ  تہٕ  سُے  چُھ  مۅردس  زِندس  نِشہِ  کڑن  وول۔  ﴿زندٕہ  کڑن  مۅردس  نِشہِ،  اَمِیُک  مطلب  چُھ  بے  جان  مادٕہ  نِشہِ  زندٕہ  مخلوق  پٲدٕ  کرٕنۍ،  تہٕ  زندٕہ  نِشہِ  مۅردٕہ  کڑنُک  مطلب  چُھ،  جاندار  چیزٕ  منٛزٕ  بے جان  مادٕہ  خٲرج  کرٕنۍ﴾  یِمہٕ  سارے  کامہِ  کرن  وول  چُھ  اللہ  تعالیٰ،  پتہٕ  کور  کُن  چِھو  توٚہۍ  ڈلان  پکان؟"
  },
  {
    "verse_id": 96,
    "translation": "سُے  چُھ  رٲژ  ہُند  پردٕہ  ژٔٹِتھ  صُبح  کڑان،  تٔمی  چھےٚ  رات  سکونُک  وقت  بنٲومٕژ،  تٔمی  چُھ  زوٗن  تہٕ  آفتاب  کھسنُک  تہٕ  لوسنُک  حساب  مقرر  کوٚرمُت،  یِم  سٲری  چِھ  تس  زبردست  قدرت  تہٕ  علم  تھاون  وٲلۍ  سٕندۍ  ٹھۂراونہٕ  آمٕتۍ  اندازٕہ۔"
  },
  {
    "verse_id": 97,
    "translation": "تہٕ  سُے  چُھ  ییٚمۍ  تُہندِ  خٲطرٕ  تارک  بنٲوۍ  صحرا  تہٕ  سمندرن  ہٕنزن  انہِ  گٹن  منٛز  وتھ  معلوم  کرنٕکۍ  ذریعہ،  وُچِھو  اسہِ  چھےٚ  نشٲنیِہ  کھوٗلتھ  بیان  کرِمژٕ  تِمن  لُکن  خٲطرٕ  یِمن  علم  چُھ۔  ﴿یعنی  امہِ  حقیقت چِہ  نشٲنیِہ  زِ  اللہ  تعالیٰ  چُھ  صرف  اکھ،  کانٛہہ  بیاکھ  چُھنہٕ  خُدایی  ہٕندۍ  صفات  تھاوان،  نہ  چُھ  خُدٲیی  ہٕندیٚن  اختیارن  منٛز  حصہٕ دار،  تہٕ  نہ  چُھ  خُدٲیی  ہٕندیٚن  حقوقن  منٛز  کُنہِ  حقُک  حقدار۔﴾"
  },
  {
    "verse_id": 98,
    "translation": "تہٕ  سُے  چُھ  ییٚمۍ  توٚہۍ  اکہِ  جانہٕ  نِشہِ  پٲدٕ  کٔرۍنو،  پتہٕ  چُھ  پرٛتھ  کٲنٛسہِ  ہٕندِ  خٲطرٕ  اکھ  جاے  قرار  بیٚیہِ  تٔمۍ  سٕندِ  خٲطرٕ  اکھ  حوالہٕ  کرنٕچ  جاے،  یِمہٕ  نشٲنیِہ  چھےٚ  اسہِ  واضح  کرِمژٕ  تِمن  لُکن  خٲطرٕ  یِمن  سۅد بۅد  چھےٚ۔"
  },
  {
    "verse_id": 99,
    "translation": "تہٕ  سُے  چُھ  ییٚمۍ  آسمانہٕ  وول  آب،  پتہٕ  وۅپدٲوِن  تمہِ  سٍتۍ  پرٛتھ  قسمٕکۍ  کُلۍ  کٔٹۍ،  پتہٕ  کٔرِن  امہِ  سٍتۍ  سبز  سبز  ڈوٗرۍ  تہٕ  کُلۍ  پٲدٕ،  پتہٕ  کٔڑِن  یِمو  منٛزٕ  تَہس  پیٚٹھ  تہہ  تھاون  وٲلۍ  دانہٕ،  تہٕ  کھٔزٕر  پھُلیہ  سٍتۍ  کٔرِن  میٚوَن  ہٕندۍ  گُرنٕے  گُرن  پٲدٕ  یِم  بارٕ  سٍتۍ  نرمان  چِھ  بیٚیہِ  لگٲوِن  دَچھہِ  ہٕنٛدۍ،  زیتون  تہٕ  دٲنن  ہٕندۍ  باغ۔  یِہندۍ  میوٕہ  اکھ  أکِس  سٍتۍ  ہِشر  تہِ  تھاوان  چِھ  تہٕ  بیٚیہِ  چھےٚ  پرٛتھ  اکہِ چِہ  خصوصیتہٕ  بیٚون  بیٚون  تہِ،  یِم  کُلۍ  ییٚلہِ  پھۅلان  چِھ،  یِہندِس  میوٕہ  نیرنس  تہٕ  پتہٕ  یِہندِس  پینہٕ  کِس  کیفیتس  پیٚٹھ  ترٲوِتو  ہَنا  غورٕ  سان  نظر،  یِمن  چیزن  منٛز  چھےٚ  نِشٲنیِہ  تِمن  لُکن  خٲطرٕ  یِم  ایمان  انان  چِھ۔"
  },
  {
    "verse_id": 100,
    "translation": "اتھ  پیٚٹھ  تہِ  ٹھہرٲوۍ  لُکو  جِن  اللہ  تعالیٰ  سٕندۍ  شریک،  ﴿یعنی  پننہِ  وہمہٕ  گُمانہٕ  سٍتۍ  کوٚرُکھ  مقرر  زِ  کائنات کِس  نظامَس  منٛز  تہٕ  انسان  سُند  قسمت  بناونس  تہٕ  بگاڑنس  منٛز  چھےٚ  خُدایس  ورٲے  باقی  پوشیدٕہ  ہستیہ  تہِ  شریک۔  کانٛہہ  چُھ  روٗدُک  دیوتا  تہٕ  کانٛہہ  چُھ  کُلۍ  کٔٹۍ  وۅپداونُک،  کانٛہہ  چھےٚ  دَولتچٕ  دیوی  تہٕ  کانٛہہ  چھےٚ  بیمارِ  ہٕنز،  امہِ  قسمٕکۍ  فضول  اعتقاد  چِھ  دُنیا کیٚن  تمام  مُشرک  قومن  منٛز،  اَرواحَن،  شیطانن،  راکشَسن،  دیوتاہن  تہٕ  دیویَن  متعلق  لبنہٕ  یِوان۔﴾  حالانکہ  سُہ  چُھ  تِہُنٛد  خٲلق  تہٕ  زاننہٕ  ماننہٕ  ورٲے  کٔرِکھ  تٔمۍ  سٕندِ  خٲطر  نیٚچِوۍ  تہٕ  کورِ  تصنیف،  حالانکہ  سُہ  چُھ  پاک  تہٕ  بالاتر  تِمو  کتھو  نِشہِ  یِمہٕ  یِم  لُکھ  ونان  چِھ۔"
  },
  {
    "verse_id": 101,
    "translation": "سُہ  چُھ  آسمانن  ہُند  تہٕ  زمینُک  ایجاد  کرن  وول،  تس  کِتھہٕ  پٲٹھۍ  ہیٚکہِ  کانٛہہ  نیچُو  ٲسِتھ  ییٚلہِ  زن  تس  کانٛہہ  زندگی  ہُند  شریکٕے  چُھنہٕ،  تٔمۍ  چُھ  ہرکانٛہہ  چیز  پٲدٕ  کوٚرمُت  تہٕ  تس  چُھ  ہر  کُنہِ  چیزُک  علم۔"
  },
  {
    "verse_id": 102,
    "translation": "یِہ  چُھ  اللہ  تعالیٰ،  تُہُند  ربّ،  کانٛہہ  خُداے  چُھنہٕ  تس  ورٲے،  پرٛتھ  چیزُک  خٲلق،  لہٰذا  کٔرِو  توٚہۍ  تٔمۍ سٕنزے  بندگی،  تہٕ  سُہ  چُھ  پرٛتھ  چیزُک  کفیل۔"
  },
  {
    "verse_id": 103,
    "translation": "نظرٕ  ہیٚکن  نہٕ  تس  لٔبِتھ  تہٕ  سُہ  چُھ  نظرٕ  لَبان،  سُہ  چُھ  سیٚٹھاہ  بٲریک  بین  ﴿راز  زانَن  وول﴾  تہٕ  باخبر۔"
  },
  {
    "verse_id": 104,
    "translation": "وُچِھو  تۅہیِہ  نِشہِ  چھےٚ  تُہٕندِس  ربّ  سٕندِ  طرفہٕ  بصیرت چِہ  روشنیِہ  آمژٕ،  وۅنۍ  یُس  بینٲیی  کٲم  ہیٚیِہ،  پانسٕے  خٲطرٕ  کرِ  رُت  تہٕ  یُس  اوٚن  بنہِ،  پانہٕ  تُلہِ  نقصان،  بٕہ  چُھس  نہٕ  تۅہیِہ  پیٚٹھ  کانٛہہ  پاسبان۔  ﴿یِہ  حصہٕ  اگرچہِ  اللہ  تعالیٰ  سُند  کلام  چُھ  نبی  صلی  اللہ  علیہ و سلمن  ہٕندِ  طرفہٕ  ادا  سپدان،  یِتھہٕ  پٲٹھی  سورۂ  فاتحہ  چُھ  اللہ  تعالیٰ  سُند  کلام  مگر  چُھ  بندن  ہٕنزِ  زیوِ  ادا  سپدان۔  بٕہ  چُھس  نہٕ  تۅہیِہ  پیٚٹھ  پاسبان،  یعنی  میٲنۍ  کٲم  چھےٚ  بس  یِژٕے  زِ  یِہ  روشنی  کرٕ  تۅہیِہ  برونٛہہ  کنہِ  پیش۔  امہِ  پتہٕ  چھےٚ  أچھ  مٕژرٲوِتھ  وُچُھن  یا  نَہ  وُچُھن  تُہٕنز  کٲم۔  مےٚ  چَھنہٕ  یِہ  کٲم  سُپرد  کرنہٕ  آمٕژ  زِ  یِمو  خۅد  چھےٚ  پانہٕ  أچھ  بند  کرِمژٕ،  تِہنزٕ  أچھ  مٕژراوٕ  زبردستی  تہٕ  یِکینژھاہ  تِم  چِھنہٕ  وُچھان  سُہ  ہاوکھ  بٕے۔﴾"
  },
  {
    "verse_id": 105,
    "translation": "یِتھہٕ  پٲٹھۍ  چِھ  أسۍ  بار  بار  پنٕنۍ  آیات  مختلف  طریقو  بیان  کران  تہٕ  امہِ  موجوٗب  چِھ  کران  زِ  یِم  لُکھ  وَنن،  ژٕہ  چُھکھ  کَس  تام  نِشہِ  پٔرِتھ  آمُت،  تہٕ  یِم  لُکھ  علم  چِھ  تھاوان  تِمن  پیٚٹھ  کرو  أسۍ  حقیقت  روشن۔"
  },
  {
    "verse_id": 106,
    "translation": "اے  نبیؐ،  ییٚمہِ  وحی  ہٕنز  پیروی  گٔژِھو  کران  یۅسہٕ  تۅہیِہ  پیٚٹھ  تُہندِس  ربّ  سٕندِ  طرفہٕ  نٲزِل  چھےٚ  سپزمٕژ،  تِکیازِ  تس  أکِس  ربّس  ورٲے  چُھنہٕ  کانٛہہ  خُداے  تہٕ  یِمن  مُشرکن  پتہٕ  مَہ  لٔگِو۔"
  },
  {
    "verse_id": 107,
    "translation": "اگر  اللہ  تعالیٰ  سٕنز  مشیت  آسہِ  ہے  تیٚلہِ  ﴿ہیٚکہِ  ہے  سُہ  تِیُتھ  بند و بست  کٔرِتھ  زِ﴾  یِم  لُکھ  کرہن  نہٕ  شرک،  توٚہۍ  چِھو  نہٕ  اسہِ  یِمن  پیٚٹھ  پاسبان  مُقرر  کٔرِمٕتۍ  تہٕ  نہ  چِھو  توٚہۍ  یِمن  پیٚٹھ  حوالہٕ  دار  ﴿رٲچھ  در﴾۔"
  },
  {
    "verse_id": 108,
    "translation": "تہٕ  ﴿اے  مسلمانو﴾  یِمن  یِم  لُکھ  خُدایس  ورٲے  آلو  چِھ  دِوان  تِمن  مَہ  ؤنِو  بد رد،  یِنہٕ  پتہٕ  یِم  شِرکہٕ  نِشہِ  برونٛہہ  نِیرِتھ  جہالت کِس  بنیادس  پیٚٹھ  خُدایس  لاگن  لیٚکہٕ  ژارنہِ،  اَسہِ  چُھ  یِتھے  پٲٹھۍ  پرٛتھ  دٔرِس  خٲطرٕ  تٔمۍ  سٕنز  عمل  خۅشنما  بنٲومٕژ،  پتہٕ  چُھ  تِمن  پننِس  ربّس  کُن  پوٚت  پھیٖرِتھ  یُن،  تمہِ  ساعتہٕ  وَنہِ  سُہ  تِمن  زِ  تِم  کیا  چِھ  روٗدِمٕتۍ  کران۔"
  },
  {
    "verse_id": 109,
    "translation": "یِم  لُکھ  چِھ  اللہ  تعالیٰ  سٕنٛدۍ  بٔڈۍ  بٔڈۍ  قَسم  ہٲوۍ  ہٲوۍ  وَنان  زِ  اگر  کانٛہہ  نشٲنی  ﴿یعنی  معجزٕہ﴾  اسہِ  برونٛہہ  کُن  یِیہِ  تیٚلہِ  اَنو  أسۍ  تتھ  پیٚٹھ  ایمان۔  اے  نبیؐ،  یِمن  ؤنِو  زِ،  نشٲنیِہ  چھےٚ  اللہ  تعالیٰ  سٕندِس  اختیارس  منٛز۔  تہٕ  تۅہیِہ  کِتھہٕ  پٲٹھۍ  یِیَو  فِکرِ  تارنہٕ  زِ  اگر  نشٲنیِہ  یِن  تہِ،  تیٚلہِ  تہِ  چِھنہٕ  یِم  ایمان  انن  وٲلۍ۔  ﴿یِہ  خطاب  چُھ  مسلمانن  یِم  بے  تاب  سپدِتھ  تمنا  ٲسۍ  کران  زِ  تِژھ  کانٛہہ  نشٲنی  گٔژھ  ظٲہر  سپدٕنۍ  ییٚمہِ  سٍتۍ  تِہندِۍ  گُمراہ  بٲے  سیٚزِ  وَتہِ  پیٚٹھ  یِہَن﴾"
  },
  {
    "verse_id": 110,
    "translation": "أسۍ  چِھ  تِتھے  پٲٹھۍ  یِہندۍ  دِل  تہٕ  نظرٕ  پِھران  یِتھہٕ  پٲٹھۍ  یِمو  گۅڈنِچہِ  لٹہِ  یتھ  ﴿کتابہِ﴾  پیٚٹھ  ایمان  اوس  نہٕ  اوٚنمُت۔  أسۍ  چِھکھ  یِم  یِہنزِ  سرکشی  منٛزٕے  وَتہِ  ڈالنہٕ  موجوب  یَلہٕ  تراوان۔"
  },
  {
    "verse_id": 111,
    "translation": "ہرگاہ  أسۍ  فرشتہٕ  تہِ  یِمن  پیٚٹھ  نٲزِل  کرہوکھ  تہٕ  مۅردٕہ  کرہن  یِمن  سٍتۍ  کتھہٕ،  بیٚیہِ  کرہَو  تمام  دُنیاہکۍ  چیز  یِہنزن  أچھن  برونٛٹھہٕ  کنہِ  جمع،  تمہِ  پتہٕ  تہِ  ٲسۍ  نہٕ  یِم  ایمان  اَنن  وٲلۍ،  اِلّا  یِہ  زِ  مشیتِ  الہٰی  آسہِ  یی  ﴿زِ  یِم  اَنن  ایمان﴾  مگر  اکثر  لُکھ  چِھ  نادٲنی  ہٕنزٕ  کتھہٕ  کران۔"
  },
  {
    "verse_id": 112,
    "translation": "تہٕ  اسہِ  چِھ  یِتھے  پٲٹھۍ  ہمیشہ  شیطان  انسان  تہٕ  شیطان  جِن  پرٛتھ  نبی  سٕندۍ  دشمن  بنٲوِمٕتۍ  یِم  اکھ  أکِس  پیٚٹھ  خۅش  آئندٕہ  کتھہٕ  دوکھہٕ  تہٕ  فریب  رٔنگۍ  القا  چِھ  روٗدِمٕتۍ  کران  ﴿یعنی  دِلس  منٛز  چِھ  وَسوسہٕ  روٗدِمٕتۍ  تراوان﴾  اگر  تُہندِس  ربّہٕ  سٕنز  مشیت  یِہ  آسہِ  ہے  زِ  تِم  گٔژھۍ  نہٕ  یِہ  کرٕنۍ  تیٚلہِ  کرہن  نہٕ  تِم  زٕہٕنۍ،  لہٰذا  ترٲوِیوٗکھ  توٚہۍ  تِم  تِہِندِس  حالس  پیٚٹھ  زِ  روٗزِن  پننہِ  اِفتراپردٲزی  ﴿بہتان  تُھرنس﴾  منٛز  آوٕری۔"
  },
  {
    "verse_id": 113,
    "translation": "﴿یِہ  سورُے  چِھ  أسۍ  یِمن  امہِ  موجوٗب  کرنہٕ  دِوان  زِ﴾  یِم  لُکھ  ٲخرتس  پیٚٹھ  ایمان  چِھنہٕ  تھاوان  تِہندِۍ  دل  سپدَن  اتھ  ﴿خۅشنما  دۅکھس﴾  کُن  مٲیل  تہٕ  تِم  سپدَن  امہِ  نِشہِ  رٲضۍ  تہٕ  تِمن  بُرٲیین  ہُند  کٔرَن  اِکتساب  ﴿اَتُر﴾  یُہُند  اِکتساب  تِم  کرُن  چِھ  یژھان۔  ﴿آیت  110  پیٚٹھہٕ  آیت  113  ہس  تام  یۅسہٕ  کتھ  فرماونہٕ  چھےٚ  آمٕژ  سۅ  چھےٚ  یِہ  زِ،  انسان  سٕندِس  بارس  منٛز  چُھنہٕ  اللہ  تعالیٰ  سُند  قانون  یِہ  زِ  تس  یِیہِ  مَشیّتَس  تحت  تمہِ  طریقہٕ  ہدایت  بخشنہٕ  یِتھہٕ  پٲٹھۍ  کُلِس  چُھ  میوٕہ  نیران  یا  خۅد  بذات  چُھ  انسانس  کلس  مَس  یِوان،  بلکہ  چُھ  تٔمۍ  انسان  دُنیاہس  منٛز  آزمٲیشہِ  خٲطرٕ  پٲدٕ  کوٚرمُت  تہٕ  آزمٲیشہِ  ہٕندِ  غرضہٕ  چھےٚ  یِہ  کتھ  خۅد  تٔمۍ  سٕندِس  اختیارس  پیٚٹھ  تراونہٕ  آمٕژ  زِ  سُہ  چھا  راہِ  راستس  کُن  گژُھن  یژھان  کِنہٕ  گُمرٲہی  کُن۔  اگر  سُہ  پانے  گُمراہ  ییژِھہ  گژُھن  تیٚلہِ  چُھنہٕ  اللہ  تعالیٰ  پننہِ  مشیّت  سٍتۍ  جبراً  تس  ہدایت  دِوان۔﴾"
  },
  {
    "verse_id": 114,
    "translation": "پتہٕ  ییٚلہِ  حال  چُھ  یِہ،  تیٚلہِ  کیا  بٕہ  ژھارنہٕ  خُدایس  ورٲے  بیٚیہِ  کانٛہہ  فٲصلہ  کرن  وول،  حالانکہ  تٔمۍ  چھےٚ  پوٗرٕ  تفصیل  سان  تۅہیِہ  کُن  کتاب  نٲزِل  کٔرمٕژ۔  ﴿یتھ  جایِہ  چِھ  متکلم  نبیؐ  تہٕ  خطاب  چُھ  مُسلمان  کُن﴾  تہٕ  یِمن  لُکن  اسہِ  ﴿تۅہیِہ  برونٛہہ﴾  کتاب  ٲس  دِژمٕژ  تِم  چِھ  زانان  زِ  یِہ  کتاب  چھےٚ  تُہندِس  ربّ  سٕندِ  طرفہٕ  حقہٕ  سان  نٲزِل  سپزمٕژ  لہٰذا  مَہ  گٔژِھو  توٚہۍ  شک  کرن  والیٚن  منٛز  شٲمل۔"
  },
  {
    "verse_id": 115,
    "translation": "تُہندِس  ربّ  سٕنز  کتھ  چھےٚ  پزرٕ  سان  تہٕ  انصاف کہ  اعتبارٕ  سان  کٲمل،  کانٛہہ  چُھنہٕ  اَمِکۍ  فرمان  تبدیل  کرن  وول  تہٕ  سُہ  چُھ  سورُے  کینہہ  بوزان  تہٕ  زانان۔"
  },
  {
    "verse_id": 116,
    "translation": "تہٕ  اے  نبیؐ،  اگر  توٚہۍ  تِمن  لُکن  ہٕندِس  اکثریت  کِس  وننس  پیٚٹھ  پٔکِو  یِم  زمینس  منٛز  بسان  چِھ  تیٚلہِ  ڈالنَو  تِم  تۅہیِہ  اللہ  تعالیٰ  سٕنزِ  وَتہِ  نِشہِ،  تِم  چِھ  محض  گُمانس  پیٚٹھ  پکان  بیٚیہِ  چِھ  قیاس  آرٲیِیِہ  کران۔"
  },
  {
    "verse_id": 117,
    "translation": "درحقیقت  چُھ  تُہُند  ربّ  زیادٕہ  بہتر  زانان  زِ  کُس  چُھ  تٔمۍ  سٕنزِ  وَتہِ  نِشہِ  ڈٔلِتھ  تہٕ  کُس  چُھ  سیٚزِ  وَتہِ  پیٚٹھ۔"
  },
  {
    "verse_id": 118,
    "translation": "پتہٕ  اگر  توٚہۍ  لُکھ  اللہ  تعالیٰ  سٕندیٚن  آیاتن  پیٚٹھ  ایمان  چِھو  تھاوان  تیٚلہِ  یس  جانورس  پیٚٹھ  اللہ  تعالیٰ  سُند  ناو  آسہِ  ہیٚنہٕ  آمُت  تٔمۍ  سُند  ماز  کھیٚیِو۔"
  },
  {
    "verse_id": 119,
    "translation": "کیا  وجہ  چُھ  ٲخر  توٚہۍ  کھیٚیو  نہٕ  سُہ  چیز  یتھ  پیٚٹھ  اللہ  تعالیٰ  سُند  ناو  آسہِ  ہیٚنہٕ  آمُت؟  حالانکہ  یِمن  چیزن  ہُند  استعمال  حالتِ  اِضطرارٕ  وَرٲے  باقی  تمام  حالتن  منٛز  خُداین  حرام  چُھ  کوٚرمُت،  تمِچ  تفصیل  چھےٚ  تٔمۍ  تۅہیِہ  ؤنِمٕژ،  اکثر  لُکن  ہُند  حال  چُھ  یِہ  زِ  علمہٕ  ورٲے  چِھ  محض  پننیٚن  خوٲہشاتن  ہٕندِس  بُنیادس  پیٚٹھ  گُمراہ  کرن  واجِنہِ  کتھہٕ  کران،  یِمن  حدٕ  نیرن  والیٚن  چُھ  تُہُند  ربّ  ٹھیک  پٲٹھۍ  زانان۔"
  },
  {
    "verse_id": 120,
    "translation": "توٚہۍ  بٔچِو  ٹاکارٕ  گناہَو  نِشہِ  تہِ  تہٕ  پوشیدٕہ  گناہَو  نِشہِ  تہِ،  یِم  لُکھ  گناہ  چِھ  کماوان،  تِمن  میلہِ  ضروٗر  پننہِ  امہِ  کمایِہ  ہُند  بدلہٕ۔"
  },
  {
    "verse_id": 121,
    "translation": "تہٕ  یُس  جانور  اللہ  تعالیٰ  سُند  ناو  ہیٚتھ  آسہِ  نہٕ  ذبح  کرنہٕ  آمُت  تٔمۍ  سُند  ماز  مَہ  کھیٚیِو،  یِہ  کرُن  چُھ  فِسق،  شیطان  چِھ  پننیٚن  سٲتھیَن  ہٕندیٚن  دِلن  منٛز  شکوک  تہٕ  اعتراضات  اِلقا  کران  تاکہ  تِم  کرن  تۅہیِہ  سٍتۍ  جھگڑٕ،  البتہٕ  اگر  تۅہیِہ  تِہٕنز  اطاعت  قبول  کٔرٕو  تیٚلہِ  چِھو  پٔزۍپٲٹھۍ  توٚہۍ  مُشرک۔"
  },
  {
    "verse_id": 122,
    "translation": "کیا  سُہ  شخص  یُس  گۅڈٕہ  مۅردٕہ  اوس  پتہٕ  بخٕش  تس  اسہِ  زندگی  تہٕ  تس  کٔر  سۅ  روشنی  عطا  ییٚمہِ کِس  گاشس  منٛز  سُہ  لُکن  درمیان  زندگی  ہٕنز  وَتھ  چُھ  طے  کران،  سُہ  ہیٚکیا  تس  شخصہٕ  سٕندۍ  پٲٹھۍ  ٲسِتھ  یُس  اَنہِ  گٹن  منٛز  آسہِ  ہیٚنہٕ  آمُت  تہٕ  کُنہِ  پٲٹھۍ  آسہِ  نہٕ  تِمو  منٛزٕ  نیران؟  ﴿یعنی  توٚہۍ  کِتھہٕ  پٲٹھۍ  ہیٚکِو  یِہ  توقع  تھٲوِتھ  زِ  یس  انسانس  انسانیتُک  شعور  آسہِ  نصیب  سپُدمُت  تہٕ  یُس  علمہٕ  چِہ  روشنی  منٛز  ہجن  وتن  منٛزباگ  حقٕچ  سِیٔز  وَتھ  صاف  پٲٹھۍ  وُچھان  آسہِ  سُہ  کرِ  تِمن  بے  شعور  لُکن  ہٕندۍ  پٲٹھۍ  دُنیاہس  منٛز  زندگی  بسر  یِم  نادانی  تہٕ  جہالت  کیٚن  انہِ  گٹن  منٛز  دربدر  پھیران  چِھ﴾  کٲفرن  خٲطرٕ  چِھ  یِتھے  پٲٹھۍ  تِہندۍ  اعمال  خۅشنما  بناونہٕ  آمٕتۍ۔"
  },
  {
    "verse_id": 123,
    "translation": "تہٕ  یِتھے  پٲٹھۍ  چِھ  اسہِ  پرٛتھ  بستی  منٛز  تمِکۍ  بٔڈۍ  بٔڈۍ  مُجرم  لگٲوِمٕتۍ  زِ  تَتہِ  وَہراوَن  پننہِ  مکر  و  فریبٕکۍ  زال،  دراصل  چِھ  تِم  پننِس  فریب کِس  زالس  منٛز  پانہٕ  پھسان،  مگر  تِمن  چُھنہٕ  اَمِیُک  شعور۔"
  },
  {
    "verse_id": 124,
    "translation": "ییٚلہِ  تِمن  برونٛہہ  کُن  کانٛہہ  آیت  چھےٚ  یِوان،  تیٚلہِ  چِھ  تِم  ونان،  أسۍ  مانَو  نہٕ  توٚت  تام  یوٚت  تام  نہٕ  سُہ  چیز  پانہٕ  اسہِ  دِنہٕ  یِیہِ  یُس  اللہ  تعالیٰ  سٕندیٚن  رسولن  چُھ  آمُت  دِنہٕ۔  اللہ  تعالیٰ  چُھ  زیادہ  بہتر  زانان  زِ  پننہِ  پیغامبری  ہٕنز  کٲم  کس  ہیٚیِہ  تہٕ  کِتھہٕ  پٲٹھۍ  ہیٚیَس،  نزدیک  چُھ  سُہ  وقت  ییٚلہِ  یِم  مُجرم  پننیٚن  مکٲرِلَن  ہٕندِس  پاداشس  منٛز  خُدایس  نِشہِ  ذِلّت  تہٕ  سخت  عذاب  تُلن۔"
  },
  {
    "verse_id": 125,
    "translation": "لہٰذا  ﴿یِہ  چھےٚ  حقیقت  زِ﴾  یس  اللہ  تعالیٰ  ہدایت  عطا  کرنُک  ارادٕہ  چُھ  کران،  تٔمۍ  سُند  سینہٕ  چُھ  اسلام  خٲطرٕ  مٕژراوان،  تہٕ  یَس  گُمرٲہی  منٛز  تراونُک  ارادٕہ  چُھ  کران،  تٔمۍ  سُند  سینہٕ  چُھ  تنگ  کران۔  تہٕ  تمہِ  آیِہ  چُھس  مۅٹھوان  ﴿زِ  اسلامُک  تصوّر  کرانٕے﴾  چُھ  تس  باسان  زِ  زَنتہٕ  تٔمۍ  سُند  رُوح  لوٚگ  آسمانس  کُن  پرواز  کرنہِ،  یِتھہٕ  پٲٹھۍ  چُھ  اللہ  تعالیٰ  ﴿حقہٕ  نِشہِ  فرار  تہٕ  نفرتچٕ﴾  ناپاکی  تِمن  لُکن  پیٚٹھ  مُسلط  کران  یِم  ایمان  اَنان  چِھنہٕ،  ﴿یتھ  جایِہ  گٔیِہ  یِہ  کتھ  واضح  زِ  یِم  لُکھ  ایمان  چِھنہٕ  انان  اللہ  تعالیٰ  چُھ  تِمنٕے  ہُند  سینہٕ  اسلام  خٲطرٕ  تنگ  کران  تہٕ  تِمن  چُھنہٕ  ہدایت  بخشنُک  ارادٕہ  کران﴾"
  },
  {
    "verse_id": 126,
    "translation": "حالانکہ  یِہ  وَتھ  چھےٚ  تُہٕندِس  ربّ  سٕنز  سِیٔز  وَتھ،  تہٕ  امِکۍ  نشانات  چِھ  تِمن  لُکن  خٲطرٕ  واضح  کرنہٕ  آمٕتۍ  یِم  نصیحت  چِھ  قبول  کران۔"
  },
  {
    "verse_id": 127,
    "translation": "تِہندِس  ربّس  نِشہِ  چُھ  تِہندِ  خٲطرٕ  سلامتی  ہُند  گرٕ،  تہٕ  سُہ  چُھ  تِہُند  سرپرست،  تمہِ  صحیح  طرزِ  عملہٕ کہ  وجہ  کِنۍ  یُس  تِمو  اختیار  چُھ  کوٚرمُت۔"
  },
  {
    "verse_id": 128,
    "translation": "ییٚمہِ  دۅہ  اللہ  تعالیٰ  یِمن  سارنٕے  لُکن  ؤٹِتھ  جمع  کرِ،  تمہِ  دۅہ  کرِ  سُہ  جِنن  ﴿یعنی  شیطان  جِنن﴾  خطاب  تہٕ  فرماویٚکھ  زِ،  اے  گروہِ  جنّ،  تۅہیِہ  کوٚرُو  انسٲنۍ  زُریاتس  پیٚٹھ  خوب  اتھہٕ  صاف  ﴿یعنی  تۅہیِہ  کٔرِیوٗکھ  تِم  پانس  تٲبع﴾۔  انسانو  منٛزٕ  یِم  یِہندۍ  رفیق  ٲسۍ  تِم  کرن  عرض،  پروردگارٕ،  اسہِ  منٛزٕ  کوٚر  پرٛتھ  کٲنٛسہِ  اکھ  بیاکھ  خوب  استعمال،  تہٕ  وۅنۍ  چِھ  أسۍ  تتھ  وقتس  تام  وٲتِمٕتۍ  یُس  ژےٚ  سانہِ  خٲطرٕ  مُقرر  اوسُے  کوٚرمُت۔  اللہ  تعالیٰ  فرماوِ،  اچھا  وۅنۍ  چُھ  نار  تُہُند  ٹھکانہٕ،  اتھ  منز  روٗزِو  توہۍ  ہمیشہ۔  امہِ  نِشہِ  بچن  صرف  تِمے  یِمن  اللہ  تعالیٰ  ییٚژِھہ  بچاوُن،  بے شک  چُھ  تُہُند  ربّ  حکمت  وول  تہٕ  زانن  وول۔"
  },
  {
    "verse_id": 129,
    "translation": "وُچِھو،  یِتھہٕ  پٲٹھۍ  بناووکھ  أسۍ  ﴿ٲخرتس  منٛز﴾  ظٲلِم  اکھ  أکِس  سٕندۍ  سٲتھی  تمہِ  کمایِہ  ہِندِ  وجہ  کِنۍ  یۅسہٕ  تِم  ﴿دُنیاہس  منٛز  اکھ  أکِس  سٍتۍ  رٔلِتھ﴾  کران  ٲسۍ۔"
  },
  {
    "verse_id": 130,
    "translation": "﴿اتھ  موقعس  پیٚٹھ  پٕرٛژِھہ  اللہ  تعالیٰ  یِمن  یِتہِ  زِ﴾  اے  گروہِ  جِنّ  و  اِنس،  تۅہیِہ  نِشہِ  ٲسۍ نا  خۅد  تۅہی  منٛزٕ  تِتھۍ  رسول  آمٕتۍ  یِم  تۅہیِہ  میٲنۍ  آیات  ٲسِو  بوزناوان،  تہٕ  ییٚمہِ  أزِکہِ  دۅہ کہ  انجام  نِشہِ  کھۅژناوان  ٲسِو؟  تِم  وَنن،  آ،  أسۍ  چِھ  پانس  خلاف  پانہٕ  گوٲہی  دِوان۔  اَز  چِھ  دُنیا چِہ  زندگی  یِم  لُکھ  دوکھس  منٛز  ترٲوِمٕتۍ،  مگر  تمہِ  وقتہٕ  دِن  تِم  پانہٕ  پانس  خلاف  گوٲہی  زِ  تِم  ٲسۍ  کٲفر۔"
  },
  {
    "verse_id": 131,
    "translation": "﴿یِہ  شہادت  یِیہِ  تِمن  امہِ  موجوب  رَٹنہٕ  زِ﴾  یِہ  گژِھہ  ثٲبت  زِ  تُہُند  ربّ  اوس  نہٕ  بٔستِیَن  ظلم  کٔرِتھ  تباہ  کرن  وول  کینہہ  ییٚلہِ  زَن  تِہٕندۍ  باشندٕہ  حقیقت  نِشہِ  ناوٲقف  آسن۔"
  },
  {
    "verse_id": 132,
    "translation": "پرٛتھ  کٲنٛسہِ  شخصہٕ  سُند  درجہ  چُھ  تٔمۍ  سٕندِ  عملہِ  ہٕندِ  لحاظہٕ  تہٕ  تُہُند  ربّ  چُھنہٕ  لُکن  ہٕندیٚو  اعمالو  نِشہِ  بے  خبر  کینہہ۔"
  },
  {
    "verse_id": 133,
    "translation": "تُہُند  ربّ  چُھ  بے  نِیاز  تہٕ  مہربانی  چُھ  تٔمۍ  سُند  طریقہٕ،  ہرگاہ  سُہ  ییٚژِھہ  تۅہیِہ  لُکن  نِیَو  تہٕ  تُہٕنزِ  جایِہ  یِمن  ییٚژِھہ  تِمن  لُکن  انہِ،  یِتھہٕ  پٲٹھۍ  تٔمۍ  توٚہۍ  بیٚیہِ  کینژھن  ہٕندِ  نسلہٕ  نِشہِ  تُلِمٕتۍ  چِھنو۔"
  },
  {
    "verse_id": 134,
    "translation": "تۅہیِہ  سٍتۍ  ییٚمہِ  چیزُک  وعدٕہ  چُھ  کرنہٕ  یِوان  سُہ  چُھ  یقیناً  یِنہٕ  وول،  تہٕ  توٚہۍ  چِھو  نہٕ  خُدایس  عٲجز  کرنُک  طاقت  تھاوان۔"
  },
  {
    "verse_id": 135,
    "translation": "اے  نبیؐ،  ؤنِو  زِ  لُکو،  توٚہۍ  روٗزِو  پننہِ  جایِہ  عمل  کران  تہٕ  بٕتہِ  چُھس  پننہِ  جایِہ  عمل  کران،  عنقریب  لگہِ  تۅہیِہ  پے  زِ  انجامِ  کار  کٔمۍ  سٕندِس  حقس  منٛز  چُھ  بہتر  سپدان،  بہرحال  چھےٚ  یِہ  حقیقت  زِ  ظٲلِم  ہیٚکن  نہٕ  فلاح  لٔبِتھ۔"
  },
  {
    "verse_id": 136,
    "translation": "یِمو  لُکو  چُھ  اللہ  تعالیٰ  سٕندِ  خٲطرٕ  خۅد  تٔمۍ  سٕندِوٕے  پٲدٕ  کرنہٕ  آمتیو  زِراعتو  تہٕ  چاروایو  منٛزٕ  اکھ  حصہٕ  مُقرر  کوٚرمُت،  تہٕ  ونان  چِھ  یِہ  چُھ  اللہ  تعالیٰ  سٕندِ  خٲطرٕ،  بزَعمِ  خۅد  ﴿پننی  خیالہٕ﴾،  تہٕ  یِہ  چُھ  سانیٚن  ٹھہراونہٕ  آمتیٚن  شریکن  خٲطرٕ،  پتہٕ  یُس  حصہٕ  یِہندیٚن  ٹھہراونہٕ  آمتیٚن  شریکن  خٲطرٕ  چُھ،  سُہ  چُھنہٕ  خُدایس  واتان  مگر  یُس  خُدایس  خٲطرٕ  چُھ،  سُہ  چُھ  تِہندیٚن  شریکن  واتان۔  ﴿یُس  حصہٕ  تِم  لُکھ  اللہ  تعالیٰ  سٕندِ  ناوٕ  کڑان  ٲسۍ  تَتھ  منٛز  تہِ  ٲسۍ  رنگہٕ  رنگہٕ  چالبٲزِیِہ  کٔرِتھ  کٔمی  کران  روزان  تہٕ  پرٛتھ  طریقہٕ  ٲسۍ  پننیٚن  خۅد  ساختہٕ  شریکن  ہُند  حصہٕ  ہُرراونٕچ  کوٗشش  کران۔  مثلاً  یُس  اناج  یا  پھل  بیترِ  اللہ  تعالیٰ  سٕندِ  ناوٕ  کڑنہٕ  اوس  یِوان  تمہِ  منٛزٕ  اگر  کینہہ  ؤسِتھ  پیٚیِہ ہے  تیٚلہِ  اوس  سُہ  شریکن  ہٕندِس  حصّس  منٛز  شٲمل  یِوان  کرنہٕ،  تہٕ  ہرگاہ  شریکن  ہٕندِ  حصہٕ  منٛزٕ  ؤسِتھ  پیٚیِہ ہے  یا  رَلہِ  ہے  اللہ  تعالیٰ  سٕندِس  حِصّس  منٛز،  تیٚلہِ  اوس  سُہ  واپس  یِوان  تِہندِس  حصس  منٛز  تراونہٕ۔  ہرگاہ  کُنہِ  وجہ  کِنۍ  نذر  و  نیازُک  اناج  خۅد  پانس  استعمال  کرنٕچ  ضرورت  پیٚیِہ  ہیٚکھ  تیٚلہِ  ٲسۍ  اللہ  تعالیٰ  سُند  حصہٕ  کھیٚوان،  مگر  شریکن  ہٕندِس  حصّس  ٲسۍ  اتھہٕ  لاگنس  کھۅژان  زِ  کُنہِ  کِنۍ  گٔژھ  نہٕ  کانٛہہ  وُلٹہٕ  ژٔنڈ  یِن۔﴾  کِتھۍ  بُرٕ  فٲصلہٕ  چِھ  کران  یِم  لُکھ!۔"
  },
  {
    "verse_id": 137,
    "translation": "تہٕ  یِتھے  پٲٹھۍ  چُھ  واریاہن  مُشرکن  خٲطرٕ  یِہندِیو  شریکو  پننیٚن  اولادن  ہُند  قتل  خۅش  کروُن  بنوومُت،  ﴿یتھ  جایِہ  چُھ  شریکن  ہُند  لفظ  دوٚیِمس  أکِس  معنیس  منٛز  وَرتاونہٕ  آمُت  یُس  گۅڈنِکہِ  معنی  نِشہِ  مختلف  چُھ۔  آیت  136  ہَس  منٛز  یِم  شریک  لفظہٕ  سٍتۍ  تعبیر  چِھ  کرنہٕ  آمٕتۍ  تِم  ٲسۍ  تِہٕندۍ  تِم  معبود  یِہٕنز  برکت  یا  سفٲرش  یا  توسُط  یِم  لُکھ  کانٛہہ  نعمت  حٲصل  سپدنس  منٛز  مددگار  ٲسۍ  سمجھان  تہٕ  نعمتُک  شکرانہٕ  کرنٕکۍ  حقدار  زٲنِتھ  ٲسۍ  تِمن  اللہ  تعالیٰ  سٕندۍ  حصہ دار  بناوان۔  اتھ  برعکس  چُھ  یَتھ  آیتس  منٛز  شریک  نِشہِ  مُراد  تِم  انسان  یِمو  قتلِ  اولادُک  رسم  ایجاد  کوٚرمُت  اوس  تہٕ  بیٚیہِ  چِھ  تِم  شیطان  یِمو  یِہ  ظٲلمانہٕ  رسم  تِمن  لُکن  ہٕنزن  نظرن  منٛز  اکھ  جٲیز  تہٕ  پسندیدٕہ  کٲم  بنٲومٕژ  ٲس۔  اہل  عربن  منٛز  آسہٕ  قتلِ  اولاد چِہ  ترٛے  صوٗرتہٕ  رٲیِج  تہٕ  قرآنس  اندر  چُھ  تریشوٕنۍ  کُن  اشارٕہ  کرنہٕ  آمُت۔  ﴿1﴾  کوریٚن  ہُند  قتل،  امہِ  خیالہٕ  زِ  کانٛہہ  گوٚژھ  نہٕ  تِہُند  زامتُر  بَنُن  یا  قبٲئلی  لڑاین  منٛز  گژھنہٕ  تِمہٕ  دشمنن  ہٕندیٚن  اتھن  منٛز  لگنہِ  یا  بیٚیہِ  کُنہِ  وجہ  کِنۍ  گژھنہٕ  تِمہٕ  عزت  والنہِ۔  ﴿2﴾  شُریٚن  ہُند  قتل،  امہِ  خیالہٕ  زِ  تِمن  ہٕندِ  رَچھنُک  پالنُک  بار  تُلن  گژِھہ  مُشکل  تہٕ  روزگار  کیٚن  ذریعن  ہٕنزِ  کمی  ہٕند  رٔنگۍ  بَنَن  تِم  سُہ  بار  یُس  تُلِتھ  ہیٚکو  نہٕ۔  ﴿3﴾  پننیٚن  معبودن  ہٕنز  خوشی  خٲطرٕ  شُرۍ  قربان  کرٕنۍ  تاکہِ  تِمن  کرن  ہلاکتس  منٛز  مبتلا  تہٕ  تِمن  پیٚٹھ  بناون  تِہُند  دین  شکہٕ لد۔  ﴿جاہلیت کہ  زمانٕکۍ  عربٕکۍ  لُکھ  ٲسۍ  پننِس  پانس  حضرت  ابراہیم  علیہ  السلامن  تہٕ  اسماعیل  علیہ  السلامن  ہٕندۍ  پیروکار  وَنان  تہٕ  سمجھان،  تہٕ  اتھ  بنیادس  پیٚٹھ  اوس  تِہُند  خیال  یِہ  زِ  ییٚمہِ  مذہبٕچ  تِم  اتباع  چِھ  کران  سُہ  چُھ  اللہ  تعالیٰ  سُندُے  پسندیدٕہ  مذہب۔  البتہ  اتھ  دینس  منٛز  گٔیِہ  تِہندۍ  مذہبی  پیشوا،  قبیلن  ہٕندۍ  سردار،  خاندانن  ہٕندۍ  زٕٹھۍ  بیٚیہِ  مختلف  لُکھ  رنگہٕ  رنگ  کیٚن  عقیدن،  اعمالن  تہٕ  رسمن  ہُند  اضافہٕ  کران  یِم  پتہٕ  یِنہٕ  والیو  نٔسلو  اصلی  مذہبٕکۍ  جُز  سمجھ  تہٕ  تِہُند  پوٗرٕ  دین  بنیاو  شکہٕ لد﴾  اگر  اللہ  تعالیٰ  ییٚژِھہ  ہے  تیٚلہِ  کرہن  نہٕ  یِم  یِہ،  لہٰذا  ترٲوِیوٗکھ  یِم  زِ  اوٗرۍ  روزن  پننہِ  بہتان  تراشی  اندر۔"
  },
  {
    "verse_id": 138,
    "translation": "وَنان  چِھ  زِ  یِم  جانور  تہٕ  یِم  کھاہ  چِھ  محفوظ،  یِمن  ہیٚکن  صرف  تِمے  لُکھ  کھیٚتھ  یِم  أسۍ  یَژھوکھ  کِھیاوٕنۍ،  حالانکہ  یِہ  پابندی  چھےٚ  تِہٕنز  پانہٕ  بناونہٕ  آمٕژ،  پتہٕ  چِھ  کینہہ  جانور  یِمن  پیٚٹھ  سوٲرۍ  تہٕ  بور  کھالُن  حرام  چُھ  کرنہٕ  آمُت  تہٕ  بیٚیہِ  چِھ  کینہہ  جانور  یِمن  پیٚٹھ  یِم  اللہ  تعالیٰ  سُند  ناو  چِھنہٕ  ہیٚوان،  تہٕ  یِہ  سورُے  کینہہ  چُھ  یِمو  خُدایس  پیٚٹھ  بہتان  لگوومُت،  عنقریب  دِیِہ  یِمن  اللہ  تعالیٰ  یِمن  بہتان  ترٲشِیَن  ہُند  بدلہٕ۔"
  },
  {
    "verse_id": 139,
    "translation": "بیٚیہِ  چِھ  وَنان  زِ  یِکینژھاہ  یِمن  جانورن  شِکمس  منٛز  چُھ  یِہ  چُھ  سانیٚن  مَردن  خٲطرٕ  مخصوص  تہٕ  سانیٚن  مستوراتن  پیٚٹھ  چُھ  حرام،  البتہ  اگر  سُہ  مۅردٕہ  آسہِ  تیٚلہِ  ہیٚکن  دۅشوے  تٔمۍ  سٕندِس  کھینس  منٛز  شریک  سپدِتھ،  یِمہٕ  کتھہٕ  یِمہٕ  یِمَو  بناوِمژٕ  چھےٚ  یُہُند  بدلہٕ  دِیِہ  اللہ  تعالیٰ  یِمن  ضروٗر،  پٔزۍپٲٹھۍ  چُھ  سُہ  حکمت  وول  تہٕ  سارِنٕے  کتھن  ہٕنز  چھےٚ  تس  خبر۔"
  },
  {
    "verse_id": 140,
    "translation": "یقیناً  پیٚیِہ  خسارس  منٛز  تِم  لُکھ  یِمو  پنٕنۍ  اولاد  جہالت کِس  تہٕ  نادٲنی  ہٕندِس  بُنیادس  پیٚٹھ  قتل  کٔرۍ  تہٕ  اللہ  تعالیٰ  سُند  دِیتُمُت  رزق  ٹھٔہرووُکھ  خُدایس  پیٚٹھ  بہتان  ترٲشی  کٔرِتھ  حرام،  یقیناً  ڈٔلۍ  تِم  وَتہِ  نِشہِ  تہٕ  تِم  ٲسۍ  نہٕ  ہرگز  تہِ  سیٚز  وَتھ  لبن  والیو  منٛزٕ۔"
  },
  {
    "verse_id": 141,
    "translation": "سُہ  چھ  اللہ  تعالیٰ  ہٕے  ییٚمۍ  قسمہٕ  قسمٕکۍ  باغ  تہٕ  تاکِستان  ﴿دَچھہِ  رانٛٹھ  دار﴾  تہٕ  نخلستان  ﴿کھٔزٕر  کُلۍ﴾  پٲدٕ  کٔرۍ  زراعت  وۅپدٲوِن  یِمو  منٛزٕ  قسمہٕ  قسمٕکۍ  ماکولات  ﴿کھیٚنہٕ  چیٚنٕک  چیز﴾  حٲصل  چِھ  سپدان،  زیتون  تہٕ  دٲن  کُلۍ  وۅپدٲوِن  یِہندۍ  میوٕہ  شکلہِ  کِنۍ  ہِوی  تہٕ  مزٕہ  رٔنگۍ  بیٚون  بیٚون  چِھ۔  کھیٚیِو  یِہندۍ  پیداوار  ییٚلہِ  یِم  وۅپدن،  تہٕ  اللہ  تعالیٰ  سُند  حق  کٔرِو  ادا  ییٚلہِ  یُہُند  فصل  لوٚنِو۔  تہٕ  حدٕ  مَہ  نِیرِو  زِ  اللہ  تعالیٰ  چُھنہٕ  حدٕ  نیرن  والیٚن  پسند  کران۔"
  },
  {
    "verse_id": 142,
    "translation": "پتہٕ  چُھ  سُے  ییٚمۍ  چاروایَو  منٛزٕ  تِم  جانور  تہِ  پٲدٕ  کٔرۍ  یِمن  سوٲرۍ  تہٕ  بور  تُلنٕچ  کٲم  چھےٚ  یِوان  ہیٚنہٕ  تہٕ  تِم  تہِ  یِم  کھیٚنَس  تہٕ  وَتھراونس  چِھ  بکار  لگان۔  ﴿یعنی  تِہٕندِس  دالس  تہٕ  ییرس  چِھ  فرش  بناونہٕ  یِوان﴾  کھیٚیِو  تِمو  چیزو  منٛزٕ  یِم  خُداین  تۅہیِہ  چِھو  بخشمٕتۍ  تہٕ  شیطان  سٕنز  پیروی  مَہ  کٔرِو،  تِکیازِ  سُہ  چُھ  تُہُند  ٹاکارٕہ  دُشمن۔"
  },
  {
    "verse_id": 143,
    "translation": "یِم  چِھ  ٲٹھ  نر  مادٕہ،  زٕہ  چِھ  تیٖرن  ہٕندِ  قسمٕکۍ  تہٕ  زٕہ  چِھ  ژھاولیٚن  ہٕندِ  قسمٕکۍ۔  اے  نبیؐ،  یِمن  پٕرٛژِھو  زِ  خُداین  چھا  تُہٕندۍ  نَر  حرام  کٔرِمٕتۍ  کِنہٕ  مادٕہ،  کِنہٕ  تِم  بچہِ  یِم  گبیٚن  تہٕ  ژھاوجن  ہٕندیٚن  شکمن  منٛز  آسن؟  صحیح  صحیح  علمہٕ  سان  ؤنِو  مےٚ  اگر  توٚہۍ  پٔزِیٲرۍ  چِھو۔"
  },
  {
    "verse_id": 144,
    "translation": "تہٕ  یِتھ  پٲٹھۍ  چِھ  زٕہ  اونٹہٕ  سٕندِ  قٔسمہٕ  منٛزٕ  تہٕ  زٕہ  چِھ  گٲوِ  ہٕندِ  قٔسمہٕ  منٛزٕ۔  پٕرٛژِھو،  یِہندۍ  نَر  چھا  خُداین  حرام  کٔرِمٕتۍ  کِنہٕ  مادٕہ،  کِنہٕ  تِم  بچہِ  یِم  اونٹنہِ  تہٕ  گٲو  ہٕندِس  شکمس  منٛز  آسن؟  کیا  توٚہۍ  ٲسِوٕہ  تمہِ  ساعتہٕ  حٲضر  ییٚمہِ  ساعتہٕ  خُداین  تِہندِ  حرام  آسنُک  حکم  تۅہیِہ  دِیتُمُت  اوسنو؟  پتہٕ  کُس  آسہِ  تس  شخصہٕ  سٕندِ  کھۅتہٕ  کھٔسِتھ  ظٲلِم  یُس  اَپز  کتھ  خُدایس  کُن  منسوب  کٔرِتھ  وَنہِ  تاکہ  علمہٕ  ورٲے  کرِ  لُکن  غلط  رہنمٲئی،  یقیناً  چُھنہٕ  اللہ  تعالیٰ  یِتھیٚن  ظٲلِمن  سِیٔز  وَتھ  ہاوان۔"
  },
  {
    "verse_id": 145,
    "translation": "اے  نبیؐ،  یِمن  ؤنِو  زِ  یۅسہٕ  وَحی  مےٚ  نِش  آمٕژ  چھےٚ  اتھ  منٛز  چُھنہٕ  مےٚ  کانٛہہ  تِیُتھ  چیز  لبنہٕ  یِوان  یُس  کٲنٛسہِ  کھیٚنہٕ  وٲلِس  پیٚٹھ  حرام  آسہِ،  اِلّا  یِہ  زِ  سُہ  آسہِ  مۅردار،  یا  آسہِ  بہاونہٕ  آمُت  خون،  یا  آسہِ  خنزیر  سُند  ماز  تِکیازِ  سُہ  چُھ  ناپاک  یا  فِسق  آسہِ  زِ  اللہ  تعالیٰ  سٕندِ  ناوٕ  ورٲے  آسہِ  بیٚیہِ  کٲنٛسہِ  ہٕندِس  ناوس  پیٚٹھ  ذبح  کرنہٕ  آمُت۔  ﴿اَمِیُک  مطلب  چُھنہٕ  یِہ  زِ  یِمو  ورٲے  چُھنہٕ  کانٛہہ  چیز  شریعتس  منٛز  حرام  کینہہ،  بلکہ  چُھ  مطلب  یِہ  زِ  حرام  چِھنہٕ  تِم  چیز  یِم  تۅہیِہ  لُکو  حرام  چِھو  کٔرِمٕتۍ  بلکہ  چِھ  حرام  یِم  چیز:  تشریح  خٲطرٕ  وُچِھو  سورۂ  مائدہ  آیت  نمبر  1  تہٕ  4۔﴾  پتہٕ  یُس  شخص  مجبوری  ہٕندِس  حالتس  منٛز  ﴿یِمو  منٛزٕ  کانٛہہ  چیز  کھیٚیِہ﴾  امہِ  ورٲے  زِ  سُہ  آسہِ  نافرمانی  ہُند  ارادٕہ  تھاوان  تہٕ  امہِ  ورٲے  زِ  سُہ  کرِ  ضرورت کہ  حدٕ  نِشہِ  تجاوُز،  تیٚلہِ  چُھ  یقیناً  تُہُند  ربّ  درگُزر  کرن  وول  تہٕ  رحم  فرماون  وول۔"
  },
  {
    "verse_id": 146,
    "translation": "تہٕ  یِمو  لُکو  یہودیت  اختیار  کٔر  تِمن  پیٚٹھ  ٲسۍ  اَسہِ  سٲری  پنجہِ  وٲلۍ  جانور  حرام  کٔرِمٕتۍ،  بیٚیہِ  گٲو  تہٕ  ژھاوجہِ  ہٕنز  چربی  تہِ،  اَمہِ  ورٲے  زِ  یُس  چرب  تِہندِس  کمبرس  یا  تِہندیٚن  أندرمَن  لور  آسہِ  یا  روزِ  أڈجہِ  لور  یِہ  اوس  اسہِ  تِمن  تِہنزِ  سرکشی  ہُند  سزا  دیتُمُت  ﴿مزید  وضاحت  موجوٗب  وُچِھو  سورۂ  آل  عمران  آیت  93  تہٕ  سورۂ  نساء  آیت  160﴾  تہٕ  یِکینژھاہ  أسۍ  یِہ  ونان  چِھ  یِہ  چِھ  بالکل  پوٚز  ونان۔"
  },
  {
    "verse_id": 147,
    "translation": "وۅنۍ  اگر  تِم  تۅہیِہ  بُتھ  پِھرن  تیٚلہِ  ؤنِو  تِمن  زِ  تُہندِس  ربّ  سٕندِ  رحمتُک  دامن  چُھ  وسیع،  تہٕ  مجرمَو  نِشہِ  یِیہِ  نہٕ  تٔمۍ  سُند  عذاب  واپس  پِھرنہٕ۔"
  },
  {
    "verse_id": 148,
    "translation": "یِم  مشرک  لُکھ  وَنن  ﴿تُہٕنزن  یِمن  کتھن  ہٕندِس  جوابس  منٛز﴾  ضرور  زِ،  اگر  اللہ  تعالیٰ  ییٚژِھہ  ہے  تیٚلہِ  نہ  کرہَو  أسۍ  شرک  تہٕ  نہ  کرہَن  سٲنۍ  مٲلۍ  بُڈِبب،  تہٕ  نہ  ٹھہراوٕہَو  أسۍ  کانٛہہ  چیز  حرام۔  ﴿یعنی  تِم  کرن  پنُن  جُرم  تہٕ  پننہِ  غلط  کٲری  خٲطرٕ  سُے  پرٛون  عُذر  پیش  یُس  ہمیشہ  چِھ  مُجرم  تہٕ  غلط  کار  لُکھ  پیش  کران  روٗدِمٕتۍ۔  تِم  ونن  زِ  سٲنِس  حقس  منٛز  چھےٚ  اللہ  تعالیٰ  سٕنز  مشیت  یٔہے  زِ  أسۍ  گژھو  شرک  کرٕنۍ  تہٕ  یِم  چیز  اسہِ  حرام  چِھ  ٹھہرٲوِمٕتۍ  تِم  ٹھہراووکھ  حرام۔  نَتہٕ  اگر  اللہ  تعالیٰ  ییٚژھہ ہے  نہٕ  زِ  أسۍ  گٔژھۍ  یِہ  کرٕنۍ  تیٚلہِ  کِتھہٕ  پٲٹھۍ  اوس  ممکن  زِ  سانہِ  دٔسۍ  گژھن  یِمہٕ  کامہِ  سرزد۔  لہٰذا  چِھ  أسۍ  اللہ  تعالیٰ  سٕندِس  مشیّتس  مطٲبق  یِہ  سورُے  کینہہ  کران،  امہِ  موجوب  چِھ  صحیح  کران۔  وۅنۍ  اگر  اَمِیُک  الزام  لگہِ  سُہ  لگہِ  نہٕ  اسہِ،  سُہ  لگہِ  خُدایس۔  تہٕ  یِکینژھاہ  أسۍ  کران  چِھ،  أسۍ  چِھ  یی  کرنہٕ  خٲطرٕ  مجبور  تِکیازِ  امہِ  ورٲے  بیٚیہِ  کینہہ  کرُن  چُھ  سانہِ  طاقتہٕ  نِشہِ  نیٚبر۔﴾  یِژَے  کتھہٕ  بنٲوۍ  بنٲوۍ  اوس  یِمن  بروٗنٹھمیو  لُکو  تہِ  حقس  انکار  کوٚرمُت  یوٚت  تام  زن  ٲخرکار  سانہِ  عذابُک  مزٕہ  تِمو  وُچھ،  یِمن  ؤنِو،  کیا  تۅہیِہ  نِشہِ  چھا  کانٛہہ  علم  یُس  اسہِ  برونٛہہ کنہِ  پیش  ہیٚکِو  کٔرِتھ؟  توٚہۍ  چِھو  صرف  گُمانس  پیٚٹھ  پکان  تہٕ  ژھرے  قیاس  آرٲیِیِہ  چِھو  کران۔"
  },
  {
    "verse_id": 149,
    "translation": "پتہٕ  ؤنو  ﴿تُہٕندس  اتھ  حُجت کِس  مقابلس  منٛز﴾،  حقیقت  رس  ﴿یعنی  پوٗرٕ  غٲلب﴾  حُجت  چھےٚ  خُدایس  نِشہِ،  بے  شک  ہرگاہ  اللہ  تعالیٰ  ییٚژِھہ ہے  تیٚلہِ  دِیِہ ہیٚو  تۅہیِہ  سارِنٕے  ہدایت۔  ﴿یعنی  توٚہۍ  یۅسہٕ  حُجت  پننہِ  عذرٕ  رٔنگۍ  پیش  چِھو  کران  زِ  اگر  اللہ  تعالیٰ  ییٚژِھہ ہے  تیٚلہِ  کرہَو  نہٕ  أسۍ  شرک۔  امہِ  نِشہِ  چَھنہٕ  پوٗرٕ  کَتھ  ادا  سپدان۔  پوٗرٕ  کتھ  اگر  وَنٕنۍ  چِھو  یَژھان  تیٚلہِ  ؤنِو  یِتھہٕ  پٲٹھۍ  زِ  اگر  اللہ  تعالیٰ  ییٚژِھہ ہے  تیٚلہِ  دِیِہ ہے  اسہِ  سارِنٕے  ہدایت۔  دوٚیِمیٚن  لفظن  منٛز  وَنَو  زِ  توٚہۍ  چِھو  نہٕ  پننہِ  اِنتخاب  نِشہِ  سِیٔز  وتھ  اختیار  کرنہٕ  خٲطرٕ  تیار،  بلکہ  چِھو  یِہ  یژھان  زِ  خُداین  یِتھہٕ  پٲٹھۍ  فرشتہٕ  چِھ  پیدٲیشی  طور  سیزِ  وتہِ  پیٚٹھ  پکن  وٲلۍ  بنٲوِمٕتۍ،  تِتھے  پٲٹھۍ  گوٚژُھو  تۅہیِہ  تہِ  بناوُن۔  بے  شک  اگر  یِہ  مشیّت  اللہ  تعالیٰ  سٕنز  انسان  سٕندِس  حقس  منٛز  آسِہے،  تیٚلہِ  ہیٚکہِ ہے  سُہ  ضرور  یِہ  کٔرِتھ۔  مگر  یِہ  چَھنہٕ  تٔمۍ  سٕنز  مشیّت۔  لہٰذا  یۅسہٕ  گُمرٲہی  تۅہیِہ  پانہٕ  پانس  خٲطرٕ  چَھو  پسند  کٔرمٕژ،  اللہ  تعالیٰ  تہِ  دِیو  تۅہیِہ  أتھۍ  منٛز  روزنہٕ۔﴾"
  },
  {
    "verse_id": 150,
    "translation": "یِمن  ؤنِو  زِ،  أنِیوٗکھ  پنٕنۍ  تِم  گواہ  یِم  امہِ  کتھہِ  ہٕنز  شہادت  دِن،  زِ  خُداے نٕے  چِھ  یِم  چیز  حرام  کٔرۍمٕتۍ۔  پتہٕ  اگر  تِم  شہادت  دِن  تیٚلہِ  دی زیٚو  نہٕ  توٚہۍ  تِمن  سٍتۍ  شہادت،  ﴿یعنی  اگر  تِم  شہادتچٕ  ذمہٕ دٲری  سمجھان  آسن  تہٕ  زانان  آسن  زِ  شہادت  چھےٚ  اَمی  کتھہِ  ہٕنز  دِنۍ  ییٚمیُک  علم  انسانس  آسہِ،  تیٚلہِ  کرن  نہٕ  تِم  ہرگز  یِہ  شہادت  دِنُک  جُرات۔  البتہ  اگر  تِم  لُکھ  شہادتچٕ  ذمہ دٲری  محسوس  کرنہٕ  ورٲے  ضِدس  لایِنہٕ  یِن  زِ  اللہ  تعالیٰ  سُند  ناو  ہیٚتھ  کرن  نہٕ  اَپٕز  گوٲہی  دِنس  ہِراسہٕ،  تیٚلہِ  بٔنۍزیٚو  نہٕ  تِہندس  اتھ  اَپزِس  منٛز  تِہندۍ  سٲتھی۔﴾  تہٕ  ہرگز  پٔکۍ زِیٚو  نہٕ  تِہندِیٚن  خوٲہشاتن  پتہٕ  پتہٕ  یِمو  سانیٚن  آیاتن  بُتھ  چُھ  پِھیُرمُت،  تہٕ  یِم  ٲخرتٕکۍ  مُنکر  چِھ،  بیٚیہِ  یِم  باقیَن  چِھ  پننِس  ربّ  سُند  ہمسر  ﴿برابر﴾  بناوان۔"
  },
  {
    "verse_id": 151,
    "translation": "اے  نبیؐ،  یِمن  ؤنِو  زِ  ؤلِو  بٕہ  بوزناوَو  تُہٕندۍ  ربّن  کیا  پابندیِہ  چھےٚ  تۅہیِہ  پیٚٹھ  عٲید  کرِمَژٕ  ﴿یعنی  تُہندِس  ربّ  سٕنزٕ  عٲید  کرنہٕ  آمژٕ  پابندیِہ  چَھنہٕ  تِمہٕ  یِمن  منٛز  توٚہۍ  گِرفتار  چِھو،  بلکہ  چھےٚ  اصلی  پابندیِہ  نۅمہٕ﴾  یِہ  زِ  تس  سٍتۍ  مَہ  کٔرِیوٗن  کانٛہہ  شریک،  تہٕ  مٲلِس  ماجہِ  سٍتۍ  کٔرِو  نیک  سلوک،  بیٚیہِ  مَہ  کٔرِیوٗکھ  پنٕنۍ  اولاد  غریبی  ہٕندِ  ڈرٕ  کِنۍ  قتل،  أسۍ  چِھو  تۅہیِہ  تہِ  رزق  دِوان  تہٕ  تِمن  تہِ  دِمَو،  تہٕ  بے شرمی  ہٕنزن  کتھن  مَہ  گٔژِھو  نکھہٕ  تہِ  خواہ  تِمہٕ  نَنہِ  وانہٕ  ٲسِتن  یا  ژھایِہ  پٲٹھۍ،  ﴿دراصل  چُھ  لفظ  فواحش  استعمال  سپُدمُت  ییٚمیُک  اِطلاق  تِمن  تمام  کامیٚن  پیٚٹھ  چُھ  سپدان  یِہنز  بُرٲیی  بالکل  واضح  چھےٚ۔  قرآنس  منٛز  چُھ  زِنا،  قومِ  لوٗطٕچ  عمل،  ننگے  روزُن،  اَپز  تہمت  تہٕ  یس  سٍتۍ  مٲلۍ  نکاح  کوٚرمُت  آسہِ  تس  سٍتۍ  نکاح  کرُن  فحش  کامیٚن  منٛز  شمار  کرنہٕ  آمُت۔  حدیث  شریفس  منٛز  چُھ  ژوٗرِ،  شراب  نوشی  تہٕ  بیٚچھہِ نَس  فواحش  وَننہٕ  آمُت۔  یِتھے  پٲٹھۍ  چھےٚ  تمام  شرمناک  کامہِ  تہِ  فوٲحشن  منٛز  شٲمل،  تہٕ  اللہ  تعالیٰ  سُند  ارشاد  چُھ  یِہ  زِ  یژٕھہ  کامہِ  نہ  گژھن  نَنہِ  وانہٕ  یِنہِ  کرنہٕ  تہٕ  نَہ  ژھایِہ  پٲٹھۍ﴾  تہٕ  بیٚیہِ  کانٛہہ  زُو  یُس  خُداین  محترم  چُھ  ٹھہروومُت  مَہ  کٔرِیوٗن  ہلاک  مگر  حقہٕ  سان،  یِمہٕ  چھےٚ  کتھہٕ  یُہُند  ہدایت  تٔمۍ  تۅہیِہ  کوٚرمُت  چُھو  بنان  چُھ  زِ  توٚہۍ  ہِیٚیو  عقلہِ  کٲم۔"
  },
  {
    "verse_id": 152,
    "translation": "بیٚیہِ  یِہ  زِ  یتیم  سٕندِس  مالس  نکھہٕ  مَہ  گٔژِھو،  مگر  تمہِ  طریقہٕ  یُس  بہترین  آسہِ،  یوٚت  تام  زن  سُہ  پننہِ  جوٲنی  تام  واتہِ،  تہٕ  مینہٕ نس  تولنس  منٛز  کٔرِو  انصاف،  أسۍ  چِھ  پرٛتھ  شخصس  پیٚٹھ  ذمہ دٲری  ہُند  تِیتُے  بار  تھاوان  یوتاہ  تٔمۍ  سٕندِس  اِمکانس  منٛز  چُھ،  تہٕ  ییٚلہِ  کتھ  ؤنِو  انصافٕچ  ؤنِو  خواہ  معاملہٕ  کونہٕ  آسہِ  پننِس  رشتہٕ دار  سُندُے،  تہٕ  اللہ  تعالیٰ  سُند  عہد  کٔرِو  پوٗرٕ۔  ﴿اللہ  تعالیٰ  سٕندِ  عہدٕ  نِشہِ  چُھ  مُراد  سُہ  عہد  یُس  انسانس  تہٕ  خُدایس  بیٚیہِ  انسانس  تہٕ  انسانس  درمیان  فطری  طور  پٲنۍ  پانے  چُھ  گنڈنہٕ  یِوان  ییٚمہِ  ساعتہٕ  اکھ  شخص  اللہ  تعالیٰ  سٕنزِ  زمینہِ  پیٚٹھ  أکِس  انسٲنی  مُعاشرس  منٛز  چُھ  پٲدٕ  سپدان۔﴾  یِمن  کتھن  ہُند  ہدایت  چُھو  خُداین  تۅہیِہ  کوٚرمُت  بنان  چُھ  زِ  توٚہۍ  کٔرِو  نصیحت  قبول۔"
  },
  {
    "verse_id": 153,
    "translation": "بیٚیہِ  چُھ  تٔمۍ  سُند  ہدایت  یِہ  زِ  یٔہے  چھےٚ  میٲنۍ  سِیٔز  وَتھ،  لہٰذا  پٔکِو  توٚہۍ  أتھۍ  پیٚٹھ،  تہٕ  باقی  وتن  پیٚٹھ  مَہ  پٔکِو  زِ  تِمہٕ  ڈالنو  تۅہیِہ  اَمہِ  سیٚزِ  وَتہِ  نِشہِ  تہٕ  کرنَو  چھلہٕ  چھانٛگٕر،  یِہ  چُھ  سُہ  ہدایت  یُس  تُہٕندۍ  ربّن  تۅہیِہ  کوٚرمُت  چُھنَو  بنان  چُھ  زِ  توٚہۍ  بچِو  کَج  رَوِی  ﴿وَتہِ  ڈلنہٕ﴾  نِشہِ۔"
  },
  {
    "verse_id": 154,
    "translation": "پتہٕ  ٲس  اسہِ  موسیٰ  علیہ  السلامس  کتاب  عطا  کٔرمٕژ۔  یۅسہٕ  رٕژرٕچ  رٔوِش  اختیار  کرن  وٲلِس  انسانس  پیٚٹھ  نعمتُک  تکمیل  تہٕ  پرٛتھ  ضروری  چیزُک  تفصیل  تہٕ  سراسر  ہدایت  تہٕ  رحمت  ٲس  ﴿تہٕ  امہِ  موجوب  ٲس  بنی  اسرٲئیلس  دِنہٕ  آمٕژ  زِ﴾  شاید  اَنن  لُکھ  پننِس  ربّس  سٍتۍ  ملاقات  کرنس  پیٚٹھ  ایمان۔  ﴿مُراد  چُھ  یِہ  زِ  لُکھ  ترٲوِن  پنُن  پان  غیر  ذمہٕ دار  سمجُھن  تہٕ  یِہ  مٲنِن  زِ  تِمن  چُھ  اکہِ  دۅہ  پننِس  ربّس  برونٛہہ  کنہِ  حٲضر  سپدِتھ  پننیٚن  عملن  ہُند  جواب  دِیُن﴾"
  },
  {
    "verse_id": 155,
    "translation": "تہٕ  یِتھے  پٲٹھۍ  چھےٚ  یِہ  کتاب  اسہِ  نٲزِل  کرمٕژ  اکھ  برکت  واجِنۍ  کتاب،  لہٰذا  کٔرِو  توٚہۍ  اَمِچ  پیروی  بیٚیہِ  کٔرِو  تقویٰ ہٕچ  رٔوِش  اختیار،  یِہ  کتھ  چَھنہٕ  دوٗر  زِ  تۅہیِہ  پیٚٹھ  یِیہِ  رحم  کرنہٕ۔"
  },
  {
    "verse_id": 156,
    "translation": "وۅنۍ  ہیٚکِو  نہٕ  توٚہۍ  یِہ  ؤنِتھ  زِ  کتاب  ٲس  اَسہِ  برونٹھمیٚن  دۅن  گروہن  دِنہٕ  آمٕژ،  تہٕ  اَسہِ  ٲس  نہٕ  کانٛہہ  خبر  زِ  تِم  کیا  ٲسۍ  پران  پرناوان۔"
  },
  {
    "verse_id": 157,
    "translation": "تہٕ  وۅنۍ  ہیٚکِو  نہٕ  توٚہۍ  یِہ  بہانہٕ  تہِ  کٔرِتھ  زِ  اگر  اسہِ  پیٚٹھ  کتاب  آسہِ  ہے  نٲزِل  کرنہٕ  آمٕژ  تیٚلہِ  سپدٕہَو  أسۍ  تِہندِ  کھۅتہٕ  زیادٕہ  ہدایت  یافتہٕ  ثٲبت،  تۅہیِہ  نِشہِ  چھےٚ  تُہٕندِس  ربّ  سٕندِ  طرفہٕ  اکھ  روشن  دلیل  تہٕ  ہدایت  تہٕ  رحمت  آمٕژ،  وۅنۍ  کُس  ہیٚکہِ  تٔمۍ  سٕندِ  کھۅتہٕ  بوٚڈ  ظٲلِم  ٲسِتھ  یُس  اللہ  تعالیٰ  سٕندیٚن  آیاتن  انکار  کرِ  تہٕ  تِمو  نِشہِ  پِھرِ  بُتھ،  یِم  لُکھ  سانیو  آیاتَو  نِشہِ  بُتھ  چِھ  پِھران  تِمن  دِمو  أسۍ  اَتھ  روگردٲنی  ہٕندِس  پاداشس  منٛز  ضرور  بدترین  سزا۔"
  },
  {
    "verse_id": 158,
    "translation": "لُکھ  چھا  وۅنۍ  اتھ  انتظارس  زِ  تِمن  برونٛہہ  کُن  یِتھ  گژھن  فرشتہٕ  کھڑا  سپدٕنۍ،  یا  گژِھہ  تُہُند  ربّ  پانہٕ  یُن،  یا  گژھن  تُہٕندِس  ربّ  سٕنز  کینہہ  ٹاکارٕ  نشٲنیِہ  ظٲہر  سپدٕنہٕ؟  ﴿یعنی  قیامتٕکۍ  آثار  یا  عذاب  یا  بیٚیہِ  کانٛہہ  تِژھ  نشٲنی  یوسہٕ  حقیقتس  بالکل  گژِھہ  پردہ  تھوٚد  تُلٕنۍ  تہٕ  ییٚمہِ کہ  ظٲہر  سپدنہٕ  پتہٕ  امتحانُک  تہٕ  آزمٲیشہِ  ہُند  کانٛہہ  سوالٕے  روزِنہٕ  پتھ  کُن۔﴾  ییٚمہِ  دۅہ  تُہندِس  ربّ  سٕنزٕ  کینہہ  مخصوص  نشٲنیِہ  ظاہر  سپدَن،  پتہٕ  دِیِہ  نہٕ  تِتھِس  کٲنٛسہِ  شخصس  تٔمۍ  سُند  ایمان  کانٛہہ  فٲیدٕہ  ییٚمۍ  نہ  گۅڈٕ  ایمان  آسہِ  اوٚنمُت  یا  ییٚمۍ  نہٕ  پننِس  ایمانس  منٛز  کانٛہہ  رٕژر  آسہِ  کموومُت۔  اے  نبیؐ،  یِمن  ؤنِو  زِ،  اچھا  توٚہۍ  کٔرِو  انتظار  أسۍ  تہِ  کرو  انتظار۔"
  },
  {
    "verse_id": 159,
    "translation": "یِمو  لُکو  پننِس  دینَس  ٹکرٕ  ٹکرٕ  کٔرۍ  تہٕ  سپدۍ  الگ  الگ  دٔرۍ،  یقیناً  چُھنہٕ  تۅہیِہ  تِمن  سٍتۍ  کانٛہہ  واسطہٕ،  تِہُند  معاملہٕ  چُھ  خُدایس  سپُرد،  سُے  ونہِ  تِمن  زِ  تِمو  کیا  کینژھاہ  چُھ  کوٚرمُت۔"
  },
  {
    "verse_id": 160,
    "translation": "یُس  اللہ  تعالیٰ  سٕندِس  دربارس  منٛز  نیکی  ہیٚتھ  یِیہِ  تس  خٲطرٕ  چُھ  داہ  گۅنہٕ  اجر،  تہٕ  یُس  بدی  ہیٚتھ  یِیہِ  تس  یِیہِ  تِیتُے  بدلہٕ  دِنہٕ  یوٗتاہ  تٔمۍ  قصور  چُھ  کوٚرمُت،  تہٕ  کٲنٛسہِ  پیٚٹھ  یِیہِ  نہٕ  ظلم  کرنہٕ۔"
  },
  {
    "verse_id": 161,
    "translation": "اے  نبیؐ،  ؤنِو  میٲنۍ  ربّن  چھےٚ  پٔزِپٲٹھۍ  مےٚ  سِیٔز  وتھ  ہٲومٕژ،  بالکل  ٹھیک  دین  یَتھ  منٛز  کانٛہہ  ہجر  چُھنہٕ،  ابراہیم  علیہ  السلامن  ہُند  طریقہٕ  یُس  یکسوٗ  سپدِتھ  تِمَو  اختیار  اوس  کوٚرمُت،  تہٕ  تِم  ٲسۍ  نہٕ  مُشرکو  منٛزٕ۔"
  },
  {
    "verse_id": 162,
    "translation": "ؤنِو  میٲنۍ  نماز،  میٲنۍ  تمام  مَراسِم  عبودیت۔  ﴿دراصل  چُھ  لفظ  نُسُک  استعمال  سپُدمُت،  اَمِیُک  معنی  چُھ  قربٲنی  تہِ  تہٕ  اَمِیُک  اطلاق  چُھ  عمومیت  سان  بندگی  تہٕ  پرستش  ہٕندیٚن  دوٚیِمیٚن  تمام  صوٗرتن  پیٚٹھ  سپدان﴾  میون  زندٕہ  روزُن،  میون  مَرُن،  سورُے  کینہہ  چُھ  اللہ  رب  العالمینس  خٲطرٕ۔"
  },
  {
    "verse_id": 163,
    "translation": "یَس  نہٕ  کانٛہہ  شریک  چُھ،  امہِ کُے  چُھ  مےٚ  حکم  دِنہٕ  آمُت  تہٕ  سارِوٕے  برونٛہہ  چُھس  اطاعتُک  کلہٕ  نوٚمراوان  وول  بہٕ۔"
  },
  {
    "verse_id": 164,
    "translation": "ؤنِو،  کیا  بٕہ  کرا  خُدایس  ورٲے  بیٚیہِ  کانٛہہ  ربّ  تلاش  حالانکہ  سُے  چُھ  پرٛتھ  چیزُک  ربّ؟  پرٛتھ  کانٛہہ  شخص  یِکینژھاہ  کماوان  چُھ  تَمِیُک  ذمہٕ دار  چُھ  سُہ  پانہٕ،  کانٛہہ  بور  تُلن  وول  چُھنہٕ  دوٚیِمہِ  سُند  بور  تُلان۔  ﴿یعنی  پرٛتھ  شخص  چُھ  خۅد  پننہِ  عملہِ  ہُند  ذمہ دار۔  أکۍ  سٕندِ  عملہِ  ہٕنز  ذمہٕ دٲری  چَھنہٕ  بیٚیِس  پیٚٹھ﴾  پتہٕ  چُھو  تۅہیِہ  سارِنٕے  پننِس  ربّس  کُن  واپس  پھیرُن،  تمہِ  وقتہٕ  کڑِ  سُہ  تۅہیِہ  پیٚٹھ  تُہندیٚن  اختلافاتن  ہٕنز  حقیقت  نٔنۍ۔"
  },
  {
    "verse_id": 165,
    "translation": "سُے  چُھ  ییٚمۍ  توٚہۍ  زمینٕکۍ  خلیفہٕ  بناوِنَو،  تہٕ  تۅہیِہ  منٛزٕ  دِتِن  کینٛژھن  ہٕندِس  مقابلس  منٛز  کینٛژھن  بُلند  درجہِ،  تاکہِ  یِکینژھاہ  تۅہیِہ  دِنہٕ  چُھ  آمُت  تتھ  منٛز  کرِ  تۅہیِہ  آزمٲیش۔  بے  شک  چُھ  تُہُند  ربّ  سزا  دِنس  منٛز  تہِ  سیٚٹھاہ  تیز،  تہٕ  سیٚٹھاہ  درگزر  کرن  وول  تہٕ  رحم  فرماون  وول  تہِ۔"
  }
]