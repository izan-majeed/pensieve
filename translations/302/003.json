[
  {
    "verse_id": 1,
    "translation": "الف  لام  میم (حقیقی  معنی  چُھ  اللہ  تعالیٰ  تہ  رسول  صلی  اللہ  علیہ  وسلمٕے  بہتر  زانان)۔"
  },
  {
    "verse_id": 2,
    "translation": "اللہ،تس  ورٲے  چُھنہٕ  کانٛہہ  عبادتس  لایق،  (سُہ  چُھ)  ہمیشہ  زندٕہ  روزن  وول،  (سارِۍسے  عالمس  پننہِ  تدبیرِ  سٍتۍ) قایِم  تھاون  وول۔"
  },
  {
    "verse_id": 3,
    "translation": "(اے  ٹاٹھہِ!) تٔمی  چھے٘ (یہِ)  کتاب  تۅہیہِ  پیٚٹھ  حق  ہیٚتھ  نٲزل  کٔرمٕژ (یہِ) چھے٘  تِمن (سارِنٕے  کتابن) تصدیق  کرن  واجِنۍ  یِمہٕ  اَمہِ  برونٛہہ  چھے٘  نٲزِل  گٔمژٕ  تہٕ  تٔمی  چھے٘  تورات  تہٕ  انجیل  (تہِ)  نٲزل  کٔرمٕژ۔"
  },
  {
    "verse_id": 4,
    "translation": "(یِتھہٕ  پٲٹھۍ)  یمہِ  برونٛہہ  لُکن  ہٕنزِ  رہنمٲیی  خٲطرٕ  (کتابہٕ  آیہِ  نٲزل  کرنہٕ)  تہٕ  تٔمۍچُھ  (تتھے  پٲٹھۍ  وۆنۍ)  حقس  تہٕ  بٲطلس  منٛز  فرق  کرن  وول (قرآن) نازل  فرموومُت،بے  شک  یِم  لُکھ  اللہ  تعالیٰ  سٕندیٚن  آیاتن  انکار  چِھ  کران  تِہِندِ  خٲطرٕ  چُھ  سنگین  عذاب،  تہٕ  اللہ  تعالیٰ  چُھ  سیٚٹھاہ  غٲلب  انتقام  ہیٚنہٕ  وول۔"
  },
  {
    "verse_id": 5,
    "translation": "پٔزۍپٲٹھۍ  چُھنہٕ  اللہ  تعالیٰ  ہس  پیٚٹھ  زمینُک  تہٕ  آسمانُک  کانٛہہ  تہِ  چیز  کھٔٹِتھ۔"
  },
  {
    "verse_id": 6,
    "translation": "سُے  چُھ  یُس (ماجیٚن  ہٕنزن)  بچہِ  دانیٚن  منٛز  تُہٕنزٕ  شکلہٕ  یِتھہٕ  پٲٹھۍ  یژھان  چُھ  تِتھہٕ  پٲٹھۍ  چُھ  بناوان،  تس  ورٲے  چُھنہٕ  کانٛہہ  عبادتس  لایق  (سُہ  چُھ)  سیٚٹھاہ  غٲلب  تہٕ  بۆڈ  حکمت  اول۔"
  },
  {
    "verse_id": 7,
    "translation": "سُے  چُھ  ییٚمۍ  تۅہیہِ  پیٚٹھ  کتاب  نٲزل  فرمٲو  یَتھ  منٛز  کینہہ  آیات  محکم (یعنی  ظٲہری  طور  تہِ  صاف  تہٕ  واضح  معنی  تھاون  وٲلۍ)  چِھ،تِمَے (احکام) چِھ  کتابِہ  ہٕنز  بنیاد،  تہٕ  دۆیِم  چِھ  متشابہ  آیات (یعنی  معنی  یس  منٛز  کینہہ  احتمال  تہٕ  اشتباہ  تھاون  وٲلۍآیات) لہٰذا  تِم  لُکھ  یہِٕندیٚن  دِلن  منٛز  ہجر  چُھ،  چِھ  اَمہِ  منٛزٕ  صرف  متشابہاتن  ہٕنز  پٲروی  کران (فقط) فتنس  گۅڈ  برنہٕ  کِس  اثرس  تل  تہٕ  اصلی  مقصد  بجایہِ  پننہ  مرضی  ہنٛد  معنی  حٲصل  کرنہٕ  کہ  غرضہٕ،تہٕ  اَمِیُک  اصلی  مقصد  چُھنہٕ  اللہ  تعالیٰ  ہس  ورٲے  بیٚیہِ  کانٛہہ  زانان،  تہٕ  عِلمس  منٛز  مکمل  پۅختگی  تھاون  وٲلۍ  چِھ  ونان  زَ  اَسہِ  اۆن  اَتھ  پیٚٹھ  ایمان،  سٲرٕے  (کتاب)  چھے٘  سٲنِس  ربّ  سٕنٛدِ  طرفہٕ  نٲزل  گٔمٕژ،  تہٕ  نصیحت  چھے٘  صرف  عقل  مند  لُکہٕ  نےٕ  نصیب  سپدان۔"
  },
  {
    "verse_id": 8,
    "translation": "(بیٚیہِ  چِھ  عرض  کران) اے  سانہِ  ربّہٕ!سانیٚن  دِلن  منٛز  مَہ  کر  ہجر  پٲدٕ  اَمہِ  پتہٕ  زِ  ژے٘  چِھی  أسۍ  ہدایت  سٍتۍ  سرفراز  کٔرۍمٕتۍ  تہٕ  اَسہِ  کر  خاص  پٲٹھۍ  پننہِ  طرفہٕ  رحمت  عطا۔ بے  شک  چُھکھ  ژٕے  سیٚٹھاہ  عطا  کرن  وول۔"
  },
  {
    "verse_id": 9,
    "translation": "اے  سانہِ  ربّہ!بے  شک  چُھکھ  ژٕ  تَمہِ  دۅہ  زِ  یَتھ  منٛز  کانٛہہ  شک  چُھنہٕ  سٲرِنٕے  لُکن  جمع  کرن  وول، پٔزۍپٲٹھۍ  چُھنہٕ  اللہ  تعالیٰ  (پننِس)  وعدس  خلاف  کران۔"
  },
  {
    "verse_id": 10,
    "translation": "بے  شک  یِمَو  کُفر  کۆر، نَہ  ہیٚکن  تِہِندۍ  مال  تِمن  اللہ  تعالیٰ  ہس  نِشہِ  (یعنی  تمۍسٕندِ  عذاب  نِشہ)  بچٲوِتھ  تہٕ  نَہ  تِہِندۍ  اولاد،تہٕ  تِمے  لُکھ  چِھ  جہنمُک  زالُن۔"
  },
  {
    "verse_id": 11,
    "translation": "(یُہُنٛد  تہِ)  چُھ  فرعون  سٕندِ  قومُک  تہٕ  تِمن  بروٗنٹھِمیٚن  قومن  ہُنٛد  ہیوٗ  طریقہٕ،یِمَو  سانیٚن  آیاتن  بُتھ  پھِیُر،پتہٕ  رٔٹۍ  اللہ  تعالیٰ  ہن  تِم  تِہِندیو  گناہَو  کِنۍ،تہٕ  اللہ  تعالیٰ  چُھ  سخت  عذاب  دِنہٕ  وول۔"
  },
  {
    "verse_id": 12,
    "translation": "کٲفرن  فرمٲوِو،  تۆہۍ  گٔژِھو  جلدٕے  مغلوب  تہٕ  جہنمس  کُن  یِیِو  کھٕۯیکہ  ناونہٕ،تہٕ  سۅچھے٘  سخت  خراب  جاے۔"
  },
  {
    "verse_id": 13,
    "translation": "بے  شک  چھے٘  تُہٕندِ  خٲطرٕ  تِمن  دۅن  جمٲعژن  منٛز  اکھ  نِشٲنی  یِمَو  ﴿بدر  کِس  مٲدانس  منٛز) پانہٕ  وٲنۍمقابلہٕ  کۆر،اکہِ  جمٲعژ (یعنی  اہلِ  ایمانَو)  کۆر  اللہ  تعالیٰ  سٕنزِ  وَتہِ  منٛز  (پننہ  بچاوٕ  خٲطرٕ) جنگ  تہٕ  بیاکھ  ٲس  کٲفر (یعنی  مکٕکۍکٲفر  یِمَو  مدینہ  کیٚن  پُراَمن  مسلمانن  پیٚٹھ  فوجی  حملہٕ  کۆر)،تِم  ٲسۍ  تِمن (پننیو) أچھَو  وُچھان  پانس  کھۅتہٕ  دۅگنہ،تہٕ  اللہ  تعالیٰ  یس  پننہِ  مددٕکہ  ذریعہ  یژھان  چُھ  تس  چُھ  تقویت  دِوان،پٔزۍپٲٹھۍ  چُھ  اَتھ  واقعس  منٛز  بینٲیی  تھاون  والیٚن  خٲطرٕ (بٔڑ) عبرت۔  "
  },
  {
    "verse_id": 14,
    "translation": "لُکن  خٲطرٕ  چُھ  تِمن  خوٲہشاتن  ہُنٛد  محبت (خوب)  پٲراونہٕ  آمُت (یِمن  منٛز) زنانہٕ  بیٚیہِ  اولاد  بییہ  سۅنٕکۍ  تہٕ  رۅپٕکۍ  جمع  کرنہٕ  آمٕتۍ  خزانہٕ  بییہ  نِشان  تۯاونہٕ  آمٕتۍ  خوبصورت  گُرۍ  بیٚیہِ  چاروٲے  تہٕ  کھاہ (شٲمل  چِھ)،یِم  (سٲری)  چِھ  دُنیٲوی  زندگی  ہٕندۍ  (سنٛزتہٕ) سامانہٕ،تہٕ  اللہ  تعالیٰ  ہس  نِشہِ  چُھ  اَمہِ  نِشہِ  رُت  ٹھکانہٕ۔"
  },
  {
    "verse_id": 15,
    "translation": "(اے  ٹاٹھہِ!) تۆہۍ  فرمٲوِو،کیا  بہٕ  دِموٕ  تۅہیہِ  یِمَو  کھۅتہٕ  بہترین  چیزن  ہٕنز  خبر؟ (آ) پرہیزگارن  خٲطرٕ  چِھ  تِہِندِس  ربّس  نِشہِ  (تِتھۍ) جنت  یِمن  بٔنۍ  کِنۍ  کۅلہٕ  چھے٘  پکان،تِم  روزن  ہمیشہِ  یِمن  منٛز (تِہِندِ  خٲطرٕ  آسن) پاک  خاندارِنہِ  تہٕ  (سارِوٕے  کھۅتہٕ  بٔڑ  کتھ  یہِ  زِ)  اللہ  تعالیٰ  سٕندِ  طرفہٕ  گژھیٚکھ  خۅشنودی  نصیب،تہٕ  اللہ  تعالیٰ  چُھ  بندن  وارٕ  پٲٹھۍ  وُچھن  وول۔"
  },
  {
    "verse_id": 16,
    "translation": "(یِم  چِھ  تِم  لُکھ) یِم  ونان  چِھ،اے  سانہِ  ربّہٕ!اَسہِ  چُھ  پٔزۍپٲٹھۍ  ایمان  اۆنمُت،  لہٰذا  کر  تہٕ  سٲنۍ  گناہ  معاف  تہٕ  اَسہِ  بچاوتہٕ  جہنم  کہ  نارٕ  نِشہِ۔"
  },
  {
    "verse_id": 17,
    "translation": "(یِم  لُکھ)  صبر  کرن  وٲلۍ  چِھ  تہٕ  وَننس  تہٕ  کرنس  منٛز  چِھ  پزر  وَرتاون  وٲلۍ،بیٚیہِ  چِھ  ادبہٕ  سان  تہٕ  فرمانبردٲری  سان  نیمن  وٲلۍ،بیٚیہِ  چِھ  اللہ  تعالیٰ  سٕنزِ  وَتہِ  منٛز  خرچ  کرن  وٲلۍ،بیٚیہِ  چِھ  رٲژ  ہٕندِس  پٔتِمِس  پہرس  منٛز (ؤتھِتھ)  اللہ  تعالیٰ  ہس  مغفرت  منگن  وٲلۍ۔"
  },
  {
    "verse_id": 18,
    "translation": "اللہ  تعالیٰ  ہن  دِژ  یتھ  کتھہِ  پیٹھ  گوٲہی  زِ  تس  ورٲے  چُھنہٕ  کانٛہہ  عبادتس  لایق،  بیٚیہِ  دِژ  فرشتو  تہٕ  علمہٕ  والیو  تہِ (بیٚیہِ  سٍتۍ  یِتہِ)  زِ  سُہ  چُھ  پۯتھ  کا  نٛہہ  تدبیر  عدلہٕ  سان  انجام  دِنہٕ  وول،تس  ورٲے  چُھنہٕ  کانٛہہ  عبادتس  لایق،  سُے  چُھ  غٲلب  حکمت  وول۔  "
  },
  {
    "verse_id": 19,
    "translation": "بے  شک  چُھ  اللہ  تعالیٰ  ہس  نزدیک  دین (بس)  اسلام  تہٕ  یُس  اختلاف  اہلِ  کتابَو  پانس  نِشہِ  علم  یِتھ  کۆر  سُہ  اوس  صرف  باہمی  حسدٕ  کِنۍ  تہٕ  ضدٕ  کِنۍ،تہٕ  یُس  اکھاہ  اللہ  تعالیٰ  سٕندیٚن  آیاتن  انکار  کرِ  تیٚلہِ  چُھ  بے  شک  اللہ  تعالیٰ  حسابس  منٛز  جلدی  کرن  وول۔"
  },
  {
    "verse_id": 20,
    "translation": "(اے  ٹاٹھہِ!)  اگر  تۅہیہِ  سٍتۍ  اَمہِ  پتہٕ  تہِ  ژُوَن،  تیٚلہِ  فرمٲوِو  زِ  مے٘  تہٕ  بیٚیہِ  ییٚمۍ  (تہِ)  میٲنۍ  پٲروی  کٔر،اَسہِ  چُھ  نۆمروو  مُت  پَنُن  رۅے  اللہ  تعالیٰ  سٕندِس  دربارس  منٛز،تہٕ  تۆہۍ  فرمٲوو  اہلِ  کتابن  تہٕ  انپڑھ  لُکن  کیا  تۆہۍ  تہِ  چِھوٕ  اللہ  تعالیٰ  سٕندِس  دربارس  منٛز  نیمان (یعنی  اسلام  چِھوٕ  قبول  کران) پتہٕ  اگر  تِم  فرمانبردٲری  اختیار  کرن،تیٚلہِ  لۆب  تِمَو  پٔزۍپٲٹھۍ  ہدایت،تہٕ  اگر  تِم  بُتھ  پھِرن  تیٚلہِ  چُھ  تُہٕندِ  ذمہٕ  صرف  حکم  واتناونُے  یوت،تہٕ  اللہ  تعالیٰ  چُھ  بندن  وارٕ  پٲٹھۍ  وُچھن  وول۔"
  },
  {
    "verse_id": 21,
    "translation": "پٔزۍپٲٹھۍ  یِم  لُکھ  اللہ  تعالیٰ  سٕندیٚن  آیاتن  انکار  چِھ  کران  تہٕ  انبیاہن  چِھ  ناحق  قتل  کران  تہٕ  لُکو  منٛزٕ  تہِ  چِھ  تِمن  قتل  کران  یِم  عدلُک  تہٕ  انصافُک  حکم  چِھ  دِوان،  تیٚلہِ  بوزنٲوِیوٗکھ  تۆہۍ  تم  دگ  تُلوٕنہِ  عذابٕچ  خبر۔"
  },
  {
    "verse_id": 22,
    "translation": "یِم  چِھ  تِم  لُکھ  یہِندۍ  اعمال  دُنیاہس  تہٕ  ٲخرتس (دۅشوٕنۍ)  منٛز  ضایع  سپٕدۍ  تہٕ  تِمن  آسہِ  نہٕ  کانٛہہ  مددگار۔"
  },
  {
    "verse_id": 23,
    "translation": "کیا  تۅہیہِ  وُچھ  ووکھ  نا  تِم  لُکھ  یِمن  کتابِ (ہٕندِ  علمہٕ)  منٛزٕ  اکھ  حصہٕ  دِنہٕ  آوٗتِمن  چُھ  اللہ  تعالیٰ  سٕنزِ  کتابِہ  کُن  ناد  یِوان  دِنہٕ  تاکہ  سۅ (کتاب)  کرتِمن  درمیان  (تنازن  ہُنٛد)  فٲصلہٕ،پتہٕ  چُھ  تِمو  منٛزٕ  اکھ  طبقہٕ  بُتھ  پھِران،  تہٕ  تِم  چھ  بُتھ  پھِرن  وٲلۍ۔"
  },
  {
    "verse_id": 24,
    "translation": "یہِ (بُتھ  پھِرنُک  جُرات  چُھ)  اَمہِ  موکھہٕ  تِکیازِ  تِم  چِھ  ونان  زِ  اَسہِ  چُھوِ  نہٕ  کینٛژھو  گٔۯنٛز  ہٕندیٚو  دۅہَو  ورٲے  جہنمُک  نار،  تہٕ  یُس  بہتان (اللہ  تعالیٰ  ہس  پیٚٹھ) تِم  کھالان  روزان  چِھ،تٔمۍ  چِھ  تِم  پننِس  دینس  متعلق  دوکھس  منٛز  مبتلا  کٔرِمٕتۍ۔"
  },
  {
    "verse_id": 25,
    "translation": "تیٚلہِ  کیا  حال  آسہِ  ییٚلہِ  أسۍتِم  تَمہِ  دۅہ  یتھ  (یِنس)  منٛز  کانٛہہ  شک  چُھنہٕ،  جمع  کروکھ،تہٕ  ییٚمۍنفسن  یِکینٛژھاہ  تہِ (عَملَو  منٛزٕ) کموومُت  آسہِ  تس  یِیہِ  تَمِیُک  پوٗرٕ  پوٗرٕ  بدلہٕ  دِنہٕ  تہٕ  تِمن  پیٚٹھ  یِیہِ  نہٕ  کانٛہہ  ظلم  کرنہٕ۔"
  },
  {
    "verse_id": 26,
    "translation": "(اے  ٹاٹھہِ!  یِتھہٕ  پٲٹھۍ) کٔرِو  عرض،یا  اللہ!  سلطنت  کہ  مٲلکہٕ!ژٕ  یَس  یژھکھ  تس  کرکھ  سلطنت  عطا  تہٕ  یس  یژھکھ  تس  نِکھ  سلطنت،  تہٕ  یس  یژھکھ  تس  دِکھ  عزت  تہٕ  یَس  یژھکھ  تس  دِکھ  ذلّت،سورُے  رٕژر  چُھ  چٲنۍسےٕ  دستِ  قدرتس  منٛز،بے  شک  چُھکھ  ژٕ  پۯتھ  چیزس  پیٚٹھ  سیٚٹھاہ  قدرت  تھاون  وول۔"
  },
  {
    "verse_id": 27,
    "translation": "ژٕے  چھَہن  رات  کران  دۅہس  منٛزدٲخل  تہٕ  دۅہ  چھَہن  کران  راتس  منٛز  دٲخل،  تہٕ  ژٕے  چھَہن  زندٕہ  کڑان  مۅردس  نِشہِ  تہٕ  مۅردٕ  چھَہن  کڑان  زندس  نِشہِ،بیٚیہِ  یَس  یژھان  چُھکھ  تس  چُھکھ  حساب  ورٲے  رزق (پننیو  نوٲزِشو  سٍتۍ) عطا  کران۔"
  },
  {
    "verse_id": 28,
    "translation": "مسلمانن  پَزِ  زِ  اہلِ  ایمان  ترٲوِتھ  مَہ  بنٲوِن  کٲفرن (پنٕنۍ)  دوست،  تہٕ  یُس  اکھاہ  یہِ  کرِ  تس  خٲطرٕ  آسہِ  نہٕ  اللہ  تعالیٰ  ہس  نش (دوستی  منٛزٕ) کِہِنۍ  تہِ  اَمہِ  ورٲے  زِتۆہۍ  ییٚژِھو  تِمن (ہنٛدشرٕ) نِشہِ  بَچُن،تہٕ  اللہ  تعالیٰ  چُھو  تۅہیہِ  پننہِ  ذات (کہ  غضبہٕ) نِشہِ  کھۅژناوان،بیٚیہِ  چُھ  اللہ  تعالیٰ  سٕے  کُن  پھیٖرِتھ  گژُھن۔"
  },
  {
    "verse_id": 29,
    "translation": "تۆہۍ  فرمٲوِو  یِکینٛژھاہ  تُہٕندیٚن  سیٖنن  منٛز  چُھ  خواہ  تۆہۍ  سُہ  ژوٗرِ  تھاوِو  یا  نۆن  کٔڑِوٗ  اللہ  تعالیٰ  چُھ  تَتھ  زانان،تہٕ  یِکینٛژھاہ  آسمانن  تہٕ  زمینس  منٛز  چُھ  تس  چھے٘  وارٕ  پٲٹھۍ  خبر،  بیٚیہِ  چُھ  اللہ  تعالیٰ  پۯتھ  چیزس  پیٚٹھ  قدرت  تھاوان۔"
  },
  {
    "verse_id": 30,
    "translation": "ییٚمہِ  دۅہ  پۯتھ  کانٛہہ  نفس  پۯتھ  کانٛہہ  سۅ  نیکی (پانس  برونٛہہ  کنہِ) حٲضر  وُچھہِ  یۅسہِ  تٔمۍ  کٔرمٕژ  ٲس،  تہٕ  پۯتھ  کانٛہہ  بُرٲیی  تہِ  یۅسہٕ  تٔمۍ  کٔرمٕژ  ٲس،  پتہٕ  کرِ  سُہ  تمنا  زِ  کاش!مے٘  تہٕ  اَتھ  بُرٲیی (یا  تَتھ  دۅہس) درمیان  آسہِ  ہے  واریاہ  دوٗریٚر،تہٕ  اللہ  تعالیٰ  چُھو  تۅہیہِ  پننہِ  ذات (کہ  غضبہٕ) نِشہِ  کھۅژناوان،بیٚیہِ  چُھ  اللہ  تعالیٰ  بندن  پیٚٹھ  سیٚٹھاہ  مہربان۔"
  },
  {
    "verse_id": 31,
    "translation": "(اے  ٹاٹھہِ!) تۆہۍ  فرمٲوِو،اگر  تۆہۍ  اللہ  تعالیٰ  ہَس  سٍتۍ  محبت  چِھو  کران  تیٚلہِ  کٔرِو  میٲنۍ  پٲروی،اَدٕبناویٚو  اللہ  تعالیٰ  تۅہیہِ (پنُن) ٹوٹھ  تہٕ  تُہٕندِ  خٲطرٕ  کرِ  تُہٕندۍ  گناہ  معاف،تہٕ  اللہ  تعالیٰ  چُھ  سیٚٹھاہ  بخشن  وول  مہربان۔"
  },
  {
    "verse_id": 32,
    "translation": "تۆہۍ  فرمٲوِو  زِاللہ  تعالیٰ  سٕنز  تہٕ  رسول  (صلی  اللہ  علیہ  وسلم) سٕنزکٔرِو  اطاعت،پتہٕ  اگر  تِم  بُتھ  پھِرن  تیٚلہِ  چُھنہٕ  اللہ  تعالیٰ  کٲفرن  پسند  کران۔"
  },
  {
    "verse_id": 33,
    "translation": "بے  شک  کٔرۍاللہ  تعالیٰ  ہن  آدم  (علیہ  السلام)  تہٕ  نوح  (علیہ  السلام)  بیٚیہِ  آلِ  ابراہیم  تہٕ  آلِ  عمران  تمام  دنیا  والیٚن  پیٚٹھ (بزرگی  منٛز) منتخب۔"
  },
  {
    "verse_id": 34,
    "translation": "یہِ  چُھ  کُنُے  نسل،کینہہ  چِھ  یِمَو  منٛزٕ  کینٛژھن  ہٕندۍاولاد،تہٕ  اللہ  تعالیٰ  چُھ  وارٕپٲٹھۍ  بوزن  وول  وارٕپٲٹھۍ  زانن  وول۔"
  },
  {
    "verse_id": 35,
    "translation": "تہٕ (یاد  کٔرِو) ییٚلہِ  عمران  سٕنزِ  خاندارِنہِ  عرض  کۆۯاے  میانہِ  ربّہٕ!یہِ  میانہِ  یٔڈ  منٛز  چُھ،بہٕ  چھَسن  یہِ (باقی  ذمہٕ  دٲرِیَو  نِشہِ) آزاد  کٔرِتھ  صرف  چانہِ  نٲوۍ  کران،لہٰذا  کرتہٕ  ژٕ  میانہِ  طرفہٕ (یہِ  ڈٲلۍ)  قبول،بے  شک  چُھکھ  ژٕ  وارٕپٲٹھۍ  بوزن  وول  سیٚٹھاہ  زانن  وول۔"
  },
  {
    "verse_id": 36,
    "translation": "پتہٕ  ییٚلہِ  تَس  کوٗر  زایہِ،تَمہِ  کۆرعرض،میانہِ  ربّہ!مے٘  چھے٘  یہِ  کوٗر  زامٕژ،حالانکہ  یِکینٛژھاہ  تس  زامُت  اوس،  اللہ  تعالیٰ  اوس  تَتھ  وارٕ  پٲٹھۍ  زانان، (تَمہِ  وۆن) تہٕ  نیٚچُو (یُس  مے٘  مۆنگمُت  اوس)  اوس  نہٕ  ہرگز  ییٚمِس  کورِ  ہیوٗ  (یعنی  ہیکہ  ہے  نہ  یمس  کورِ  ہُیو  ٲسِتھ  یۅسہٕ  اللہ  تعالیٰ  ہن  عطا  چھے٘  کٔرمٕژ)، تہٕ  مے٘  چُھ  ییٚمۍ  سُنٛد  ناوٕے  مریم (عبادت  کرن  واجِنۍ) تھوومُت،تہٕ  بے  شک  چھَسن  بہٕ  یہِ  تہٕ  أمۍ  سٕندۍاولادشیطانِ  مردود  (سٕندِ  شرٕ) نِشہِ  چٲنس  حفاظتس  منٛز  دوان۔"
  },
  {
    "verse_id": 37,
    "translation": "پتہٕ  کٔر  تٔمۍ  سٕندۍ  ربّن  سۅ  (مریم)  رٕتہِ  قبولیت  سان  قبول،  تہٕ  رٕژ  تربیت  کٔرِتھ  رٔچِھن،  تہٕ  أمۍ  سٕنز  رٲچھ  راوَٹھ  کٔرٕن  زکریا  ہس  (علیہ  السلام)  حوالہٕ،  ییٚلہِ  تہِ  زکریا  (علیہ  السلام)  تس  نِشہِ  عبادت  گاہس  منٛز  اژان  ٲسۍ،  تیٚلہِ  ٲسۍ  تِم  تس  نِشہِ  (نٔوۍ  نٔوۍ)  کھیٚنہٕ  چیز  موجودوُچھان،  تِمَو  پُۯژھ،  اے  مریم،  چانہِ  مۅکھہٕ  کتہِ  چِھ  یِم  چیز  یِوان  تَمہِ  وۆن  یہِ  (رزق)  چُھ  اللہ  تعالیٰ  سٕندِ  طرفہٕ  واتان،  بے  شک  یَس  اللہ  تعالیٰ  یژھان  چُھ  تس  چُھ  بے  حساب  رزق  عطا  کران۔"
  },
  {
    "verse_id": 38,
    "translation": "أتھۍ  جایہِ  کۆرزکریا  ہن  (علیہ  السلام)  پننِس  ربّس  دعا،  عرض  کۆرُن  میانہِ  ربّہٕ!  مے٘  کرتہٕ  پننہِ  دربارٕ  پاک  اولاد  عطا،  بے  شک  چُھکھ  ژٕے  دُعا  بوزن  وول۔"
  },
  {
    "verse_id": 39,
    "translation": "وُنہِ  ٲسۍ  تِم  حُجرس  منٛز  وۅدنہِ  نمازٕے  پران  (یا  ٲسۍ  دُعا  منگان)  زِ  تِمن  دِژ  فرشتو  آواز،  بے  شک  چُھ  اللہ  تعالیٰ  تۅہیہِ  (فرزند)  یحییٰ  (علیہ  السلام)  سٕنٛز  خۅش  خبر  دِوان  یُس  کلمتہ  اللہ  سُند  (یعنی  عیسیٰ  علیہ  السلامن  ہُنٛد)  تصدیق  کرن  وول  آسہِ  تہٕ  سردار  آسہِ،  تہٕ  خاتونن  (ہٕندِ  رغبت)  نِشہِ  آسہِ  سیٚٹھاہ  محفوظ  تہٕ  (سانیٚو) خاص  نیکو  کاربندَو  منٛزٕ  آسہِ  نبی۔"
  },
  {
    "verse_id": 40,
    "translation": "زکریا  ہن  (علیہ  السلام)  کۆر  عرض،  اے  میانہِ  ربّہٕ!  مے٘  کِتھہٕ  پٲٹھۍ  زیٚوِ  نیٚچُو  ییٚلہِ  زن  مے٘  بُجر  چُھ  آمُت  تہٕ  میٲنۍ  خاندارِنۍ  (تہِ)  چھے٘  ہا  نٛٹھ،  فرماونہٕ  آس،  یِتھے  پٲٹھۍ  (یعنی  یی  سَپدِ)،  یہِ  اللہ  تعالیٰ  یژھان  چُھ  تہِ  چُھ  کران۔"
  },
  {
    "verse_id": 41,
    "translation": "عرض  کۆرُن،  اے  میانہِ  ربّہٕ!میانہِ  خٲطرٕ  کر  کانٛہہ  نشٲنی  مقرر،فرماونہٕ  آس،چانہِ  خٲطرٕ  چھے٘  نشٲنی  یہِ  زِژٕ  ہیٚککھ  نہٕ  لُکن  سٍتۍ  تریٚن  دۅہن  تام  اشارٕہ  وَرٲے  کتھ  کٔرِتھ،تہٕ  پَنُن  ربّ  کرُن  کثرت  سان  یاد،بیٚیہِ  روز  شامس  تہٕ  صُبحس  تٔمۍ  سٕنز  تسبیح  کران۔"
  },
  {
    "verse_id": 42,
    "translation": "تہٕ  ییٚلہِ  فرشتو  وۅن،  اے  مریم!بے  شک  کٔرنکھ  ژٕ  اللہ  تعالیٰ  ہن  منتخب  تہٕ  ژے٘  چھَنے  پٲکیزگی  عطاکٔرمٕژ،  بیٚیہِ  بنٲونکھ  ژٕ  اَز  سارِنٕے  جہانن  ہٕنزن  خاتونن  پیٚٹھ  برگزیدٕہ۔"
  },
  {
    "verse_id": 43,
    "translation": "اے  مریم!ژٕروز  پننِس  ربّ  سٕنزبندگی  سیٚٹھاہ  عٲجزی  سان  کران،بیٚیہِ  کر  سجدٕہ  تہٕ  رکوع  کرن  والیٚن  سٍتۍ  آس  رکوع  کران۔"
  },
  {
    "verse_id": 44,
    "translation": "(اے  ٹاٹھہِ!)  یِمہٕ  چھے٘  غیب  چہ  خبرٕ  یِمہٕ  أسۍ  تۅہیہِ  کُن  وحی  چِھ  فرماوان،حالانکہ  تۆہۍ  ٲسۍوٕ  نہٕ (تَمہِ  وقتہٕ)  تِمن  نِشہِ  ییٚلہِ  تِم (چیٖرِ  تراونہٕ  کہ  غرضہٕ)  پنٕنۍ  قلم  ٲسۍ  چھکان  زِ  تِمَو  منٛزٕ  کُس  رچِھ  مریمس (علیہا  السلام﴾،  تہٕ  نَہ  ٲسۍوٕ  تۆہۍ  تَمہِ  وقتہٕ  تِمن  نِشہِ  ییٚلہِ  تِم  پانہٕ  وٲنۍ  ژُوان  ٲسۍ۔"
  },
  {
    "verse_id": 45,
    "translation": "ییٚلہِ  فرشتو  وۆن  اے  مریم!  بے  شک  چُھے  ژے٘  اللہ  تعالیٰ  پننہِ  طرفہٕ  اَکہِ  (خاص)  کلمٕچ  خۅش  خبر  دِوان  ییٚمۍ  سُنٛد  ناو  مسیح  عیسیٰ  بن  مریم  (علیہ  السلام)  آسہِ،  سُہ  آسہِ  دُنیا  ہس  تہٕ  ٲخرتس  (دۅشوٕنۍ)  منٛز  تھَدِ  پایُک  قدرٕوول،  بیٚیہِ  آسہِ  اللہ  تعالیٰ  سٕندیۆخاص  قُربت  تھاون  والیٚو  بندو  منٛزٕ۔"
  },
  {
    "verse_id": 46,
    "translation": "بیٚیہِ  کرِ  سُہ  لُکن  سٍتۍ  منٛزلِس  منٛز  تہٕ  بۆڑ  گٔژ  ھتھ  (یکسان  پٲٹھۍ) کتھ  تہٕ  سُہ  آسہِ (اللہ  تعالیٰ  سٕندیۆ)  نیکوکار  بندو  منٛزٕ۔"
  },
  {
    "verse_id": 47,
    "translation": "(مریم  علیہا  السلامن)  کۆرن  عرض،  اے  میانہِ  ربّہٕ!  مے٘  کِتھہٕ  پٲٹھۍ  آسہِ  لڑکہٕ،  ییٚلہِ  زن  مے٘  کٲنسہِ  شخصن  اَتھہٕ  تام  چُھنہٕ  لوگمُت،  ارشاد  سپُد،  یِتھے  پٲٹھۍ  (یعنی  یی  سَپدِ)،  اللہ  تعالیٰ  یہِ  یژھان  چُھ  تہِ  چُھ  پٲدٕ  فرماوان،  ییٚلہِ  کُنہِ  کامہ  ہُنٛد  (کرنُک)  فٲصلہٕ  چُھ  فرماوان،  تیٚلہِ  چُھ  تَتھ  فقط  یُتُے  فرماوان  زِ  سَپَد  سۅ  چھے٘  سپدان۔"
  },
  {
    "verse_id": 48,
    "translation": "تہٕ  اللہ  تعالیٰ  ہیٚچھناوِ  تٔمِس  کتاب  تہٕ  حکمت  بیٚیہِ  تورات  تہٕ  انجیل (سورُے  کینہہ)۔"
  },
  {
    "verse_id": 49,
    "translation": "تہٕ  سُہ  آسہِ  بنی  اسراییلس  کُن  رسول (تِمن  وَنہِ) زِ  بے  شک  چُھس  بہٕ  تۅہیہِ  نِشہِ  تُہٕندِس  ربّ  سٕنٛدِ  طرفہٕ  اَکھ  نشٲنی  ہیٚتھ  آمُت،بہٕ  چُھس  تُہٕندِ  خٲطرٕ  میٚژِبناوان  جاناوار  سٕنزِ  شکلہِ  ہیوٗ (اکھ  پُتلہٕ) پتہٕ  چُھس  بہٕ  اَتھ  پھۅکھ  لایان،  پتہٕ  چُھ  سُہ  فوراً  اللہ  تعالیٰ  سٕندِ  حکمہٕ  وُڈوُن  جاناوار  بنان،  بیٚیہِ  چُھسن  بہٕ  مادر  زاد  اۆن  تہٕ  سفید  داغ  وول  ٹھیک  کران،بیٚیہِ  چُھسن  بہٕ  اللہ  تعالیٰ  سٕندِ  حکمہٕ  مۅردٕ  کران  زندٕہ،تہٕ  یِکینٛژھاہ  تۆہۍ  کھیٚتھ  چِھو  آمٕتۍ  تہٕ  یِکینٛژھاہ  تۆہۍ  پننیٚن  گرن  منٛز  جمع  چِھوکران،  بہٕ  چُھسَو  تۅہیہِ (تہِ  سورُے  کینہہ)  ونان،بے  شک  چھے٘  اَتھ  منٛز  تُہٕندِ  خٲطرٕ  نشٲنی  اگر  تۅہیہِ  ایمان  چُھو۔"
  },
  {
    "verse_id": 50,
    "translation": "تہٕ  بہٕ  چُھس  پانس  برونٛہہ  نٲزل  سپدن  واجِنہِ  (کتابِہ)  توراتُک  تصدیق  کرن  وول  تہٕ  یہِ  چُھ  اَمہِ  موجوٗب  زِ  تُہٕندِ  خٲطرٕ  کرٕ  کینہہ  تِتھۍ  چیز  حلال  یِم  تۅہیہِ  پیٚٹھ  حرام  ٲسۍ  کرنہٕ  آمٕتۍ،  تہٕ  تۅہیہِ  نِش  چُھس  تُہٕندِس  ربّ  سٕندِ  طرفہٕ  نشٲنی  ہیٚتھ  آمُت،لہٰذا،کھۆژِو  اللہ  تعالیٰ  ہس  تہٕ  میٲنۍ  کٔرِو  اطاعت۔"
  },
  {
    "verse_id": 51,
    "translation": "بے  شک  چُھ  اللہ  تعالیٰ  میون  ربّ  تہٕ  تُہُنٛد  ربّ  تہِ  چُھ (سُے)،  لہٰذاکٔرِو  تٔمۍ  سٕنزٕے  عبادت،یٔہے  چھے٘  سِیٔز  وَتھ۔"
  },
  {
    "verse_id": 52,
    "translation": "پتہٕ  ییٚلہِ  عیسیٰ  ہن  (علیہ  السلام)  تِہُنٛد  کفر  محسوس  کۆر،  تٔمۍوۆن  اللہ  تعالیٰ  سٕندِ  کنہِ  کم  لُکھ  چِھ  میٲنۍ  مددگار،تٔمۍ  سٕندیۆ  خلوص  والیو  سٲتھِیَو  کۆر  عرض،  أسۍ  چِھ  اللہ  تعالیٰ  سٕندۍ  (یعنی  تمۍسٕندِ  دیٖنٕکۍ)  مددگار،  اَسہِ  چُھ  اللہ  تعالیٰ  ہس  پیٚٹھ  ایمان  اۆنمُت  تہٕ  تۆہۍ  روٗزِو  گواہ  زِ  أسۍ  چِھ  پٔزۍپٲٹھۍ  مسلمان۔"
  },
  {
    "verse_id": 53,
    "translation": "اے  سانہِ  ربّہ!اَسہِ  اۆن  تَتھ  کتابِہ  پیٚٹھ  ایمان  یۅسہٕ  ژے٘  نٲزل  کٔرتھن  تہٕ  اَسہِ  کٔر  تس  رسول  سٕنز  اتباع،  لہٰذا،  لیٚکھ  اَسہِ  (حقٕچ) گوٲہی  دِنہٕ  والیٚن  سٍتۍ۔"
  },
  {
    "verse_id": 54,
    "translation": "پتہٕ  کٔر  (یہوٗدۍ)  کٲفرو  (عیسیٰ  علیہا  السلامن  ہٕنٛدِ  قتل  کرنہٕ  خٲطرٕ)  رٲسہٕ  پٲٹھۍ  سٲزش،  تہٕ  اللہ  تعالیٰ  ہن  کٔر  (عیسیٰ  علیہ  السلامس  بچاونہٕ  خٲطرٕ)  رٲسہٕ  پٲٹھۍ  تدبیر،  تہٕ  اللہ  تعالیٰ  چُھ  سارِنٕے  ہٕندِ  کھۅتہٕ  بہترخفیہ  تدبیر  کرن  وول۔"
  },
  {
    "verse_id": 55,
    "translation": "ییٚلہِ  اللہ  تعالیٰ  ہن  فرموو،  اے  عیسیٰ!  بے  شک  چُھسَتھ  بہٕ  ژٕ  پوٗرٕ  وٲنسہِ  تام  واتناون  وول،  تہٕ  بیٚیہِ  چُھسَتھ  پانس  کُن  (آسمانس  پیٚٹھ)  تُلن  وول  تہٕ  کٲفرو  نِشہِ  چُھسے  نجات  دِنہٕ  وول،  تہٕ  چانیٚن  پٲرو  کارن  چُھس  (یِمن)  کٲفرن  پیٚٹھ  قیامتس  تام  تھزر  دِنہٕ  وول،  پتہٕ  چُھو  تۅہیہِ  مے  کُن  واپس  پھیٖرِتھ  یُن،  لہٰذا  یِمن  کتھن  منٛز  تۆہۍ  ژُوان  ٲسۍوٕ،  بہٕ  کرٕ  تۅہیہِ  درمیان  تِہُنٛد  فٲصلہٕ۔"
  },
  {
    "verse_id": 56,
    "translation": "پتہٕ  یِم  لُکھ  کٲفر  سپٕدۍ  تِمن  دِمہٕ  دُنیاہس  تہٕ  ٲخرتس  (دۅشوٕنۍ)  منٛزسخت  عذاب  تہٕ  تِمن  آسہِ  نہٕ  کانٛہہ  مددگار۔"
  },
  {
    "verse_id": 57,
    "translation": "تہٕ  یِمَو  لُکو  ایمان  اۆن  تہٕ  پتہٕ  کرِ  تِمَونیک  عملہٕ،  تیٚلہِ  دِیہِ  تِمن (اللہ  تعالیٰ)  تِمن  ہُند  پوٗرٕ  پٲٹھۍ  اجر،  تہٕ  اللہ  تعالیٰ  چُھنہٕ  ظٲلِمن  پسند  کران۔"
  },
  {
    "verse_id": 58,
    "translation": "یُس  یہ  أسۍ  تۅہیہِ  پٔرِتھ  چِھ  بوزناوان (یِمہٕ)  چھے٘  نشٲنِیہِ  بیٚیہِ  چھے٘  حکمت  واجِنۍ  نصیحت۔"
  },
  {
    "verse_id": 59,
    "translation": "بے  شک  چھے٘  عیسیٰ  (علیہ  السلام)  سٕنز  مثال  اللہ  تعالیٰ  ہس  نزدیک  آدم  (علیہ  السلام)  سٕنز  ہِش،  یُس  تٔمۍ  میٚژِ  نِشہِ  بنوو،پتہٕ  فرمووُن  (تَتھ)  سَپَد  سُہ  سَپُد۔"
  },
  {
    "verse_id": 60,
    "translation": "(اُمّت  کہ  نہیبہ  خٲطرٕ  آو  فرماونہٕ) یہِ  چُھ  تُہٕندِس  ربّ  سٕندِ  طرفہٕ  حق،لہٰذا،بٔنۍ  زیٚو  نہٕ  شک  کرن  والیٚو  منٛزٕ۔"
  },
  {
    "verse_id": 61,
    "translation": "لہٰذا،  تۅہیہِ  نِشہِ  علم  یِنہٕ  پتہٕ  یُس  شخص  عیسیٰ  (علیہ  السلام)  سٕندِس  معاملس  منٛز  تۅہیہِ  سٍتۍ  ژُوٗ  تیٚلہِ  فرمٲوِو  تۆہۍ  زِ  ؤلِو  (یِکہٕ  وَٹہٕ)  اَنوکھ  پنٕنۍ  نیچِوۍتہٕ  تُہٕندۍنیٚچِوۍ،  بیٚیہِ  پننہِ  خاتونہ  تہٕ  تُہٕنزٕخاتونہ،  بیٚیہِ  أسۍ  تہِ  تہٕ  تۆہۍ  تہِ  (أکِس  جایہِ)  ناد  دِتھ،  پتہٕ  کرو  أسۍمباہلہ  (یعنی  آہ  وزٲری  کران  کران  دُعا)  تہٕ  اَپزیاریٚن  پیٚٹھ  سوزَواللہ  تعالیٰ  سٕنز  لعنت۔"
  },
  {
    "verse_id": 62,
    "translation": "بے  شک  چُھ  یۅہے  پۆز  بیان،  تہٕ  کانٛہہ  تہِ  چُھنہٕ  اللہ  تعالیٰ  ہس  ورٲے  عبادتس  لایق،تہٕ  بے  شک  چُھ  اللہ  تعالیٰ  ہٕے  بۆڈ  غٲلب  حکمت  وول۔"
  },
  {
    "verse_id": 63,
    "translation": "پتہٕ  اگر  تِم  لُکھ  بُتھ  پھِرن  تیٚلہِ  چُھ  پٔزۍپٲٹھۍاللہ  تعالیٰ  فساد  کرن  والیٚن  وارٕ  پٲٹھۍ  زانان۔"
  },
  {
    "verse_id": 64,
    "translation": "تۆہۍ  فرمٲوِو،اے  اہلِ  کتاب!تۆہۍ  ؤلِو  تَتھ  کتھہِ  کُن  یۅسہٕ  تۅہیہِ  تہٕ  اَسہِ  درمیان  ہِشی  چھے٘ (سۅ  چھے٘  یہِ)  زِ  أسۍ  کَرو  نہٕ  اللہ  تعالیٰ  ہس  ورٲے  کٲنسہِ  ہٕنز  عبادت  تہٕ  بیٚیہِ  ٹٔھہراوون  نہ  أسۍتس  سٍتۍ  کانٛہہ  شریک،  بیٚیہِ  بناوِ  نہٕ  اَسہِ  منٛزٕ  کانٛہہ  اَکھ  اللہ  تعالیٰ  ہس  وَرٲ  ے  بیٚیہِ  کٲنسہ  ربّ،  پتہٕ  اگر  تِم  بُتھ  پھِرن،تیٚلہِ  ؤنِو  زِ  گواہ  روٗزِو  زِ  أسۍ  چِھ  اللہ  تعالیٰ  سٕندس  فرمانس  تابع  (مسلمان)۔"
  },
  {
    "verse_id": 65,
    "translation": "اے  اہلِ  کتاب!  تۆہۍ  کیازِ  چِھو  ابراہیم  (علیہ  السلام)  سٕندِس  بارس  منٛز  ژُوان  (یعنی  تِم  کیازِ  چھووکھ  یہوٗدۍ  یا  نصرٲنۍ  ٹٔھہراوان)  حالانکہ  تورات  تہٕ  انجیل  (یِمن  پیٚٹھ  تُہٕندیٚن  دۅشوٕنۍ  مذہبن  ہٕنز  بنیاد  چھے٘)  آسہٕ  تِمن  پتہٕ  نٲزل  آمژٕ  کرنہٕ،  کیا  تۅہیہِ  چھَو  نا  (ییٖژ)  عقل  تہِ۔"
  },
  {
    "verse_id": 66,
    "translation": "بوٗزِو!  تۆہۍ  چِھو  تِمَے  لُکھ  یِم  تِمن  کتھن  منٛز  تہِ  ژُوان  روٗدِو  یُہُنٛد  تۅہیہِ (کینہہ  نَتہٕ  کینہہ) علم  اوسُوٗ  مگر  تِمن  کتھن  منٛز  کیازِ  چِھو  تکرار  کران  یُہُنٛد  نہٕ  تۅہیہِ  (ژکے)  کانٛہہ  علمٕے  چُھنہٕ،تہٕ  اللہ  تعالیٰ  چُھ  زانان  تہٕ  تۆہۍ  چِھو  نہٕ  زانان۔"
  },
  {
    "verse_id": 67,
    "translation": "ابرہیم (علیہ  السلام)  نَہ  ٲسۍ  یہوٗدۍ  تہٕ  نَہ  نصرٲنۍ،  تِم  ٲسۍ  پۯتھ  بٲطلس  نِشہِ  بیۆن  روزن  وٲلۍ  (پٔزۍ)  مسلمان،  بیٚیہِ  ٲسۍ  نہٕ  تِم  مشرکو  منٛزٕتہِ  کینہہ۔"
  },
  {
    "verse_id": 68,
    "translation": "بے  شک  چِھ  سارِوٕے  لُکو  کھۅتہٕ  کٔھسِتھ  ابراہیمس  (علیہ  السلام)  نکھہٕ  (تہٕ  حقدار)  تِمے  لُکھ  یِمَوتِہنٛز  (یعنی  تِہِندِ  دیٖنٕچ)  پیروی  کٔرمٕژ  چھے٘  تہٕ  (سُہ)  چُھ  یۅہے  نبی  (صلی  اللہ  علیہ  وسلم)،  بیٚیہِ  (یِمن  پیٚٹھ)  ایمان  اَنن  وٲلۍ،  تہٕ  اللہ  تعالیٰ  چُھ  ایمان  والیٚن  ہُنٛد  مددگار۔"
  },
  {
    "verse_id": 69,
    "translation": "(اے  مسلمانو!)  اہلِ  کتابو  منٛزٕ  چُھ  اَکھ  دۆر  (شدید)  خٲہِش  تھاوان  زِ  کاش  تِم  ہیٚکہٕ  ہَانَو  تۅہیہِ  گُمراہ  کٔرِتھ،  مگر  تِمَو  چُھ  فقط  پَننُے  پان  گمراہ  کٔرِتھ  تھوومُت  تہٕ  تِمن  چُھنہٕ﴿اَمہِ  کتھہِ  ہُنٛد)  شعور۔"
  },
  {
    "verse_id": 70,
    "translation": "اے  اہلِ  کتاب!تۆہۍ  کیازِ  چِھو  اللہ  تعالیٰ  سٕندیٚن  آیاتن  انکار  کران  حالانکہ  تۆہۍ  چِھو  پانہٕ  گواہ (یعنی  تۅہیہِ  چُھو  پننیٚن  کتابن  منٛز  سورُے  کینہہ  پانہٕ  پۆرمُت)۔ "
  },
  {
    "verse_id": 71,
    "translation": "اے  اہل  کتاب!تۆہۍ  کیازِ  چِھو  حق  کران  بٲطلس  سٍتۍ  رَلہٕ  مِلہٕ  تہٕ  حق  کیازِ  چِھو  ژوٗرِ  تھاوان  حالانکہ  تۆہۍچِھو  زانان۔"
  },
  {
    "verse_id": 72,
    "translation": "تہٕ  اہلِ  کتابن  ہنٛز  اکھ  جماعت  چِھ  (لُکن) ونان  زِ  تۆہۍ  ٲسِو  اَتھ  کتابِہ (قرآنس) پیٚٹھ  یۅسہٕ  مسلمانن  پیٚٹھ  نٲزل  چھے٘  آمٕژ  کرنہٕ  دۅہ  کھسوُن (یعنی  صبحٲے) ایمان  اَنان  تہٕ  شامن  ٲسِو  انکار  کران  تاکہ  تِم  تہِ  پھیرن  (تۅہیہِ  وُچِھتھ) پۆت۔"
  },
  {
    "verse_id": 73,
    "translation": "تہٕ  کٲنسہِ  ہٕنز  کتھ  مَہ  مٲنِو  تس  شخصس  ورٲے  یُس  (صرف)  تُہٕندِ  دیٖنُک  پٲروکار  آسہِ،فرمٲوِو  زِ  بے  شک  چُھ  ہدایت (فقط) اللہ  تعالیٰ  سُنٛدہدایت (تہٕ  بیٚیہِ  چِھ  مزید  پننیٚن  لُکن  ونان  زِ  یِتہِ  مٲنۍ  زیٚو  نہٕ  ہرگز) زِ  یِژھ  کتاب (یا  دیٖن)  تۅہیہِ  دِنہٕ  چُھوآمُت،یُتھ  ہیوٗ  یِیہِ  بیٚیہِ  تہِ  کٲنسہِ  دِنہٕ،  یا  یہِ  زِ  کانٛہہ  ہیٚکہِ  تُہٕندِس  ربّس  نِشہِ  تۅہیہِ  خلاف  حجت  أنِتھ،فرمٲوِیوٗکھ،بے  شک  چُھ  فضل  اللہ  تعالیٰ  سٕندِسٕے  اَتھس  منٛز،یَس  یژھان  چُھ  عطا  چُھس  کران،بیٚیہِ  چُھ  اللہ  تعالیٰ  وسعت  وول  سیٚٹھاہ  علمہٕ  وول۔"
  },
  {
    "verse_id": 74,
    "translation": "سُہ  یَس  یژھان  چُھ  تس  چُھ  پننہِ  رحمت  سٍتۍ  خاص  بناوان،بیٚیہِ  چُھ  اللہ  تعالیٰ  سیٚٹھاہ  فضل  وول۔"
  },
  {
    "verse_id": 75,
    "translation": "تہٕ  اہلِ  کتابو  منٛزٕ  چِھ  کینہہ  تِتھۍ  تہِ  زِہرگاہ  تۆہۍ  تس  نِشہِ  مالُک  انبار  امانت  تھٲوِوٗ  سُہ  دِیَو  تۅہیہِ  واپس،  تہٕ  یِمنٕے  منٛز  چِھ  تِتھۍ  تہِ  زِ  ہرگاہ  تۆہۍ  تٔمِس  نِشہِ  اکھ  دینار  امانت  تھٲوِوٗ  سُہ  دِیَو  نہٕ  ہرگز  واپس  اَمہِ  ورٲے  زِ  تۆہۍ  روٗزِو  تس  کلس  پیٚٹھ  کھڑا،  یہِ  چُھ  اَوے  زِ  تِم  چِھ  ونان  زِ  اَن  پڑھن  ہٕندِس  معاملس  منٛز  چھَنہٕ  اَسہِ  پٕۯژھ  گٲر،  بیٚیہِ  چِھ  اللہ  تعالیٰ  ہس  پیٚٹھ  اَپُز  کھالان  تہٕ  تِمن  چِھ  پانس (تہِ) خبر۔"
  },
  {
    "verse_id": 76,
    "translation": "آ،  وۅنۍ  یُس  پَنُن  وعدٕہ  پوٗرٕ  کرِ،بیٚیہِ  کرِ  تقویٰ  اختیار  (تس  چھَنہٕ  پٔزۍپٲٹھۍ  پٕۯژھ  گٲر) امہِ  موجوب  چُھ  بے  شک  اللہ  تعالیٰ  پرہیز  گارن  سٍتۍ  محبت  کران۔"
  },
  {
    "verse_id": 77,
    "translation": "بے  شک  یِم  لُکھ  اللہ  تعالیٰ  سٕندِعہدُک  (وعدُک)  تہٕ  پننیٚن  قَسمن  ہُنٛد  معمولی  قٍمت  کہ  بدلہ  سودا  چِھ  کران،  یِمے  چِھ  تِم  لُکھ  یِٕہِندِ  خٲطرٕ  ٲخرتس  منٛز  کانٛہہ  حصہٕ  چُھنہٕ،تہٕ  نَہ  کرِ  قیامت  کہ  دۅہ  اللہ  تعالیٰ  تِمن  سٍتۍ  کلام  تہٕ  نَہ  کرِ  تِمن  کُن  نظر،تہٕ  نَہ  کر  تِمن  پٲکیزگی  عطا،  بیٚیہِ  چُھ  تِہِندِ  خٲطرٕ  دگ  تُلوُن  عذاب۔"
  },
  {
    "verse_id": 78,
    "translation": "تہٕ  بے  شک  چُھ  تِمن  منٛز  اَکھ  دۆر  تِیُتھ  تہِ  یِم  کتاب  پران  پران  پننیٚن  زیٚوَن  وُٹھِنۍ  چِھ  دِوان  تاکہ  تۆہۍ  سمجھِو  تِہِنِدس  ہیۆر  بۅن  کرنس  تہِ  کتابِہ (ہُندُے  حصہٕ)  حالانکہ  چُھنہٕ  سُہ  کتابِہ  منٛزٕ  کینہہ،  بیٚیہِ  چِھ  ونان  یہ  (سورُے)  چُھ  اللہ  تعالیٰ  سٕندِ  طرفہٕ  مگرسُہ  چُھنہٕ  (ہرگز)  اللہ  تعالیٰ  سٕندِ  طرفہٕ،  تہٕ  تِم  چِھ  اللہ  تعالیٰ  ہس  پیٚٹھ  اَپُز  کھالان  تہٕ  (یہِ)  چُھ  تِمن  پانس  تہِ  پَے۔"
  },
  {
    "verse_id": 79,
    "translation": "کٲنسہِ  بشرس  چُھنہٕ  یہِ  حق  زِ  اللہ  تعالیٰ  کرِ  تس  کتاب  تہٕ  حکمت  تہٕ  نبوت  عطا،پتہٕ  لاگہِ  سُہ  لُکن  یہِ  وَنُن  زِ  اللہ  تعالیٰ  تٕرٲوِتھ  بٔنِو  میٲنۍ  بندٕہ  بلکہ  (وَنہِ  سُہ  یہِ) تۆہۍ  بٔنِو  اللہ  تعالیٰ  سٕندۍ،اَمہِ  کِنۍ  زِ  تۆہۍ  چِھو  کتاب  ہیٚچھناوان،بیٚیہِ  اَمہِ  کِنۍ  زِ  تۆہۍ  چِھو  یہِ  پانہٕ  تہِ  پران۔"
  },
  {
    "verse_id": 80,
    "translation": "تہٕ  سُہ  پیغمبر  چُھو  نہٕ  تۅہیہِ  یہِ  حکم  زانٛہہ  دِوان  زِ  توہۍ  بنٲوِیوٗکھ  فرشتہٕ  تہٕ  پیغمبر  ربّ،کیا  سُہ  دِیوٕ  تۅہیہِ  تُہٕندِ  مسلمان  سپدنہٕ  پتہٕ (وۅنۍ) کفرُک  حکم"
  },
  {
    "verse_id": 81,
    "translation": "تہٕ (اے  ٹاٹھہِ!  سُہ  وقت  کٔرِو  یاد) ییٚلہِ  اللہ  تعالیٰ  ہن  انبیاہن  پۅختہٕ  وعدٕہ  ہیۆت  زِ  ییٚلہِ  بہٕ  تۅہیہِ  کتاب  تہٕ  حکمت  عطا  کرٕ،پتہٕ  اَنہِ  تۅہیہِ  نِشہِ  سُہ (سارِنٕے  پیٚٹھ  عظمت  تھاون  وول) رسول  (صلی  اللہ  علیہ  وسلم) تشریف  یُس  تِمن  کتابن  تصدیق  فرماون  وول  آسہِ  یِمہٕ  تۅہیہِ  سٍتۍ  آسن،  تیٚلہِ  أنِو  ضروٗر  تہٕ  ضروٗر  تِمن  پیٚٹھ  ایمان،بیٚیہِ  کٔرِوضروٗر  تہٕ  ضروٗر  تِمن  مدد،فرمووُکھ،کیا  تۅہیہِ  کۆروٕ  اقرار  تہٕ  اَتھ (شرطس)  پیٚٹھ  رۆٹوٕمیون  گۆب  وعدٕہ  مضبوطی  سان؟  سارِوٕے  کۆر  عرض،اَسہِ  کۆر  اقرار،  فرمووُکھ  زِ  تۆہۍ  روٗزِوگواہ  تہٕ  بٕتہِ  چُھس  تۅہیہِ  سٍتۍ  گواہَو  منٛزٕ۔"
  },
  {
    "verse_id": 82,
    "translation": "(وۅنۍ  آو  آدم  سٕندِپوٗرٕ  نسلہٕ  خٲطرٕنہیب  رٔنگۍ  فرماونہٕ) پتہٕ  ییٚمۍ  اَمہِ (اقرارٕ) پتہٕ  بُتھ  پِھیُر،تیٚلہِ  آسن  تِمے  لُکھ  نافرمان۔"
  },
  {
    "verse_id": 83,
    "translation": "کیا  یِم  چھا  اللہ  تعالیٰ  سٕندِ  دیٖن  ورٲے  بیٚیہِ  کانٛہہ  دیٖن  یژھان،  تہٕ  یُس  اکھاہ  تہِ  آسمانن  تہٕ  زمینس  منٛز  چُھ  تٔمۍ  چھے٘  خوشی  سان  یا  لاچٲری  سان  (پۯتھ  حالس  منٛز)  تٔمۍ  سٕنزٕے  فرمانبردٲری  اختیار  کٔرمٕژ  تہٕ  ساری  یِن  تٔسۍ  کُن  واپس  نِنہٕ۔"
  },
  {
    "verse_id": 84,
    "translation": "تۆہۍ  فرمٲوِو،  اَسہِ  چُھا  اللہ  تعالیٰ  ہس  پیٚٹھ  ایمان  اۆنمُت،  بیٚیہِ  یِکینٛژھاہ  اَسہِ  پیٚٹھ  نازل  چُھ  کرنہٕ  آمُت  بیٚیہِ  یِکینٛژھاہ  ابراہیمس  تہٕ  اسماعیلس  تہٕ  اسحاقس  تہٕ  یعقوبس  (علیہمُ  السلام)  تہٕ  تِہندیٚن  اولادن  پیٚٹھ  نازل  چُھ  آمُت  کرنہٕ،  بیٚیہِ  یِکینٛژھاہ  موسیٰ  ہس  تہٕ  عیسیٰ  ہس  تہٕ  سارِنٕے  انبیأ  ہن  (علیہمُ  السلام)  تِہِندِس  ربّ  سٕندِ  طرفہٕ  عطا  کرنہٕ  چُھ  آمُت  (سارِنٕے  پیٚٹھ  چُھ  ایمان  اۆنمُت)  أسۍ  چِھنہٕ  یِمَو  منٛزٕکٲنسہِ  پیٚٹھ  تہِ  ایمانس  منٛزفرق  کران،  بیٚیہِ  چِھ  أسۍ  تٔمۍ  سٕندِسٕے  فرمانس  تابع۔"
  },
  {
    "verse_id": 85,
    "translation": "تہٕ  یُس  کانٛہہ  اسلام  ورٲے  بیٚیہِ  کانٛہہ  دین  ییٚژِھہ  تیٚلہِ  یِیہِ  نہٕ  سُہ  تس  نِشہِ  ہرگز  قبول  کرنہٕ،بیٚیہِ  آسہِ  سُہ  ٲخرتس  منٛز  خسارٕہ  تُلن  والیو  منٛزٕ۔"
  },
  {
    "verse_id": 86,
    "translation": "اللہ  تعالیٰ  کِتھہٕ  کرِ  تِمن  لُکن  ہدایت  یِم  ایمان  اَننہٕ  پتہٕ  کٲفر  سپٕدۍ  حالانکہ  تِمَو  ٲس  اَمہِ  کتھہِ  ہٕنز  گوٲہی  دِژمٕژ  زِ  یہِ  رسول  چُھ  پٔزۍیور  تہٕ  تِمن  نِشہِ  آسہٕ  ٹاکارٕہ  نشٲنِیہِ  تہِ  آمژٕ،  تہٕ  اللہ  تعالیٰ  چُھنہٕ  ظٲلم  قومس  ہدایت  فرماوان۔"
  },
  {
    "verse_id": 87,
    "translation": "یِتھیٚن  لُکن  ہُنٛد  سزا  چُھ  یہِ  زِ  یِمن  پیٚٹھ  گژِھہ  اللہ  تعالیٰ  سٕنز  تہٕ  فرشتن  ہٕنز  تہٕ  تمام  انسانن  ہٕنز  لعنت  وسان  روزٕنۍ۔"
  },
  {
    "verse_id": 88,
    "translation": "تِم  روزن  اَتھ  سزاہس  منٛز  ہمیشہ (گرفتار)  تہٕ  تِمن  یِیہِ  نہٕ  اَتھ  عذابس  منٛز  کمی  کرنہٕ،  بیٚیہِ  یِیہِ  نہٕ  تِمن  مہلت  دِنہٕ۔"
  },
  {
    "verse_id": 89,
    "translation": "تِمَو  لُکو  وَرٲے  یِمَو  اَمہِ  پتہٕ  توبہٕ  کۆر  تہٕ (پانس)  کۆرُکھ  اصلاح،بے  شک  چُھ  تیٚلہِ  اللہ  تعالیٰ  بۆڈ  بخشن  وول  مہربان۔"
  },
  {
    "verse_id": 90,
    "translation": "بے  شک  یِمَو  لُکو  پننہِ  ایمان  پتہٕ  کفر  کۆر،پتہٕ  روٗدۍ  تِم  پننِس  کفرس  منٛز  برونٛہہ  برونہہ  پکان،تِہُنٛد  توبہٕ  یِیہِ  نہٕ  ہرگز  قبول  کرنہٕ  تہٕ  تِمے  لُکھ  چھ  گمراہ۔"
  },
  {
    "verse_id": 91,
    "translation": "بے  شک  یِم  لُکھ  کٲفر  سپٕدۍ  تہٕ  کفرکِس  حالتس  منٛزٕے  موٗدۍ،وۆنۍ  ہرگاہ  تِمَو  منٛزٕ  کانٛہہ  شخص  زمینس  یوت  سۅن  تہِ (پننہِ  نجات  مۅکھہٕ) معاوضس  منٛز  دِیُن  یژھِ،  سُہ  یِیہِ  نہٕ  ہرگز  قبول  کرنہٕ،تِمنٕے  لُکن  خٲطرٕ  چُھ  دگ  تُلوُن  عذاب  تہٕ  تِمن  ہیٚکہِ  نہٕ  کانٛہہ  مددگار  سپدِتھ۔"
  },
  {
    "verse_id": 92,
    "translation": "تۆہۍ  ہیٚکِو  نہٕ  ہرگز  نیکی  تام  وٲتِتھ  یۆت  تام  نہٕ  تۆہۍ (اللہ  تعالیٰ  سٕنزِ  وَتہِ  منٛز)  پننیو  ٹاٹھیٚو  چیزو  منٛزٕ  خرچ  کٔرِوٗ  بیٚیہِ  یِکینٛژھاہ  تہِ  تۆہۍ  خرچ  چِھو  کران،بے  شک  چُھ  اللہ  تعالیٰ  تَتھ  وارٕ  پٲٹھۍ  زانن  وول۔"
  },
  {
    "verse_id": 93,
    "translation": "تورات  نٲزل  گژھنہٕ  برونٛہہ  اوس  پۯتھ  کانٛہہ  کھیٚنہٕ  چیز  بنی  اسرٲییلس  خٲطرٕ  حلال  تِمَو  (چیزو)  وَرٲے  یِم  یعقوبن  (علیہ  السلام)  پانے  پانس  پیٚٹھ  حرام  کٔرِمٕتۍ  ٲسۍ،  فرمٲوِو،  تورات  أنِو  تہٕ  پٔرِو  سۅ،  ہرگاہ  تۆہۍ  پٔزۍیٲرۍ  چِھو۔"
  },
  {
    "verse_id": 94,
    "translation": "پتہٕ  یُس  شخص  اَمہِ  پتہٕ  تہِ  اللہ  تعالیٰ  ہس  پیٚٹھ  بہتان  لاگہِ  تیٚلہِ  چِھ  تِمے  لُکھ  ظٲلم۔"
  },
  {
    "verse_id": 95,
    "translation": "فرمٲوِو  زِ  اللہ  تعالیٰ  ہن  فرموو  پۆز،  لہٰذا،  کٔرِو  تۆہۍ  ابراہیم  (علیہ  السلام)  سٕنٛدِ  دیٖنٕچ  پٲروی  یِم  پۯتھ  بٲطلس  نِشہِ  بُتھ  پھِرِتھ  صرف  اللہ  تعالیٰ  سٕنٛدۍ  ٲسۍ  بنیمٕتۍ،  تہٕ  تِم  ٲسۍ  نہٕ  مشرکو  منٛزٕ۔"
  },
  {
    "verse_id": 96,
    "translation": "بے  شک  یُس  سارِوٕے  بروٗنٛٹھِم  گرٕ  لُکن  ہٕندِ  (عبادت)  خٲطرٕ  بناونہٕ  آو  چُھ  سُے  یُس  مکّس  منٛز  چُھ،  برکت  وول  چُھ،  بیٚیہِ  چُھ  تمام  دُنیا  والیٚن  خٲطرٕ  (مرکز)  ہدایت۔"
  },
  {
    "verse_id": 97,
    "translation": "اَتھ  منٛز  چھے٘  ٹاکارٕہ  نشٲنِیہِ  (یِمَو  منٛزٕ  چھے٘  اکھ)  ابرہیم  (علیہ  السلام)  سٕندِ  قیامٕچ  جاے،  تہٕ  یُس  اَتھ  منٛز  دٲخل  سپُد  تٔمۍ  لۆب  امان،  تہٕ  اللہ  تعالیٰ  سٕندِ  خٲطرٕ  چُھ  لُکن  پیٚٹھ  اَمہِ  گرُک  حج  فرض  یُس  تہِ  اَتھ  تام  واتنُک  طاقت  آسہِ  تھاوان،  تہٕ  یُس  (اَمِیُک)  منکر  آسہِ  تیٚلہِ  چُھ  بے  شک  اللہ  تعالیٰ  تمام  جہانَو  نِشہِ  بے  نیاز۔"
  },
  {
    "verse_id": 98,
    "translation": "فرمٲوِو،اے  اہلِ  کتاب!  تۆہۍ  کیازِ  چِھو  اللہ  تعالیٰ  سٕندیٚن  آیاتن  انکار  کران  ؟  تہٕ  اللہ  تعالیٰ  چُھ  تُہٕنزن  کامیٚن  وُچھان۔"
  },
  {
    "verse_id": 99,
    "translation": "فرمٲوِو،اے  اہلِ  کتاب،  ییٚمۍ  شخصن  ایمان  چُھ  اۆنمُت،  تۆہۍ  کیازِ  چھوون  سُہ  اللہ  تعالیٰ  سٕنزِ  وَتہِ  نِشہِ  رُکاوان  تۆہۍ  چِھو  تِہِنزِ  وَتہِ  منٛز  تہِ  ہجر  یژھان  حالانکہ  تۆہۍ  چِھو  (تمہ  کس  حق  آسنس  پیٹھ)  پانہٕ  گواہ،  تہٕ  اللہ  تعالیٰ  چُھنہٕ  تُہٕنزو  عملو  نِشہِ  بے  خبر  کینہہ۔"
  },
  {
    "verse_id": 100,
    "translation": "اے  ایمان  والیو!  ہرگاہ  تۆہۍ  اہلِ  کتابو  منٛزٕ  کٲنسہِ  دٔرۍ  سُنٛد  تہِ  وَنُن  مٲنِوٗ  تیٚلہِ  پھِرنَو  تِم  تۅہیہِ  تُہٕندِ  ایمان  (اَننہٕ)  پتہٕ  بیٚیہِ  کُفرس  کُن۔"
  },
  {
    "verse_id": 101,
    "translation": "تہٕ  تۆہۍ  کِتھہٕ  پٲٹھۍ  کٔرِو  (وۅنۍ)  کفر  حالانکہ  تۆہۍچِھو  تِم  (خۅش  نصیب)  زِتۅہیہِ  پیٚٹھ  چِھ  اللہ  تعالیٰ  سٕندۍ  آیات  تلاوت  کرنہٕ  یِوان  تہٕ  تۅہیہِ  منٛز  چِھ  (پانہٕ)  اللہ  تعالیٰ  سٕندۍ  رسول  (صلی  اللہ  علیہ  وسلم)  موجود،  تہٕ  یُس  شخص  اللہ  تعالیٰ  (سٕندِس  دامنس)  چیٖرٕتھپھ  چُھ  کران  تیٚلہِ  چُھ  تس  ضرور  یِوان  سیٚزِ  وَتہِ  کُن  ہدایت  کرنہٕ۔"
  },
  {
    "verse_id": 102,
    "translation": "اے  ایمان  والیو!اللہ  تعالیٰ  ہس  ٲسِو  کھۅژان  یِتھہٕ  پٲٹھۍ  تس  کھۅژنُک  حق  چُھ  تہٕ  تۅہیہِ  گژھیٚو  موت  صرف  اَتھ  حالتس  پیٚٹھ  یُن  زِ  تۆہۍ  ٲسِو  مسلمان۔"
  },
  {
    "verse_id": 103,
    "translation": "تہٕ  سٔمِتھ  کٔرِو  تۆہۍ  سٲری  اللہ  تعالیٰ  سٕنزِ  رَزِ  چیٖرٕ  تَھپھ،  تہٕ  پھاٹوَن  واد  مَہ  ترٲوِوٗ  بیٚیہِ  کٔرِو  پانس  پیٚٹھ  اللہ  تعالیٰ  سٕنز  سۅ  نعمت  یادییٚلہِ  تۆہۍ  (اَکھ  أکۍ  سٕندۍ)  دشمن  ٲسۍوٕ،  تہٕ  تٔمۍ  کۆر  تُہٕندیٚن  دِلن  منٛزاُلفت  پٲدٕ  تہٕ  تۆہۍ  سپدےوٕ  تمۍ  سٕندِ  نعمتہٕ  کِنۍپانہٕ  وٲنۍ  بٲے  بٲے،  تہٕ  تۆہۍ  ٲسۍوٕ  (جہنم  کِس)  نارٕ  دۅبہٕ  کِس  بٔٹھِس  پیٚٹھ  (وٲتِمٕتۍ)  پتہٕ  بچٲوۍنَو  تۆہۍاَمہِ  (نارٕ)  دۅبہٕ  نِشہِ،  یِتھے  پٲٹھۍ  چُھ  اللہ  تعالیٰ  تُہٕندِ  مۅکھہٕ  پننہِ  نشٲنِیہِ  ویٚژنٲوِتھ  بیان  فرماوان  تاکہ  تۆہۍ  لٔبِو  ہدایت۔"
  },
  {
    "verse_id": 104,
    "translation": "تہٕ  تۅہیہِ  منٛزٕ  گژِھہ  تِتھیٚن  لُکن  ہٕنز  اَکھ  جماعت  ضرور  آسٕنۍ  یِم  لُکن  نیکی  کُن  ناد  دِن،  بیٚیہِ  دِنکھ  رٕژرُک  حکم  تہٕ  یچھ  کامیٚو  نِشہِ  رَٹنکھ  پَتھ،تہٕ  تِمے  لُکھ  چِھ  فلاح  لبن  وٲلۍ۔"
  },
  {
    "verse_id": 105,
    "translation": "تہٕ  تِمن  لُکن  ہٕندۍ  پٲٹھۍ  بٔنۍ  زیٚو  نہٕ  یِم  فرقن  منٛز  تقسیم  سپٕدۍ  تہٕ  ییٚلہِ  تِمن  نِشہِ  ٹاکارٕ  نشٲنِیہِ  واژٕ،  تَمہِ  پتہٕ  تہِ  لٔگۍ  اختلاف  کرنہِ،  تہٕ  یِمنٕے  لُکن  خٲطرٕ  چُھ  سخت  عذاب۔"
  },
  {
    "verse_id": 106,
    "translation": "ییٚمہِ  دۅہ  کینہہ  بُتھۍ  سفید  آسن  تہٕ  کینہہ  بُتھۍ  آسن  کِرہِنۍ،  پتہٕ  یہِندۍ  بُتھۍ  کِرہِنۍ  سپدن  (تِمن  یِیہِ  وَننہٕ)  کیا  تۅہیہِ  کۆروٕ  ایمان  اَننہٕ  پتہٕ  کفر؟  لہٰذا  یُس  کفر  تۆہۍ  کران  ٲسۍوٕ  روٗدِمٕتۍ،وُچِھو  وۅنۍ  تَمہِ  کِس  عذابس  (مزٕہ)۔  "
  },
  {
    "verse_id": 107,
    "translation": "تہٕ  یِمن  لُکن  ہٕندۍ  بُتھۍ  سفید  (پۯزلان)  آسن،  تِم  آسن  اللہ  تعالیٰ  سٕندِ  س  رحمتس  منٛز  تہٕ  تِم  روزن  تَتھ  منٛز  ہمیشہ۔"
  },
  {
    "verse_id": 108,
    "translation": "یِم  چِھ  اللہ  تعالیٰ  سٕندۍ  آیات،  یِم  أسۍ  تۅہیہِ  پیٚٹھ  حقہٕ  سان  چِھ  پران،  تہٕ  اللہ  تعالیٰ  چُھنہٕ  دُنیا  والیٚن  پیٚٹھ  ظلم  یژھان۔"
  },
  {
    "verse_id": 109,
    "translation": "تہٕ  اللہ  تعالیٰ  سٕندی  خٲطرٕچُھ  یِکینٛژھاہ  آسمانن  تہٕ  زمینس  منٛز  چُھ،  تہٕ  تمام  کامہِ  یِن  اللہ  تعالیٰ  سٕے  کُن  پھِرنہٕ۔"
  },
  {
    "verse_id": 110,
    "translation": "تۆہۍ  چِھو  بہترین  اُمّت  یۅسہٕ  سارِنٕے  لُکن  (ہٕنزِ  رہنمٲیی)  خٲطرٕ  نٔنۍ  چھے٘  آمٕژ  کڈنہٕ،  تۆہۍ  چِھو  رٕژرُک  حکم  دِوان  تہٕ  بُرٲیی  نِشہِ  چِھو  ٹھاکھ  کران  تہٕ  اللہ  تعالیٰ  ہس  پیٚٹھ  چِھو  ایمان  تھاوان،  تہٕ  ہرگاہ  اہلِ  کتاب  تہِ  ایمان  اَنہَن،تیٚلہِ  اوس  پٔزۍپٲٹھۍ  تِہِندِ  خٲطرٕ  بہتر،  تِمَو  منٛز  چِھ  کینہہ  ایمان  وٲلۍ  تہِ  تہٕ  تِمَو  منٛزٕ  چِھ  اکثر  نافرمان۔"
  },
  {
    "verse_id": 111,
    "translation": "یِم  لُکھ  ہیٚکن  نہٕ  تۅہیہِ  ستاونہٕ  وَرٲے  کٕہٕنۍ  تہِ  نقصان  واتنٲوِتھ،  تہٕ  ہرگاہ  یِم  تۅہیہِ  سٍتۍ  جنگ  کرن  تیٚلہِ  ژَلن  یِم  پۆت  کھورِ،پتہٕ  یِیہِ  نہٕ  یِمن  مدد  (تہِ)  کرنہٕ۔"
  },
  {
    "verse_id": 112,
    "translation": "تِم  یَتھ  جایہِ  تہِ  لبنہٕ  یِن  تِمن  پیٚٹھ  چھے٘  ذلّت  مسلط  کرنہٕ  آمٕژ  اَمہِ  وَرٲے  زِتِمن  یِیہِ  کُنہِ  جایہِ  اللہ  تعالیٰ  سٕندِ  وعدٕہ  سٍتۍ  یا  لُکن  ہٕندِ  وعدٕہ  سٍتۍ  (چھپن  جاے  دِنہٕ)  تہٕ  تِم  چِھ  اللہ  تعالیٰ  سٕندِ  غضبٕکۍ  حقدار  بنیمٕتۍتہٕ  تِمن  پیٚٹھ  چھے٘  مۅحتٲجی  مسلط  آمٕژ  کرنہٕ،  یہِ  چُھ  اَوے  زِ  تِم  ٲسۍ  اللہ  تعالیٰ  سٕندیٚن  آیاتن  انکار  کران  بیٚیہِ  ٲسۍ  انبیاہن  ناحق  قتل  کران،تکیازِ  تِم  ٲسۍ  نافرمان  سپٕدۍ  مٕتۍ  تہٕ  (بُتھ  پھِرنس  منٛز)  ٲسۍ  حدٕ  دۯامٕتۍ۔"
  },
  {
    "verse_id": 113,
    "translation": "یِم  سٲری  چِھنہٕ  برابر،  اہلِ  کتابو  منٛزٕ  چِھ  کینہہ  لُکھ  حقس  پیٚٹھ  (تہِ)  قٲیِم،  تِم  چِھ  رٲژ  پہرن  منٛز  اللہ  تعالیٰ  سٕندیٚن  آیاتن  ہٕنزتلاوت  کران  بیٚیہِ  چِھ  سجدن  منٛز  روزان۔"
  },
  {
    "verse_id": 114,
    "translation": "تِم  چِھ  اللہ  تعالیٰ  ہس  پیٚٹھ  تہٕ  ٲخرت  کِس  دۅہس  پیٚٹھ  ایمان  انان،  تہٕ  رٕژرُک  چِھ  حکم  دِوان  تہٕ  برٲیی  نِشہِ  چِھ  ٹھاکھ  کران،  تہٕ  نیک  کامیٚن  منٛز  چِھ  برونٛہہ  برونٛہہ  آسان،  تہٕ  یِمَے  لُکھ  چِھ  نیکو  کارو  منٛزٕ۔"
  },
  {
    "verse_id": 115,
    "translation": "تہٕ  یِم  لُکھ  یۅسہٕ  تہِ  نیک  کٲم  کرن  تَتھ  یِیہِ  نہٕ  بے  قدری  کرنہٕ،تہٕ  اللہ  تعالیٰ  چُھ  پرہیزگارن  وارٕ  پٲٹھۍ  زانن  وول۔"
  },
  {
    "verse_id": 116,
    "translation": "پٔزۍپٲٹھۍ  یِمَو  لُکو  کفر  چُھ  کۆرمُت،نَہ  ہیٚکن  تِہِندۍ  مال  تِمن  اللہ  تعالیٰ  ہس  نشہ  (یعنی  تمۍسٕندِ  عذاب  نشہِ)  بچٲوِتھ  تہٕ  نَہ  تِہِندۍ  اولاد،  تہٕ  تِمَے  لُکھ  چِھ  جہنمی  یِم  تَتھ  منٛز  ہمیشہ  روزن۔"
  },
  {
    "verse_id": 117,
    "translation": "(یِم  لُکھ) یُس  مال  (تہِ)  ییٚمہِ  دُنیاچہ  زندگی  منٛز  خرچ  چِھ  کران،  تَمِچ  مثال  چھے٘  تَمہِ  ہَوہٕچ  ہِش  یَتھ  منٛز  سخت  کٹھ  کۆش  آسہِ  (تہٕ)  سُہ  پیٚیہِ  تِتھِس  قوم  کِس  زراعتس  پیٚٹھ  یُس  پننیٚن  زُوَن  پیٚٹھ  ظلم  آسہِ  کران،  تہٕ  پتہٕ  کرِ  سُہ  تَتھ  تباہ،  تہٕ  اللہ  تعالیٰ  ہن  کۆر  نہٕ  تِمن  پیٚٹھ  کانہہ  تہِ  ظلم  بلکہ  چِھ  تِم  پانہٕ  پننیٚن  پانن  پیٚٹھ  ظلم  کران۔"
  },
  {
    "verse_id": 118,
    "translation": "اے  ایمان  والیو!  تۆہۍ  مَہ  بنٲوِیوٗکھ  غیر  (پنٕنۍ)  راز  دار،  تِم  کرن  نہٕ  تُہٕندِ  خٲطرٕفتنہٕ  تُلنس  منٛز  (زانٛہہ)  کمی،  تِمن  چھے٘  خوٲہش  زِ  تۅہیہِ  گۆژُھو  سخت  تکلیف  واتُن،  بُغُض  چُھ  تِہٕنزو  زبانو  منٛزٕ  پانہٕ  نۆن  دۯامُت،  تہٕ  یُس  عداوت  تِہٕندیۆسیٖنَو  چُھ  کٔھٹِتھ  تھوومُت  سُہ  چُھ  اَمہِ  کھۅتہٕ  (تہِ)  زیادٕہ۔  اَسہِ  چھے٘  تُہٕندِ  خٲطرٕ  نشٲنِیہِ  واضح  کرِمَژٕ  ہرگاہ  تۅہیہِ  عقل  آسیٚو۔"
  },
  {
    "verse_id": 119,
    "translation": "خبردار  سپدِو!  تۆہۍ  چِھو  تِم  لُکھ  زِ  تِمن  سٍتۍ  چِھو  محبت  تھاوان  تہٕ  تِم  چِھو  نہٕ  تۅہیہِ  پسند  (تہِ)  کران  حالانکہ  تۅہیہِ  چُھو  سارِنٕے  کتابن  پیٚٹھ  ایمان،بیٚیہِ  ییٚلہِ  تِم  تۅہیہِ  چِھ  سمکھان  (تیٚلہِ)  چِھ  ونان،اَسہِ  چُھ  ایمان  اۆنمُت،  تہٕ  ییٚلہِ  کُنۍ  زٔنۍ  چِھ  آسان  تیٚلہِ  چِھ  تۅہیہِ  پیٚٹھ  شرارت  سٍتۍاَتھن  ژٔپۍ  ہیٚوان،  فرمٲوِو،  مٔرِو  پننہِ  ہیٚہہ  سٍتۍ،  بے  شک  چُھ  اللہ  تعالیٰ  دِلن  منٛز  (کٔھٹِتھ  تھاونہٕ  آمژن)  کتھن  وارٕ  پٲٹھۍ  زانن  وول۔"
  },
  {
    "verse_id": 120,
    "translation": "ہرگاہ  تۅہیہِ  کانٛہہ  خیر  واتہِ،  تیٚلہِ  چُھ  یِمن  ناگوار  گژھان،  تہٕ  اگر  تۅہیہِ  کانٛہہ  تکلیف  واتہِ  تَمہِ  سٍتۍچِھ  خۅش  گژھان،  تہٕ  ہرگاہ  تۆہۍ  صبر  کران  روٗزِو  تہٕ  تقویٰ  روٗزِو  اختیار  کٔرِتھ،  تیٚلہِ  ہیٚکہِ  نہ  تِہُنٛد  فریب  تۅہیہِ  کانٛہہ  نقصان  واتنٲوِتھ،  یِکینٛژھاہ  تِم  کران  چِھ  بے  شک  چُھ  اللہ  تعالیٰ  تَتھ  پیٚٹھ  احاطہٕ  کٔرِتھ۔"
  },
  {
    "verse_id": 121,
    "translation": "تہٕ (سُہ  وقت  کٔرِو  یاد) ییٚلہِ  تۆہۍ  صُبحٲے  پننہِ  گرِ  پیٚٹھہٕ  روانہٕ  سپدِتھ  مسلمان  ٲسِووکھ  (غزوۂ  احد  کِس  موقعس  پیٚٹھ  اہلِ  مکہ  کیٚن  طاقت  ور  فوجن  خلاف  دفٲعی)  جنگ  خٲطرٕ  مورچن  پیٚٹھ  بیٚہناوان،  تہٕ  اللہ  تعالیٰ  چُھ  اصل  پٲٹھۍ  بوزن  وول  زانن  وول۔"
  },
  {
    "verse_id": 122,
    "translation": "ییٚلہِ  تۅہیہِ  منٛزٕ  (بنو  سلمہ  خزرج  تہٕ  بنو  حارثہ  اوس)  دۅیَو  دریٚو  بُزدلی  ہاونُک  ارادٕہ  کۆر،  حالانکہ  اللہ  تعالیٰ  اوس  تِمن  دۅشوٕنۍ  ہُنٛد  مددگار،  تہٕ  ایمان  والیٚن  پَزِ  اللہ  تعالیٰ  سٕے  پیٚٹھ  بھروسہٕ  کرُن۔"
  },
  {
    "verse_id": 123,
    "translation": "تہٕ  اللہ  تعالیٰ  ہن  کۆرنَو  تۅہیہِ  بدرس  منٛز  مدد  حالانکہ  تۆہۍٲسۍوٕ  (تَمہِ  وقتہٕ)  بالکل  اَتھہٕ  چھٔنۍ،  لہٰذا،  روٗزِو  اللہ  تعالیٰ  ہس  کھۅژان  تاکہ  تۆہۍ  بٔنِو  شکر  گزار۔"
  },
  {
    "verse_id": 124,
    "translation": "ییٚلہِ  تۆہۍ  مسلمانن  فرماوان  ٲسۍوٕزِ  کیا  تُہٕندِ  خٲطرٕ  چُھنا  یہِ  کٲفی  زِ  تُہُنٛد  ربّ  کرِ  تۯیٚن  ساسن  نٲزل  کرنہٕ  آمتیٚن  فرشتن  ہٕنٛدِ  ذریعہ  تُہُنٛد  مدد۔"
  },
  {
    "verse_id": 125,
    "translation": "آ،  اگر  تۆہۍ  صبر  روٗزِو  کران  تہٕ  پرہیزگٲری  تھٲوِو  قٲیِم  تہٕ  تِم  (کفّار)  سپدن  تۅہیہِ  پیٚٹھ  تمی  وقتہٕ  (پوٗرٕ)  جوشہِ  سان  حملہٕ  آور  تیٚلہِ  کرِ  تُہُنٛد  ربّ  پانژَو  ساسَو  نشان  والیٚو  فرشتو  ہٕنٛدِ  ذریعہ  تُہُنٛد  مدد۔"
  },
  {
    "verse_id": 126,
    "translation": "تہٕ  اللہ  تعالیٰ  ہن  بنوو  یہِ  (مدد)  محض  تُہٕندِ  خٲطرٕ  خۅش  خبر  تہٕ  اَمہِ  موجوٗب  زِ  اَمہِ  سٍتۍ  گژھن  تُہٕندۍ  دل  مطمین،  بیٚیہِ  چُھ  مدد  صرف  اللہ  تعالیٰ  سٕندی  طرفہٕ  آسان  یُس  سیٚٹھاہ  غٲلب  حکمت  وول  چُھ۔"
  },
  {
    "verse_id": 127,
    "translation": "(مزید)  اَمہِ  موجوٗب  زِ  (اللہ  تعالیٰ) کرِ  کٲفرن  ہٕندِس  أکِس  دٔرِس  ہلاک  نَتہٕ  کریکھ  ذلیل،  تاکہ  تِم  پھیرن  ناکام  گٔژِھتھ  پۆت۔"
  },
  {
    "verse_id": 128,
    "translation": "(اے  ٹاٹھہِ!  وۅنۍ)  چُھنہٕ  اَتھ  معاملس  سٍتۍ  تُہُنٛد  کانٛہہ  تعلق  درکار،  (وۅنۍ)  کٔرۍتن  اللہ  تعالیٰ  تِمن  توبُک  توفیق  نصیب  یا  دِی  تنکھ  عذاب  تِکیازِ  تِم  چِھ  ظٲلم۔"
  },
  {
    "verse_id": 129,
    "translation": "تہٕ  اللہ  تعالیٰ  سٕندی  خٲطرٕ  چُھ  یِکینٛژھاہ  آسمانن  منٛز  تہٕ  زمینس  منٛز  چُھ۔  سُہ  یَس  یژھِ  تس  کرِ  مغفرت،  یَس  ییٚژِھہ  تس  دِیہِ  عذاب،  تہٕ  اللہ  تعالیٰ  چُھ  واریاہ  زیادٕہ  بخشن  وول  مہربان۔"
  },
  {
    "verse_id": 130,
    "translation": "اے  ایمان  والیو!  دۅگنہٕ  تہٕ  ژۅگنہٕ  کٔرِتھ  مَہ  ٲسِو  سوٗدکھیٚوان،  تہٕ  اللہ  تعالیٰ  ہس  ٲسِو  کھۅژان  تاکہ  تۆہۍ  لٔبِو  کامیابی۔"
  },
  {
    "verse_id": 131,
    "translation": "تہٕ  تَتھ  نارس  کھۆژِو  یُس  کٲفرن  ہٕندِ  خٲطرٕ  تیار  چُھ  کرنہٕ  آمُت۔"
  },
  {
    "verse_id": 132,
    "translation": "بیٚیہِ  روٗزِواللہ  تعالیٰ  سٕنز  تہٕ  رسول  (صلی  اللہ  علیہ  وسلم)  سٕنز  فرمانبردٲری  کران  تاکہ  تۅہیہِ  پیٚٹھ  یِیہِ  رحم  کرنہٕ۔"
  },
  {
    "verse_id": 133,
    "translation": "تہٕ  پننِس  ربّ  سٕندِس  مغفرتس  تہٕ  تتھ  جنّتس  کُن  پٔکوِ  تیزی  سان  ییٚمہِ  کِس  وسعتس  منٛز  سٲری  آسمان  تہٕ  زمین  چِھ  یِوان،  یُس  پرہیزگارن  خٲطرٕ  تیار  چُھ  کرنہٕ  آمُت۔"
  },
  {
    "verse_id": 134,
    "translation": "یِم  چِھ  تِم  لُکھ  یِم  خۅش  حٲلی  تہٕ  تنگی  (دۅشوٕنۍ  حالتن)  منٛز  خرچ  چِھ  کران،بیٚیہِ  چِھ  شرارت  کاپہِ  رٹن  وٲلۍ  تہٕ  لُکن  چِھ  (تِہٕنزن  غلطین  پیٚٹھ)  درگزر  کرن  وٲلۍ،  تہٕ  اللہ  تعالیٰ  چُھ  احسان  کرن  والیٚن  سٍتۍ  محبت  کران۔"
  },
  {
    "verse_id": 135,
    "translation": "تہٕ  (یِم)  چِھ  تِتھۍ  لُکھ  زِ  ییٚلہِ  کانٛہہ  اَتُر  چُھکھ  گژھان  یا  چِھ  پننیٚن  نفسن  پیٚٹھ  ظلم  کران  تیٚلہِ  چِھ  اللہ  تعالیٰ  سٕنز  ذکر  کران،  پتہٕ  چِھ  پننیٚن  گناہن  معافی  منگان،  تہٕ  اللہ  تعالیٰ  ہس  وَرٲے  کُس  چُھ  گناہن  مغفرت  کران،  تہٕ  پتہٕ  یِم  گناہ  تِمَو  کٔرِمٕتۍ  ٲسۍ  تِمن  پیٚٹھ  چِھنہٕ  زٲنِتھ  مٲنِتھ  اصرار  تہِ  کران۔"
  },
  {
    "verse_id": 136,
    "translation": "یِم  چِھ  تِم  لُکھ  یُہُنٛد  بدلہٕ  تِہِندِس  ربّ  سٕنٛدِ  طرفہٕ  مغفرت  چُھ،  بیٚیہِ  چِھ  جنت  یِمن  بٔنۍ  کِنۍ  کۅلہٕ  چھے٘  جٲری،  تِم  چِھ  یِمن  منٛز  ہمیشہ  روزن  وٲلۍ،  تہٕ  (نیک)  عمل  کرن  والیٚن  ہُنٛد  کوتاہ  رُت  بدلہٕ  چُھ۔"
  },
  {
    "verse_id": 137,
    "translation": "تۅہیہِ  برونٛہہ  چِھ  (پٔتِمیٚن  اُمّتن  خٲطرٕ  قدرت  کہ  قانونٕکۍ)  واریاہ  ضٲبطہٕ  گُزریمٕتۍ،  لہٰذا،  ٲسِو  تۆہۍ  زمینس  منٛز  پھیران،  پتہٕ  ٲسِو  وُچھان  زِ  بُتھ  پھِرن  والیٚن  ہُنٛد  کیا  انجام  سَپُد۔"
  },
  {
    "verse_id": 138,
    "translation": "یہِ  قرآن  چُھ  لُکن  خٲطرٕ  واضح  بیان  تہٕ  ہدایت،  بیٚیہِ  چُھ  پرہیزگارن  خٲطرٕ  نصیحت۔"
  },
  {
    "verse_id": 139,
    "translation": "تہٕ  تۆہۍ  مَہ  ہٲرِو  ہمت  تہٕ  نَہ  مَہ  بٔرِو  غم،  تہٕ  تۆہی  یِیِو  غٲلب  ہرگاہ  تۅہیہِ  (مکمل)  ایمان  چُھو۔"
  },
  {
    "verse_id": 140,
    "translation": "ہرگاہ  تۅہیہِ (وۅنۍ) کانٛہہ  زخم  چُھو  لۆگمُت  تیٚلہِ  (تھٲوِو  یاد  زِ)  تِمن  لُکن  تہِ  چُھ  اَمی  قٔسمُک  زخم  لۆگمُت،  تہٕ  یِم  چِھ  دۅہ  یِم  أسۍ  لُکن  درمیان  پھِروان  روزان  چِھکھ،  تہٕ  یہِ  (دۅہن  ہٕنزوَتہٕ  گتھ)  چھے٘  اَمہِ  موجوب  زِ  اللہ  تعالیٰ  کرناوِ  اہلِ  ایمانن  ہٕنز  پہچان  تہٕ  تۅہیہِ  منٛز  کرِ  کینٛژھن  شہادتُک  رۅتبہٕ  عطا،  تہٕ  اللہ  تعالیٰ  چُھنہٕ  ظٲلِمن  پسند  کران۔"
  },
  {
    "verse_id": 141,
    "translation": "تہٕ  یہِ  چُھ  اَمہِ  موجوب  (تہِ)  زِ  اللہ  تعالیٰ  پۯزلاوِ  (مزید)  ایمان  والیٚن  (یعنی  پاک  تہٕ  صاف  کریٚکھ)  تہٕ  کٲفرن  مِٹاوِ۔"
  },
  {
    "verse_id": 142,
    "translation": "کیا  تۆہۍ  چُھوا  یہِ  گمان  زِ  تۆہۍ  گٔژِھو (یِتھے)  جنتس  منٛز حالانکہ  اللہ  تعالیٰ  ہن  چِھنہٕ  وُنہ  تۅہیہِ  منٛزٕ  جہاد  کرن  وٲلۍپرکھٲوِمٕتۍ  تہٕ  نَہ  چِھن  صبر  کرن  وٲلی  پرکھٲوِمٕتۍ۔"
  },
  {
    "verse_id": 143,
    "translation": "تہٕ  تۆہۍہے  ٲسۍوٕاَتھ  سمکھنہٕ  برونٛہہ  (شہادت  کہ)  موتُک  تمنا  کران،  لہٰذا،  وُچھوون  سہُ  تۅہیہِ  ونۍ  پننیٚن  أچھن  برونٛہہ  کنہِ۔"
  },
  {
    "verse_id": 144,
    "translation": "تہٕ  محمد  (صلی  اللہ  علیہ  وسلم  تہِ)  چِھ  رسولٕے  (نَہ  کہ  خدا)،  تۅہیہِ  برونٛہہ  تہِ  چِھ  کینہہ  پیغمبر  (مشکلات  تہٕ  تکلیف  وی٘ترٲوۍوی٘ترٲوۍ  یی٘مہِ  دُنیا)  گُزریمٕتۍ،پتہٕ  ہرگاہ  تِم  (صلی  اللہ  علیہ  وسلم)  وفات  کرن  یا  شہید  یِن  کرنہٕ  تی٘لہِ  کیاتو٘ہۍ  گٔژِھو  ا (پٔتِمِس  مذہبس  کُن)  پو٘ت  کھورِ  پھیرِتھ؟  (یعنی  کیا  تو٘ہۍ  کٔرِوا  تِہٕندِس  وفاتس  یا  شہادتس  پی٘ٹھ  معاذ  اللہ  دین  اسلام  کہ  حق  نَہ  آسنُک  یا  تِہُنٛد  حقیقی  رسول  نَہ  آسنُک  گُمان)  تہٕ  یُس  اَکھا  پو٘ت  کھورِ  پھیٖرِتھ  گژِھہ،  سُہ  واتنایہِ  نہٕ  اللہ  تعالیٰ  ہس  ہرگزتہِ  کانٛہہ  دَدارٕہ،  تہٕ  اللہ  تعالیٰ  کرِ  جلدٕے  (مشکلاتن  پی٘ٹھ  ثٲبت  قدم  روٗزِتھ)  شکر  کرن  والی٘ن  جزا  عطا۔"
  },
  {
    "verse_id": 145,
    "translation": "تہٕ  کانٛہہ  شخص  ہیٚکہِ  نہٕ  اللہ  تعالیٰ  سٕنٛدِ  حکمہٕ  وَرٲے  مٔرِتھ  (تٔمۍ  سُنٛد)  وقت  چُھ  لیٚکھِتھ،  تہٕ  یُس  شخص  دُنیاہُک  انعام  چُھ  یژھان،  أسۍ  چِھ  تس  تَمہِ  منٛزٕ  دِوان،  تہٕ  یُس  ٲخرتُک  انعام  چُھ  یژھان،  أسۍ  چِھ  تس  تَمہِ  منٛزٕ  دِوان،  بیٚیہِ  دِمَو  أسۍ  جلدٕے  شکر  کرن  والیٚن  (سیٚٹھاہ  زیادٕہ)  بدلہٕ۔"
  },
  {
    "verse_id": 146,
    "translation": "تہٕ  کٲتیاوے  انبیأ  ٲسۍ  تِتھۍ  یِمَو  جہاد  کۆر،تِمن  سٍتۍ  سپٕدۍ  واریاہ  اللہ  وٲلۍ  (اولیأ)  تہِ  شریک،  پتہٕ  نَہ  ہٲر  تِمَوہمت  تِمن  مصیبتن  ہٕنٛدِ  بٲعث  یِم  تِمن  اللہ  تعالیٰ  سٕنزِ  وَتہِ  منٛز  آے،  تہٕ  نَہ  ہٲو  تِمَوکمزوٗر  ی  تہٕ  نَہ  مٲنۍ  تِمَو  ہار،  تہٕ  اللہ  تعالیٰ  چُھ  صبر  کرن  والیٚن  سٍتۍ  محبت  کران۔"
  },
  {
    "verse_id": 147,
    "translation": "تہٕ  تِہُنٛد  وَنُن  اوس  نہٕ  اَمہِ  التجاوَرٲے  کِہِنۍزِ،  اے  سانہِ  ربّہ!  سانیٚن  گناہن  کر  مغفرت  تہٕ  سانیٚن  کامیٚن  منٛز  کر  سانہِ  دٔسۍ  سپدن  واجِنیوزیادتِیَو  نِشہِ  درگزر  تہٕ  اَسہِ  تھاو  (پننہِ  وَتہِ  منٛز)  ثٲبت  قدم،  بیٚیہِ  کر  اَسہِ  کٲفرن  پیٚٹھ  غلبہٕ  عطا۔"
  },
  {
    "verse_id": 148,
    "translation": "لہٰذا  کۆر  اللہ  تعالیٰ  ہن  تِمن  دنیاہُک  انعام  تہِ  عطا  تہٕ  ٲخرت  کہ  بہترین  اجرٕ  سٍتۍ  تہِ  نوٲزِن،  تہٕ  اللہ  تعالیٰ  چُھ  (تِمن)  نیکوکارن  سٍتۍ  محبت  کران  (یِم  صرف  تٔسۍ  یوت  چِھ  یژھان)۔"
  },
  {
    "verse_id": 149,
    "translation": "اے  ایمان  والیو!ہرگاہ  تۅہیہِ  کٲفرن  ہُنٛد  وۆنمُت  مونُو  تیٚلہِ  پھِرنَوتۅہیہِ  تِم  واپس  (کفرس  کُن)  پتہٕ  پھیٖرِو  تۆہۍ  خسارٕہ  لد  بٔنِتھ  پۆت۔  "
  },
  {
    "verse_id": 150,
    "translation": "بلکہ  چُھ  اللہ  تعالیٰ  تُہُنٛد  مولیٰ،  تہٕ  سُہ  چُھ  سارِنٕے  ہٕنٛدِ  کھۅتہٕ  بہترمدد  کرن  وول۔"
  },
  {
    "verse_id": 151,
    "translation": "أسۍتراوَو  جلدٕے  کٲفرن  ہٕنٛدیٚن  دِلن  منٛز  (تُہُنٛد)  بیٖم،  اَمہِ  وجہ  کِنۍ  زِ  تِمَو  چُھ  سُہ  چیزاللہ  تعالیٰ  سُنٛد  شریک  ٹٔھہروومُت  ییٚمہِ  خٲطرٕ  اللہ  تعالیٰ  ہن  کانٛہہ  سَنّد  چھَنہٕ  نٲزل  کٔرمٕژ،  تہٕ  تِہُنٛد  ٹھکانہٕ  چُھ  جہنم،  تہٕ  ظٲلمن  ہُنٛد  (سُہ)  ٹھکانہٕ  چُھ  سیٚٹھاہ  خراب۔"
  },
  {
    "verse_id": 152,
    "translation": "تہٕ  بے  شک  ہوونَو  اللہ  تعالیٰ  ہن  تۅہیہِ  پَنُن  وعدٕہ  پۆز  کٔرِتھ  ییٚلہِ  تۆہۍ  تٔمۍ  سٕنٛدِ  حکمہٕ  تِم  قتل  ٲسۍووکھ  کران  اۆت  تام  زِ  تۅہیہِ  کٔرٕوبزدلی  تہٕ (رسول  صلی  اللہ  علیہ  وسلمن  ہٕندِس)  حکمس  متعلق  لٔگوِ  ژُونہِ  تہٕ  تۅہیہِ  کٔرٕو  اَمہِ  پتہٕ  (تِہٕنز)  نافرمٲنی  ییٚلہِ  زن  تۅہیہِ  اللہ  تعالیٰ  ہن  سۅ  (فتح)  ہٲومٕژ  ٲسنَو  یۅسہٕ  تۆہۍ  یژھان  ٲسۍوٕ،  تۅہیہِ  منٛزٕ  اوس  کانٛہہ  دنیاہُک  خواہش  مند  تہٕ  تۅہیہِ  منٛز  اوس  کانٛہہ  ٲخرتُک  طلبگار،  پتہٕ  پھِرِنَو  تۆہۍتٔمۍتِمن  نِشہِ  (مغلوب  کٔرِتھ)  تاکہ  سُہ  آزماویٚو  تۅہیہِ  (اَمہِ  پتہٕ)  کۆرنَوتٔمۍ  تۅہیہِ  معاف،  تہٕ  اہلِ  ایمانن  پیٚٹھ  چُھ  اللہ  تعالیٰ  بۆڈ  فضل  کرن  وول۔"
  },
  {
    "verse_id": 153,
    "translation": "ییٚلہِ  تۆہۍ  (افراتفری  ہٕندِس  حالتس  منٛز)  ژَلان  ٲسۍوٕ  تہٕ  پۆت  نظر  دِتھ  ٲسۍوٕ  نہٕ  کٲنسہِ  کُن  وُچھان  تہٕ  رسول  (صلی  اللہ  علیہ  وسلم)  ٲسۍ  وٕ  تَتھ  جماعتس  منٛز  (کھڑا)  یۅسہٕ  تۅہیہِ  پتہٕ  کنہِ  (ثٲبت  قدم)  روٗزمٕژ  ٲس  توہیہِ  ناد  لایان،  پتہٕ  دِیُتنَو  تٔمۍ  تۅہیہِ  غمس  پیٚٹھ  غم  (یہِ  ٲس  نصیحت  تہٕ  تربیت)  تاکہ  تۆہۍ  کٔرِو  نہٕ  غم  تَتھ  پیٚٹھ  یُس  تُہٕندیٚو  اَتھو  منٛزٕدۯاو  تہٕ  تَتھ  مصیبتس  پیٚٹھ  یُس  تۅہیہِ  پیٚٹھ  آو،  تہٕ  اللہ  تعالیٰ  چُھ  تُہٕنزو  کامیٚو  نِشہِ  باخبر۔"
  },
  {
    "verse_id": 154,
    "translation": "پتہٕ  کۆر  تٔمۍ  (اَمہِ)  غمہٕ  پتہٕ  تۅہیہِ  پیٚٹھ  (تسکین  خٲطرٕ)  غنودگی  ہٕنٛدِس  صورتس  منٛز  اَمان  نٲزل  یۅسہٕ  تۅہیہِ  منٛزٕ  أکِس  جماعتس  پیٚٹھ  طٲری  گٔیہِ،  تہٕ  بیٚیہِ  أکِس  دٔرِس  (یُس  منافقن  ہُنٛد  اوس)  ٲس  صرف  پننیٚن  زُوَن  ہٕنز  فکر،  تِم  ٲسۍ  اللہ  تعالیٰ  ہس  سٍتۍ  ناحق  گمان  کران  یِم  (محض)  جہالتٕکۍ  گمان  ٲسۍ،  تِم  چِھ  ونان  کیا  اَتھ  کامہِ  منٛز  چھا  سانہِ  خٲطرٕ  تہِ  کینہہ  (اختیار)؟  فرمٲوِو  زِ  سارے  کامہِ  چھے٘  اللہ  تعالیٰ  سٕندِسٕے  اَتھس  منٛز،  تِم  چِھ  پننیٚن  دِلن  منٛز  تِمہٕ  کتھہٕ  کٔھٹِتھ  تھٲوِتھ  یِمہٕ  تۅہیہِ  پیٚٹھ  ظٲہر  چِھنہٕ  دِوان  گژھنہٕ۔  ونان  چِھ  زِ  ہرگاہ  اَتھ  کامہِ  منٛزسون  اختیار  آسہِ  ہے  تیٚلہِ  یِمہٕ  ہَونہٕ  أسۍ  اَتھ  جایہِ  قتل  کرنہٕ۔  فرمٲوِو،  ہرگاہ  تۆہۍ  پننیٚن  گرَن  منٛز  (تہِ)  ٲسِہِوٗ  تیٚلہِ  تہِ  یُہُنٛد  مارنہٕ  یُن  لیٚکھنہٕ  اوس  آمُت  تِم  یہَِن  ضرور  پننیٚن  قتل  گاہن  کُن  نیٖرِتھ،  تہٕ  یہِ  چُھ  اَمہِ  موجوب  (کرنہٕ  آمُت)  زِیِکینٛژھاہ  تُہٕندیٚن  سیٖنن  منٛز  چُھ  اللہ  تعالیٰ  آزماوِ  تَتھ  تہٕ  یِم  (وسوسہٕ)  تُہٕندیٚن  دِلن  منٛز  چِھ،  تِمن  کرِ  وارٕ  پٲٹھۍ  صاف  تہٕ  اللہ  تعالیٰ  چُھ  سیٖنن  ہٕنز  کتھ  اصل  پٲٹھۍ  زانان۔"
  },
  {
    "verse_id": 155,
    "translation": "بے  شک  یِم  لُکھ  تۅہیہِ  منٛزٕ  تَمہِ  دۅہ  ژٔلِمٕتۍ  ٲسۍییٚلہِ  دۅشوٕنۍ  فوجن  پانہٕ  وٲنۍ  بُتھۍ  لاگے  گٔمٕژ  ٲس،  تِم  ٲسۍ  محض  شیطانن  ڈٲلِمٕتۍ،  تِہِنز  کمہِ  تام  عملہِ  ہٕنٛدِ  کِنۍ  یۅسہٕ  تِمَو  کٔرمٕژ  ٲس،  بے  شک  کۆر  اللہ  تعالیٰ  ہن  تِمن  معاف،  پٔزۍپٲٹھۍ  چُھ  اللہ  تعالیٰ  سیٚٹھاہ  بخشن  وول  بۆڈ  بردبار۔"
  },
  {
    "verse_id": 156,
    "translation": "اے  ایمان  والیو!  تۆہۍ  مَہ  بٔنِو  تِمن  کٲفرن  ہٕندۍ  پٲٹھۍ  یِم  پننیٚن  تِمن  باین  متعلق  یِم  (کُنہِ  جایہِ)  سفرس  پیٚٹھ  آسن  گٔمٕتۍ  یا  آسن  جہاد  کران  (تہٕ  تَتہِ  مرن)  یہِ  وَنان  چِھ  زِ  ہرگاہ  اَسہِ  نِشہِ  آسہَن  تیٚلہِ  نَہ  مرہَن  تہٕ  نَہ  یہِن  قتل  کرنہٕ،  تاکہ  اللہ  تعالیٰ  تھاوِ  اَتھ  (گمانس)  تِہِندیٚن  دِلن  منٛز  حسرت  بنٲوِتھ،  تہٕ  اللہ  تعالیٰ  ہٕے  یوت  چُھ  زندٕہ  تھاوان  تہٕ  ماران،  بیٚیہِ  چُھ  اللہ  تعالیٰ  تُہٕندۍ  اعمال  اصل  پٲٹھۍ  وُچھان۔"
  },
  {
    "verse_id": 157,
    "translation": "تہٕ  ہرگاہ  تۆہۍ  اللہ  تعالیٰ  سٕنزِ  وَتہِ  منٛز  قتل  کرنہٕ  یِیِو  یا  موت  یِیَو،  تیٚلہِ  چِھ  اللہ  تعالیٰ  سنز  مغفرت  تہٕ  رحمت  تَمہِ  (مال  ودولت)  کھۅتہٕ  سیٚٹھاہ  بہتر  یُس  تۆہۍ  جمع  چِھو  کران۔"
  },
  {
    "verse_id": 158,
    "translation": "تہٕ  ہرگاہ  تۆہۍ  مٔرِو  یا  مارنہٕ  یِیِوٗ  تۆہۍ  (سٲری)  یِیِو  پتہٕ  اللہ  تعالیٰ  سٕندِس  دربارس  منٛز  جمع  کرنہٕ۔"
  },
  {
    "verse_id": 159,
    "translation": "(اے  صفات  تھاون  والہِ  ٹاٹھہِ!) کِژھ  رحمت  چھے٘  اللہ  تعالیٰ  سٕنززِ  تۆہۍ  چِھو  یہِندِ  خٲطرٕنرم  دل  تہٕ  ہرگاہ  تۆہۍ  ترۆش  (تہٕ)  سخت  دل  ٲسِہِو  تیٚلہِ  ژلہَن  تۅہیہِ  أندۍ  پٔکۍ  لُکھ  منتشر  گٔژِھتھ،  لہٰذا  ٲسِو  تۆہۍ  یِمن  درگزر  کران  تہٕ  یہِندِ  خٲطرٕ  ٲسِو  مغفرت  منگان  تہٕ  (اہم)  کامیٚن  منٛز  ٲسِو  یِمن  سٍتۍ  مشورٕہ  کران،  پتہٕ  ییٚلہِ  تۆہۍ  پۅختہ  ارادٕہ  کٔرِو  پتہٕ  ٲسِو  اللہ  تعالیٰ  ہس  پیٚٹھ  بھروسہٕ  کران،  بے  شک  چُھ  اللہ  تعالیٰ  توکل  کرن  والیٚن  سٍتۍ  محبت  کران۔"
  },
  {
    "verse_id": 160,
    "translation": "اگر  اللہ  تعالیٰ  تۅہیہِ  مدد  کرِ  تیٚلہِ  ہیٚکہِ  نہٕ  تۅہیہِ  پیٚٹھ  کانٛہہ  غٲلب  سپدِتھ  تہٕ  اگر  سُہ  تۅہیہِ  مدد  کرِنہٕ،  تیٚلہِ  کُس  چُھ  تِیُتھ  یُس  پتہٕ  تۅہیہِ  مدد  ہیٚکہِ  کٔرِتھ  بیٚیہِ  پَزِ  مومنن  اللہ  تعالیٰ  سٕے  پیٚٹھ  بھروسہٕ  تھاوُن۔"
  },
  {
    "verse_id": 161,
    "translation": "تہٕ  کٲنسہِ  نبی  سٕندِس  بارس  منٛز  چُھنہٕ  یہِ  گمانے  ممکن  زِ  سُہ  تھاوِ  کینہہ  کھٔٹِتھ،  تہٕ  یُس  کانٛہہ  (کٲنسہِ  ہُنٛد  حق)  کٔھٹِتھ  چُھ  تھاوان  تیٚلہِ  پیٚیہِ  قیامتُک  دۅہ  تس  تہِ  اَنُن  یہِ  تٔمۍ  کٔھٹِتھ  اوس  تھوومُت،  پتہٕ  یِیہِ  پۯتھ  شخصس  تٔمۍ  سٕنزِ  عملہِ  ہُنٛد  پوٗرٕ  بدلہٕ  دِنہٕ  تہٕ  تِمن  پیٚٹھ  یِیہِ  نہٕ  ظلم  کرنہٕ۔"
  },
  {
    "verse_id": 162,
    "translation": "ٲخرسُہ  شخص  یُس  اللہ  تعالیٰ  سٕنزِ  مرضی  تابع  سپُد  کِتھہٕ  ہیٚکہِ  تس  شخصہٕ  سٕندۍ  پٲٹھۍ  ٲسِتھ  یُس  اللہ  تعالیٰ  سٕنٛدِ  غضبُک  حقدار  بنیاو  تہٕ  تٔمۍ  سُنٛد  ٹھکانہٕ  چُھ  جہنم،  تہٕ  سۅ  چھے٘  سیٚٹھاہ  وُلٹہٕ  جاے۔"
  },
  {
    "verse_id": 163,
    "translation": "اللہ  تعالیٰ  سٕندِس  دربارس  منٛز  چِھ  تِہِندۍ  مختلف  درجات،  تہٕ  اللہ  تعالیٰ  چُھ  تِہِندۍ  اعمال  وارٕ  پٲٹھۍ  وُچھان۔"
  },
  {
    "verse_id": 164,
    "translation": "پٔزۍپٲٹھۍکۆر  اللہ  تعالیٰ  ہن  مسلمانن  پیٚٹھ  بۆڈ  احسان  زِ  تِمن  منٛز  سوٗزُن  تِموٕے  منٛزٕ  (عظمت  وول)  رسول  (صلی  اللہ  علیہ  وسلم)  یُس  تِمن  پیٚٹھ  تٔمۍ  سٕندۍ  آیات  چُھ  پران  تہٕ  تِمن  چُھ  پاک  کران،  بیٚیہِ  چُھ  تِمن  کتاب  تہٕ  حکمتٕچ  تعلیم  دِوان  اگر  چہِ  تِم  لُکھ  گۅڈٕ  ٹاکارٕہ  گمرٲہی  منٛز  ٲسۍ۔"
  },
  {
    "verse_id": 165,
    "translation": "کیا  ییٚلہِ  تۅہیہِ  اَکھ  مصیبت  ووتُوحالانکہ  تۅہیہِ  اوسُو  اَمہِ  کھۅتہٕ  دۅگنہٕ  (دشمنس)  واتنوومُت،  پتہٕ  لوگُو  تۅہیہِ  وَنُن  زِ  یہِ  کتہِ  آو؟  فرمٲوِیوٗکھ،یہِ  چُھو  تۅہیہِ  پننی  طرفہٕ،  بے  شک  چُھ  اللہ  تعالیٰ  پۯتھ  چیزس  پیٚٹھ  وارٕ  پٲٹھۍ  قدرت  تھاوان۔"
  },
  {
    "verse_id": 166,
    "translation": "تہٕ  تَمہِ  دۅہ  یُس  تکلیف  تۅہیہِ  ووتُو  ییٚلہِ  دۅشوَے  لشکر  اَکھ  أکِس  مقابلہٕ  ٲسۍ  آمٕتۍ،  آ،  سُہ  اوس  اللہ  تعالیٰ  سٕندِ  (ی)  حکمہٕ،  تہٕ  یہِ  اوس  اَمہِ  مۅکھہٕ  زِاللہ  تعالیٰ  کرناوِ  ایمان  والیٚن  ہٕنز  پہچان۔"
  },
  {
    "verse_id": 167,
    "translation": "تہٕ  تِتھیٚن  لُکن  ہٕنز  پہچان  تہِ  کرناوِ  یِم  منافق  چِھ  تہٕ  ییٚلہِ  تِمن  وَننہٕ  آو  زِ  ؤلِواللہ  تعالیٰ  سٕنزِ  وَتہِ  منٛز  کٔرِو  جنگ  یا  (آو  واضح  کٔرتھ  وَننہٕ  زِ  دشمن  سٕندِ  حملُک) دفاع  کٔرِو  پتہٕ  لٔگۍ  وَننہِ،  ہرگاہ  اَسہِ  پے  آسہِ  ہے  زِ  (پٔزۍپٲٹھۍ)  سپدِ  لڑٲے  (یا  زانہَو  یہِ  اللہ  تعالیٰ  سٕنزِ  وَتہِ  منٛز  جنگ)  تیٚلہِ  کرہَو  ضرور  تُہٕنز  پٲروی۔تَمہِ  دۅہ  ٲسۍ  تِم  (ظٲہری)  ایمان  کھوتہ  زیادہ  ٹاکارٕہ  کفرس  نکھہٕ،  تِم  چِھ  پننہِ  چانٹہِ  تِمہٕ  کتھہٕ  ونان  یِمہٕ  تِہِندیٚن  دِلن  منٛز  چھَنہٕ،  تہٕ  اللہ  تعالیٰ  چُھ  (تِمہٕ  کتھہٕ)  وارٕپٲٹھۍ  زانان  یِمہٕ  تِم  کھٔٹِتھ  چِھ  تھاوان۔"
  },
  {
    "verse_id": 168,
    "translation": "(یِم)  چِھ  تِمے  لُکھ  یِمَو  اَمہِ  باوجود  زِ  پانہٕ  روٗدۍ  (گرن  منٛز)  بِہتھ،  پننیٚن  باین  متعلق  وۆن  زِ  ہرگاہ  تِم  سون  مانہَن  تیٚلہِ  یہَِن  نہٕ  مارنہٕ،  فرمٲوِو،  تۆہۍ  بچٲوِو  پَنُن  پان  موت  نِشہِ،  ہرگاہ  تۆہۍ  پٔزۍیٲرۍ  چِھو۔"
  },
  {
    "verse_id": 169,
    "translation": "تہٕ  یِم  لُکھ  اللہ  تعالیٰ  سٕنٛزِ  وَتہِ  منٛز  قتل  یِن  کرنہٕ،  ہرگز (تہِ)  زٲنۍزِیوکھ  نہٕ  تِم  مۅردٕ،  بلکہ  چِھ  تِم  پننِس  ربّ  سٕندِس  دربارس  منٛز  زندٕہ،  تِمن  چھ  (جنت  چن  نعمتن  ہُنٛد)  رزق  یِوان  دِنہٕ۔"
  },
  {
    "verse_id": 170,
    "translation": "تِم  چِھ  (پوشہِ  وُنہِ  زندگی  ہٕنزن)  تِمن  (نعمتن)  پیٚٹھ  خۅش  تہٕ  خۅشحال  روزان  یِمہٕ  اللہ  تعالیٰ  ہن  تِمن  پننہِ  فضلہٕ  سٍتۍ  عطا  چھے٘  کٔرِتھ  تھاوِمَژٕ،  بیٚیہِ  چِھ  پننیٚن  تِمن  پٔتِمیٚن  تہِ  یِم  (وُنِیُس  تام)  تِمن  سمکھِتھ  ہیٚکۍ  نہٕ  (تِمن  ایمان  تہٕ  اطاعت  چہ  وَتہِ  پیٚٹھ  وُچِھتھ)  خۅش  سپدان  زِ  تِمن  پیٚٹھ  تہِ  نَہ  آسہِ  کانٛہہ  خوف  تہٕ  نَہ  آسن  تِم  غمگین۔"
  },
  {
    "verse_id": 171,
    "translation": "تِم  چِھ  اللہ  تعالیٰ  سٕندِ  (قُربت  کیٚن  دیدارن  ہٕندِ)  نعمتہٕ  تہٕ  (ملاقات  کیٚن  میچھرن  ہٕنٛدِ)  فضلہٕ  سٍتۍ  مزہ  سان  روزان  تہٕ  اَتھ  پیٚٹھ  (تہِ) زِ  اللہ  تعالیٰ  چُھنہٕ  ایمان  والیٚن  ہُنٛد  اجر  ضایع  کران۔"
  },
  {
    "verse_id": 172,
    "translation": "یِمَو  لُکو  زخم  کھیٚنہٕ  پتہٕ  تہِ  اللہ  تعالیٰ  تہٕ  تٔمۍ  سٕندِس  رسول  (صلی  اللہ  علیہ  وسلم)  سٕندِس  حکمس  پیٚٹھ  لبیک  وۆن،  تِمن  منٛز  یِم  احسان  کرن  وٲلۍ  تہٕ  پرہیز  گار  چِھ،  تِہِندِ  خٲطرٕ  چُھ  بۆڈ  اجر۔"
  },
  {
    "verse_id": 173,
    "translation": "(یِم  چِھ) تِم  لُکھ  یِمن  لُکو  وۆن  زِ  مخٲلف  لُکھ  چِھ  تُہٕندِ  مقابلہٕ  خٲطرٕ  (سیٚٹھاہ  کثرت  سان)  جمع  گٔمٕتۍ،  لہٰذا  کھۆژِو  تِمن،  (اَمہِ  کتھہِ)  ہُرروو  تِہُنٛد  ایمان  وارے  زیادٕہ  تہٕ  تِمَو  لوگ  وَنُن  اَسہِ  چُھ  اللہ  تعالیٰ  سیٚٹھاہ  تہٕ  سُہ  کوتاہ  رُت  اَتھہٕ  رۆٹ  کرن  وول  چُھ۔"
  },
  {
    "verse_id": 174,
    "translation": "پتہٕ  پھیٖرۍ  تِم  (مسلمان)  اللہ  تعالیٰ  سُند  انعام  تہٕ  فضل  ہیٚتھ  واپس،  تِمن  ووت  نہٕ  کانٛہہ  نقصان  تہٕ  تِمَو  کٔر  اللہ  تعالیٰ  سٕنزِ  مرضی  ہٕنز  پٲروی،تہٕ  اللہ  تعالیٰ  چُھ  بۆڈ  فضل  وول۔"
  },
  {
    "verse_id": 175,
    "translation": "بے  شک  چُھ  یہِ  (مخبر)  شیطانٕے  یُس  (تۅہیہِ)  پننیو  دوستو  سٍتۍ  کھۅژناوان  چُھوٗ  لہٰذا  مَہ  ٲسِو  تِمن  کھۅژان  تہٕ  مے  یوت  ٲسِو  کھۅژان  اگر  تۆہۍ  مومن  چِھو۔"
  },
  {
    "verse_id": 176,
    "translation": "(اے  عالمہٕ  کہ  غمخوارٕ!)  یِم  لُکھ  کفرس  (مدد  کرنس)  منٛز  سیٚٹھاہ  تیزی  چِھ  کران  تِہِندِ  سٍتۍ  مَہ  گٔژِھو  تۆہۍ  غمگین،  تِم  ہیٚکن  نہٕ  اللہ  تعالیٰ  ہس  (یعنی  تمۍ  سٕنٛدِس  دیٖنس)  کانٛہہ  نقصان  واتنٲوِتھ،  تہٕ  اللہ  تعالیٰ  چُھ  یژھان  زِ  تِہِندِ  خٲطرٕ  تھاوِنہٕ  ٲخرتس  منٛز  کانٛہہ  حِصہٕ،  بیٚیہِ  چُھ  تِہِندِ  خٲطرٕ  زبردست  عذاب۔"
  },
  {
    "verse_id": 177,
    "translation": "بے  شک  یِمَو  ایمان  بدلہٕ  کفر  چُھ  مٔلۍ  ہیۆتمُت  تِم  ہیٚکن  نہٕ  اللہ  تعالیٰ  ہس  کانٛہہ  نقصان  کٔرِتھ،  تہٕ  تِہِندِ  خٲطرٕ  چُھ  دگ  تُلوُن  عذاب۔"
  },
  {
    "verse_id": 178,
    "translation": "تہٕ  کٲفر  مَہ  کٔرِن  ہرگز  یہِ  گمان  زِأسۍ  یۅسہٕ  مہلت  تِمن  دِوان  چِھ  (یہِ)  چُھ  تِہِندیٚن  زُوَن  خٲطرٕ  بہتر،  أسۍ  چِھ  تِمن  (یہِ)  مہلت  صرف  اَمہِ  موجوب  دِوان  زِ  تِم  گژھن  گناہس  منٛز  بیٚیہِ  برونٛہہ  پکٕنۍ  تہٕ  تِہِندِ  خٲطرٕ  چُھ  (ٲخرکار)  ذلّت  وول  عذاب۔"
  },
  {
    "verse_id": 179,
    "translation": "تہٕ  اللہ  تعالیٰ  تراوِ  نہٕ  مسلمانن  ہرگز  اَتھ  حالس  منٛز  یَتھ  منٛز  تۆہۍ  (وُنۍ  کیٚنس)  چِھویۆت  تام  نہٕ  سُہ  ناپاک  کرِ  پاک  نِشہِ  جُدا،بیٚیہِ  چھَنہٕ  اللہ  تعالیٰ  سٕنز  یہِ  شان  زِ (اے  لُکو!)  تۅہیہِ  کریٚو  غیب  نِشہِ  باخبر  مگراللہ  تعالیٰ  ییٚمِس  پننیٚو  رسولو  منٛزٕیژِھِ  تس  چُھ  (غیب  کہ  علمہٕ  خٲطرٕ)  ژاران،  لہٰذا  أنِو  تۆہۍ  اللہ  تعالیٰ  ہس  تہٕ  تٔمۍ  سٕندیٚن  رسولن  پیٚٹھ  ایمان،  تہٕ  اگر  تۆہۍ  ایمان  أنِو  بیٚیہِ  کٔرِو  تقویٰ  اختیار  تیٚلہِ  چُھ  تُہٕنٛدِ  خٲطرٕ  سیٚٹھاہ  ثواب۔"
  },
  {
    "verse_id": 180,
    "translation": "تہٕ  یِم  لُکھ  تَمہِ  (مال  ودولت)  منٛزٕ  دِنس  بخل  چِھ  کران  یُس  اللہ  تعالیٰ  ہن  تِمن  پننہِ  فضل  سٍتۍ  عطا  چُھ  کۆرمُت  تِم  مَہ  کٔرِن  ہرگز  اَتھ  بخیلی  پننِس  حقس  منٛز  بہتر  خیال،  بلکہ  چُھ  یہِ  تِہِندِس  حقس  منٛز  سیٚٹھاہ  بُرٕ،  عنقریب  ییہ  قیامت  کہ  دۅہ  تِمن  (گردٕنۍ  منٛز)  تَمہِ  مالُک  طوق  لاگنہٕ  یَتھ  منٛز  بخل  کران  روٗدِمٕتۍ  آسن،  تہٕ  اللہ  تعالیٰ  ہٕے  چُھ  آسمانن  ہُنٛدتہٕ  زمینُک  وٲرث  (یعنی  یِتھہٕ  پٲٹھۍ  وُنۍ  کیٚنس  مٲلک  چُھ  تِتھے  پٲٹھۍ  روزِ  تۅہیہِ  سارنے  ہنٛد  مرنہٕ  پتہٕ  تہِ  سُے  مٲلک)  بیٚیہِ  چُھ  اللہ  تعالیٰ  تُہٕنزو  تمام  کامیو  نِشہِ  باخبر۔"
  },
  {
    "verse_id": 181,
    "translation": "بے  شک  بوٗز  اللہ  تعالیٰ  ہن  تِمن  لُکن  ہنٛزکتھ  یِم  ونان  چِھ  زِ  اللہ  تعالیٰ  چُھ  محتاج  تہٕ  أسۍ  چِھ  غنی،  وۅنۍ  تھاوَو  أسۍ  تِہٕنزٕ  تمام  کتھہٕ  تہٕ  تِہُنٛد  انبیأ  ناحق  قتل  کرٕنۍ  (تہِ)  لیٚکھِتھ  تہٕ  (قیامت  کہ  دۅہ)  فرماوَو  زِ  (وۅنۍ)  وُچِھو  (تۆہۍ)  زالن  والہٕ  عذابُک  مزٕہ۔"
  },
  {
    "verse_id": 182,
    "translation": "یہِ  چُھ  تِمن  عملن  ہُنٛد  بدلہ  یم  تُہٕندیو  اَتھو  پانہٕ  چِھ  برونٛہہ  کُن  سوزمژٕ  تہٕ  بے  شک  چُھنہٕ  اللہ  تعالیٰ  بندن  پیٚٹھ  ظلم  کرن  وول۔"
  },
  {
    "verse_id": 183,
    "translation": "یِم  لُکھ  (یعنی  یہوٗدۍ  حیلہٕ  رٔنگۍ)  یہِ  ونان  چِھ  زِاللہ  تعالیٰ  ہن  اوس  اَسہِ  یہِ  حکم  سوٗزمُت  زِأسۍ  گژھو  نہٕ  کٲنسہِ  پیغمبرس  پیٚٹھ  ایمان  اَنٕنۍ  یۆت  تام  نہٕ  سُہ  (پننِس  رسالت  کِس  ثبوتس  منٛز)  تِژھ  قربٲنی  اَنہِ  یَتھ  نار  (یِیہِ  تہٕ)  کھیٚیہِ،  تۆہۍفرمٲوِو  (یِمن)،  بے  شک  آے  مے٘  برونٛہہ  واریاہ  رسول  ٹاکارٕہ  نشٲنِیہِ  ہیٚتھ  تہٕ  سۅ  نشٲنی  ہیٚتھ  تہِ  (آے)  یۅسہٕ  تۆہۍ  ونان  چِھوٗ  (اَمہِ  باوجود)  کیازِ  کٔرِۍووکھ  تۅہیہِ  تِم  شہید  ہرگاہ  تۆہۍ  (ییٖتۍ)  پٔزۍیٲرۍ  چِھو۔"
  },
  {
    "verse_id": 184,
    "translation": "اَمہِ  پتہٕ  تہِ  اگر  تۅہیہِ  انکار  کرن  (میانہِ  ٹاٹھہِ  غمگین  مَہ  گٔژِھو)  تۅہیہِ  برونٛہہ  تہِ  آو  واریاہن  رسولن  بُتھ  پھِرنہٕ  یِم  ٹاکارٕہ  نشٲنِیہِ  (یعنی  معجزات)  تہٕ  صحیفہٕ  تہٕ  روشن  کتاب  ہیٚتھ  آمٕتۍ  ٲسۍ۔"
  },
  {
    "verse_id": 185,
    "translation": "پۯتھ  کانٛہہ  زندٕہ  زُو  چُھ  موتُک  مزٕہ  وُچھن  وول،  تہٕ  تُہٕندۍ  اجر  یِن  پوٗرِ  پوٗرقیامت  کہ  دۅہے  دِنہٕ،  لہٰذا،  یُس  اکھاہ  جہنم  نِشہِ  بچاونہٕ  آو  تہٕ  جنتس  منٛز  آو  تراونہٕ،  سُہ  گۆو  پٔزۍپٲٹھۍ  کامیاب،  تہٕ  دنیاہٕچ  زندگی  چھَنہٕ  دوکھہٕ  کہ  مال  وَرٲے  بیٚیہِ  کِہِنۍ۔"
  },
  {
    "verse_id": 186,
    "translation": "(اے  مسلمانو!)  تۆہۍ  یِیِو  ضرور  تہٕ  ضرور  تُہٕندیٚن  مالن  تہٕ  تُہٕندیٚن  جانن  منٛز  آزماونہٕ،  بیٚیہِ  آسنو  تۅہیہِ  پۯتھ  صورتس  منٛز  تِمن  لُکن  نِشہِ  یِمن  تۅہیہِ  برونٛہہ  کتاب  ٲس  دِنہٕ  آمٕژ  تہٕ  تِمن  لُکن  نِشہِ  یِم  مشرک  چِھ  واریاہ  تکلیف  دِنہٕ  واجنہ  (پامہ)  بوزنہِ،  تہٕ  ہرگاہ  تۆہۍ  صبر  روٗزِو  کران  تہٕ  تقویٰ  ہس  پیٚٹھ  روٗزِو  ڈٔٹِتھ  تیٚلہِ  چُھ  یہِ  سیٚٹھاہ  ہمت  واجِنیو  کامیٚو  منٛزٕ۔"
  },
  {
    "verse_id": 187,
    "translation": "تہٕ  ییٚلہِ  اللہ  تعالیٰ  ہن  تِمن  لُکن  پۅختہٕ  وعدٕہ  ہیۆت  یِمن  کتاب  ٲس  عطاکرنہٕ  آمٕژ  زِتۆہۍ  کٔرِیوٗن  یہِ  ضرور  لُکن  نِشہِ  صاف  صاف  بیان  تہٕ  (یِکینٛژھاہ  اَتھ  منٛز  بیان  چُھ  سپُد  مُت)  سُہ  تھٲوِو  نہٕ  کٔھٹِتھ،  پتہٕ  تروو  تِمَو  سُہ  وعدٕہ  پتھ  کُن  تہٕ  اَمہِ  بدلہٕ  کۆرُکھ  معمولی  قٍمت  حٲصل،  لہٰذا  چھے٘  یہِ  تِہٕنز  سیٚٹھاہ  خراب  خریدٲری۔"
  },
  {
    "verse_id": 188,
    "translation": "تۆہۍ  مَہ  کٔرِو  ہرگزتِتھین  لُکن  (نجات  لبن  وٲلۍ)  خیال  یِم  پننیٚن  کٲرِستٲنِیَن  پیٚٹھ  خوش  چِھ  گژھان  تہٕ  تِمن  عملن  پیٚٹھ  تہِ  چِھ  پننیٚن  تعریفن  ہٕنٛزخوٲہش  تھاوان  یِمہٕ  نہٕ  تِمَو  کر  (بیٚیہِ  اَکہِ  پھِرِ  آو  تٲکید  خٲطرٕ  فرماونہٕ)  لہٰذا  مَہ  سمجھوٗکھ  تۆہۍ  ہرگز  تِم  عذاب  نِشہِ  نجات  لبن  وٲلۍ،  تہٕ  تِہِندِ  خٲطرٕ  چُھ  دگ  تُلوُن  عذاب۔"
  },
  {
    "verse_id": 189,
    "translation": "تہٕ  تمام  آسمانن  ہنز  تہٕ  زمینٕچ  بادشٲہی  چھے٘  اللہ  تعالیٰ  سٕندی  خٲطرٕ،  بیٚیہِ  چُھ  اللہ  تعالیٰ  پۯتھ  چیزس  پیٚٹھ  قدرت  تھاوان  (لہٰذا  تھٲوِو  تۆہۍ  پَنُن  توجہ  تہٕ  توکل  صرف  تٔسۍ  پیٚٹھ)۔"
  },
  {
    "verse_id": 190,
    "translation": "بے  شک  چھے٘  آسمانن  ہنٛدس  تہٕ  زمین  کِس  تخلیقس  منٛز،  بیٚیہِ  رات  دۅہ  کِس  یِنس  گژھنس  منٛز  عقلِ  سلیم  تھاون  والیٚن  خٲطرٕ  (اللہ  تعالیٰ  سٕندِ  قدرت  چہِ)  نشٲنیہِ۔"
  },
  {
    "verse_id": 191,
    "translation": "یِم  چِھ  تِم  لُکھ  یِم  (عٲجزی  سان)  وۅدٕنۍ  تہٕ  (ادبہٕ  سان)  بِہتھ  تہٕ  (جدٲیی  منٛز  تڑپان  تڑپان)  پننیٚن  لرن  پیٚٹھ  (تہِ)  اللہ  تعالیٰ  ہس  یاد  چِھ  کران  روزان،  بیٚیہِ  چِھ  آسمانن  ہنٛدس  تہٕ  زمین  کِس  تخلیقس  (منٛز  کارفرماتٔمۍ  سٕندِس  عظمتس  تہٕ  حُسن  کیٚن  جلوَن)  منٛزفکرروزان  کران  (پتہٕ  چِھ  تٔمۍ  سٕندِس  معرفتس  مزٕہ  وُچِھتھ  ناد  لایان)  اے  سانہِ  ربّہ!  ژے٘  بنووُتھ  نہٕ  یہِ  (سورُے  کینہہ)  بے  حکمت  تہٕ  بے٘  تدبیٖر،  ژٕ  چُھکھ  (تمام  کمزوریوتہٕ  مجبوٗریَو  نِشہِ)  پاک،  بس  اِسہِ  بچاو  جہنم  کہ  عذاب  نِشہِ۔"
  },
  {
    "verse_id": 192,
    "translation": "اے  سانہِ  ربّہ!  بے  شک  یُس  ژٕ  جہنمس  منٛز  تراوہن  تیٚلہِ  کۆرتھن  ژے٘  سُہ  پٔزۍپٲٹھۍ  خٔجِل،  تہٕ  ظٲلِمن  خٲطرٕ  چُھنہٕ  کانٛہہ  مددگار۔"
  },
  {
    "verse_id": 193,
    "translation": "اے  سانہِ  ربّہ!  (اَسہِ  اوسُکھ  ژٕ  مٔشِتھ  گۆمُت)  پتہ  بوٗزاَسہِ  اَکھ  ناد  دِنہٕ  وول  یُس  ایمانُک  ناداوس  دِوان  زِ  (لوٗکو!)  پننِس  ربّس  پیٚٹھ  أنِو  ایمان،  پتہٕ  اۆن  اَسہِ  ایمان۔  اے  سانہِ  ربّہ!  وۅنۍ  کرتہٕ  سانیٚن  گناہن  مغفرت  تہٕ  سٲنۍخطاہ  نٕہناوُکھ  سانہِ  (اعمال  نامہٕ)  نِشہِ  تہٕ  اَسہِ  دِ  نیک  لُکن  سٍتۍ  موت۔"
  },
  {
    "verse_id": 194,
    "translation": "اے  سانہِ  ربّہ!  بیٚیہِ  کر  اَسہِ  تہِ  سورُے  عطا  ییٚمِیُک  ژے٘  پننیٚن  رسولن  ہٕنٛدِ  ذریعہ  اَسہِ  سٍتۍ  وعدٕہ  چھی  کۆرمُت،  بیٚیہِ  مَہ  کراَسہِ  قیامت  کہ  دۅہ  رسوا،  بے  شک  چُھکھ  نہٕ  ژٕ  وعدس  خلاف  کران۔"
  },
  {
    "verse_id": 195,
    "translation": "پتہٕ  کۆر  تِہِنٛدۍ  ربّن  تِہُنٛد  دعا  قبول  (تہٕ  فرمووُکھ)  پٔزۍپٲٹھۍ  چُھس  نہٕ  بہٕ  تۅہیہِ  منٛزٕ  کٲنسہِ  محنت  کرن  وٲلۍ  سٕنز  مۆزوٗرۍ  ضایع  کران  خواہ  مرد  ٲسِتن  یا  خاتون،تۆہۍ  سٲری  چِھواَکھ  أکۍ  سٕندِ  منٛزے،  وۅنۍ  یِمَو  لُکو  (اللہ  تعالیٰ  سٕندٕ  خٲطرٕ)  وطن  ترٲوۍ  تہٕ  (تمۍ  سندے  بٲعث)  آے  پننیو  گرو  منٛزٕ  کڑنہٕ  تہٕ  میانہِ  وَتہِ  منٛز  آے  ستاونہٕ  تہٕ  (میانہِ  مۅکھہٕ)  کٔرٕکھ  لڑٲے  تہٕ  آے  مارنہٕ،  بہٕ  مِٹاوٕضرور  تِہِندۍ  گناہ  تِمن  (ہنٛدِاعمال  نامہٕ)  نِشہِ  تہٕ  تِم  کرکھ  پٔزۍپٲٹھۍ  تِمن  جنتن  منٛزدٲخل  یِمن  بٔنۍ  کِنۍ  کۅلہٕ  آسن  پکان،یہِ  چُھ  اللہ  تعالیٰ  سٕندِ  دربارٕ  نِشہِ  اجر  تہٕ  اللہ  تعالیٰ  سٕے  نِشہِ  چُھ  (اَمہِ  کھۅتہٕ  تہِ)  کٔھسِتھ  اجر۔"
  },
  {
    "verse_id": 196,
    "translation": "(اے  اللہ  تعالیٰ  سٕنٛدِ  بندٕہ!)  کٲفرن  ہُنٛد  شہرن  منٛز  (عیش  و  عشرت  سان)  پھیرُن  یِنہٕ  ژے٘  کُنہِ  دوکھس  منٛز  ترٲوی۔"
  },
  {
    "verse_id": 197,
    "translation": " یہِ  چُھ  (کینٛژھن  دۅہن  ہُنٛد)  معمولی  فٲیِدٕہ،  پتہٕ  آسہِ  تِہُنٛد  ٹھکانہٕ  جہنم،  تہٕ  سُہ  چُھ  سیٚٹھاہ  بُرٕ  ٹھکانہٕ۔"
  },
  {
    "verse_id": 198,
    "translation": "البتہ  یِم  لُکھ  پننِس  ربّس  کھۅژان  روٗدۍ  تِہِندِ  خٲطرٕ  چِھ  جنت  یِمن  بٔنۍ  کِنۍ  کۅلہٕ  چِھ  پکان،  تِم  چِھ  یِمن  منٛز  ہمیشہ  روزن  وٲلۍ،اللہ  تعالیٰ  ہس  نِشہِ  چھے٘  (تِہٕنز)  پٔژھۍلٲزۍ  تہٕ  (پتہٕ  تٔمۍ  سٕنزِ  نزدیکی  ہٕنز  جاے،  حُسنُک  جلوٕہ،  ملاقاتٕچ  نعمت،  الغرض)  یِکینٛژھاہ  اللہ  تعالیٰ  ہس  نِشہِ  چُھ  سُہ  چُھ  نیک  لُکن  خٲطرٕ  حدٕ  کھۅتہٕ  جان۔"
  },
  {
    "verse_id": 199,
    "translation": "تہٕ  بے  شک  چِھ  کینہہ  اہلِ  کتاب  تِتھۍ  تہِ  یِمن  اللہ  تعالیٰ  ہس  پیٚٹھ  ایمان  چُھ  تہٕ  تَتھ  کتابِہ  پیٚٹھ  تہِ  (چِھ  ایمان  انان)  یۅسہٕ  تۅہیہِ  کُن  نٲزل  چھے٘  آمٕژ  کرنہٕ  بیٚیہِ  یۅسہٕ  تِمن  کُن  نٲزل  ٲس  کرنہٕ  آمٕژ  تہٕ  تِہِندۍ  دل  چِھ  اللہ  تعالیٰ  سٕندِس  دربارس  منٛز  نٔمِتھ  روزان  تہٕ  اللہ  تعالیٰ  سٕندیٚن  آیتن  ہٕنٛدِ  بدلہٕ  چِھنہٕ  معمولی  قٍمت  رٹان،  یِم  چِھ  تِم  لُکھ  یُہُنٛد  اجر  تِہِندِس  ربّس  نِشہِ  چُھ،  بے  شک  چُھ  اللہ  تعالیٰ  حسابس  منٛز  جلدی  کرن  وول۔"
  },
  {
    "verse_id": 200,
    "translation": "اے  ایمان  والیو!صبر  کٔرِو  تہٕ  ثٲبت  قدم  روزنس  منٛزکٔرِو (دشمن  سٕنٛدِ  کھۅتہٕ  تہِ)  زیادٕہ  محنت  تہٕ  (جہاد  خٲطرٕ)  روٗزِو  وارٕپٲٹھۍ  تیار،  تہٕ  (ہمیشہ)  تھٲوِواللہ  تعالیٰ  سُنٛد  تقویٰ  قٲیِم  تاکہ  تۆہۍ  ہیٚکوِ  کامیاب  سپدِتھ۔"
  }
]