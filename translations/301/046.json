[
  {
    "verse_id": 1,
    "translation": "یِم  چھِ  حروف  مقطعات،  خداے  سٕے  چھُ  معلوم  یِمن  ہُنٛد  معنی۔"
  },
  {
    "verse_id": 2,
    "translation": "قرآن  مجیدُک  نٲزل  سپدُن  چھُ  تس  معبودِ  برحق  سٕندِ  طرفہٕ  یُس  غٲلب  تہٕ  حکمت  وول  چھُ،  لہٰذا  گژِھہ  امہِ  کین  مضمونن  پٮ۪ٹھ  پوٗرٕ  غور  کرُن۔"
  },
  {
    "verse_id": 3,
    "translation": "اَسہِ  کوٚر  نہٕ  پٲدٕ  آسامن  تہٕ  زمین  بیٚیہِ  یہِ  تِمن  منٛز  چھُ  مگر  بہ  حکمت،  بیٚیہِ  اَکہِ  مقرر  تہٕ  معین  مُدت  خٲطرٕ،  سُہ  مدت  گوٚو  وقتِ  قیامِ  قیامت۔  مگر  یِم  لوٗکھ  کافر  چھِ  تِمن  یِمَو  چیزو  سٍتۍ  توحید  کِس  انکار  کرنس  پٮ۪ٹھ  بیٖم  چھُ  کرنہٕ  یِوان  تِم  چھِنہٕ  تتھ  کٕہٕنۍ  توجہ  تہٕ  التفات  کران،  توحید  چھِنہٕ  قبول  کران۔"
  },
  {
    "verse_id": 4,
    "translation": "توٚہۍ  فرمٲوِیوٗکھ  یارسول  اللہؐ،  یِمن  توٚہۍ  خداے  سٕنز  عبادت  ترٲوِتھ  چھِو  عبادت  کران،  تِمن  ہٕندِس  مستحق  عبادت  آسنس  پٮ۪ٹھ  کیا  دلیل  چھےٚ  تۅہیہِ  نِشہِ،  اگر  عقلی  دلیل  چھَو  مےٚ  ہٲوِتو  زمینُک  کُس  حصہٕ  چھُ  تِمو  پٲدٕ  کوٚرمُت،  کِنہٕ  آسمان  کِس  پٲدٕہ  کرنس  منٛز  چھےٚ  تِمن  کانٛہہ  شراکتاہ۔  یہِ  کتھ  چھےٚ  ظٲہر  کہ  توٚہۍ  چھوٗکھ  نہٕ  تِم  خٲلق  مانان  بلکہ  چھوٗکھ  توٚہۍ  تہِ  تِم  مخلوقٕے  مانان۔  مخلوق  آسُن  چھُ  معبود  آسنس  بالکل  منٲفی  دلیل  عقلی  گٔیہِ  ختم،  اگر  تۅہیہِ  نِشہِ  دلیل  نقلی  چھےٚ،  مےٚ  نِش  أنۍ  تَو  تیٚلہِ  کانٛہہ  صحیح  کتاباہ  یتھ  منٛز  شرکُک  حکم  آسہِ  یۅسہٕ  کتاب  ییٚمہِ  قرآن  مجید  برونٹھ  نٲزل  کرنہٕ  آمٕژ  آسہِ،  یا  اگر  کتاب  آسہِ  نہٕ  توتہِ  کٔرِتو  پیش  معتبر  علمی  کانٛہہ  مضموناہ،  رِوایتاہ  یۅسہٕ  منقول  آسہِ،  چھِوے  توٚہۍ  شرکُک  دعویٰ  کرنس  اندر  پوٚزوَنہٕ  وُنۍ۔  یہِ  کتھ  چھےٚ  ظٲہر  کہ  یِژھ  دلیل  ہیٚکہِ  نہٕ  کانٛہہ  تہِ  پیش  کٔرِتھ  مگر  توٚہۍ  چھِو  نہٕ  اَمہِ  پتہٕ  تہِ  باطل  کتھہِ  نِشہِ  باز  یِوان۔"
  },
  {
    "verse_id": 5,
    "translation": "کُس  اَکھاہ  چھُ  تس  شخصہٕ  سٕندِ  کھۅتہٕ  زیادٕہ  گمراہ  یُس  دلیل  پیش  کرنہٕ  نِشہِ  چھُ  عٲجز۔  باوجود  آں  چھُ  معبود  برحق  ترٲوِتھ  تِمن  بٲطل  معبودن  آلو  دِوان  یِم  نہٕ  قیامتس  تانۍ  تِہِندِس  ناوس  تہٕ  آلوس  جوابٕے  ہیٚکن  دِتھ۔  تِمن  چھَنہٕ  تِہِندِ  آلو  دِنٕچ  خبرٕے  کینٛہہ،  کیازِ  تِمن  چھُنہٕ  تمُیک  شعورٕے،  تِمن  چھَنہٕ  خبرٕے  سجدٕہ  کٔمۍ  دُیت  تہٕ  لتھ  کٔمۍ  دِژ۔  تِم  چھِ  تِہِندِ  آلو  دَنہٕ  نِشہِ  بالکل  بے  خبر۔  جمادات  یعنی  کنہِ  تہٕ  بے  جان  چیزن  ہُنٛد  چھُ  ظٲہرٕے  کہ  تِمن  چھَنہٕ  قوت  سامعٕے  کینٛہہ،  باقی  ذوات  ارواح،  ملایکہ،  حضرات  انبیاء،  بیٚیہِ  اولیا   اللہ  تِم  چھِ  سۅے  کتھ  بوٗزِتھ  ہیکان  یۅسہٕ  اللہ  تعالیٰ  بوزناویکھ،  سۅے  کٲم  ہیکان  کٔرِتھ  ییمُیک  اجازت  تہٕ  قدرت  تِمن  اللہ  تعالیٰ  دِیہِ،  پانس  تِمن  بذات  خۅد  کانٛہہ  اختیار  چھُنہٕ۔"
  },
  {
    "verse_id": 6,
    "translation": "چنانچہ  ییٚلہِ  لوٗکھ  محشرکِس  مٲدانس  منٛز  جمع  یِن  کرنہٕ  حساب  دِنہٕ  خٲطرٕ  تِمے  معبودانِ  بٲطل  آسن  یِمن  تِم  ناد  تہٕ  آلو  دِوان  ٲسۍ  تِہِندۍ  دشمن۔  بیٚیہِ  آسن  تِمے  تِہِندِس  عبادت  تہٕ  پرستش  کرنس  مُنکر۔  دپنکھ  اَسہِ  چہَنہٕ  خبرٕے  توٚہۍ  کیا  ٲسِو  اسہِ  عبادت  کران۔"
  },
  {
    "verse_id": 7,
    "translation": "بیٚیہِ  ییٚلہِ  پرنہٕ  چھِ  یِوان  تِمن  پٮ۪ٹھ  سٲنۍ  صاف  صاف  تہٕ  واضح  آیات،  ونان  چھِ  تِم  کٲفر  اَتھ  پٔزِس  قرآن  مجیدس  کہ  یہِ  چھُ  نعوذ  باللہ  نوٚن  سِحر  تہٕ  جود۔"
  },
  {
    "verse_id": 8,
    "translation": "کیا  یِم  لوٗکھ  چھا  ونان  کہ  یہِ  قرآن  مجید  ٹھہروو  أمۍ  پیغمبرن  پانے،  توٚہۍ  فرمٲوِیوٗکھ  یارسول  اللہؐ،  اے  لوٗکو  ہرگاہ  مےٚ  یہِ  قرآن  مجید  پانے  پننہِ  طرفہٕ  بنوومُت  ٲسِتھ  خدایس  کُن  لوگمُت  آسہِ  ہاتیٚلہِ  کرِہا  اللہ  تعالیٰ  پننہِ  عادت  موجوب  میٲنِس  اَپُز  دعویٰ  نبوت  کرنس  پٮ۪ٹھ  مےٚ  ہلاک۔  توپتہٕ  ییٚلہِ  سُہ  مےٚ  ﴿نعوذ  باللہ﴾  ہلاک  کرُن  ییٚژِھہ،  توٚہۍ  لوٗکھ  یا  باقی  لوٗکھ  ہیٚکِو  نہٕ  مےٚ  خداے  سٕندِ  عذاب  نِشہِ  بچٲوِتھ،  تس  چھےٚ  پوٗرٕ  خبرتوٚہۍ  کمہٕ  کمہٕ  کتھہٕ  چھِو  اَتھ  قرآن  مجیدس  متعلق  کران۔  بس  چھُ  سُے  گواہ  مےٚ  منٛز  تہٕ  تۅہیہِ  منٛز۔  تس  چھُ  اَسہِ  سارِنٕے  ہُنٛد  حال  پوٗرٕ  معلوم،  کُس  چھُ  صادق  تہٕ  کُس  چھُ  کاذِب۔  سُے  چھُ  سیٹھاہ  مغفرت  کروُن  سیٹھاہ  رحم  کروُن،  سُہ  چھُ  کٲفرن  دنیاہس  اندر  عذابس  گرفتار  کران  مگر  تِمن  عذابس  گرفتار  نہ  کرُن  چھَنہٕ  دلالت  کران  تِہِندِس  پٔزِس  پٮ۪ٹھ  آسنس۔"
  },
  {
    "verse_id": 9,
    "translation": " توٚہۍ  فرمٲوِیوٗکھ  یا  رسول  اللہؐ،  اے  لوٗکو،  بہٕ  نوٚو  پیغمبراہ  چھُس  نہٕ،  مےٚ  برونٹھ  تہِ  چھِ  بیٚیہِ  تہِ  واریاہ  خداے  سٕندی  احکام  ہیٹھ  آمٕتۍ،  بیٚیہِ  چھَنہٕ  مےٚ  خبر  مےٚ  سٍتۍ  کیا  معاملٕ  سپدِ  آیندٕہ۔  پننین  حالاتن  ہٕنز  ییٚلہِ  نہٕ  مےٚ  خبر  چھےٚ  بیٚیَن  مُغیباتن  ہُنٛد  دعویٰ  کِتھہٕ  پٲٹھۍ  ہیٚکہٕ  بہٕ  کٔرِتھ۔  یِمن  حالاتن  ہُنٛد  مےٚ  بذریعہ  وحی  علم  سپُد  تِمن  ہُنٛدچھُ  واقعی  علمِ  کٲمل،  بہٕ  چھُسنہٕ  علم  و  عملہِ  اندر  پٲروی  کران  مگر  تتھ  یہِ  مےٚ  کُں  وحی  نٲزل  یِوان  چھُ  کرنہٕ۔  پانہٕ  پننہِ  طرفہ  کانٛہہ  چیز  ٹھہراونٕچ  چھَنہٕ  صورتھٕے  کانٛہہ،  بٚیہِ  چھُنہٕ  بہٕ  مگر  نٔنۍ  پٲٹھۍ  بیٖم  کروُن۔"
  },
  {
    "verse_id": 10,
    "translation": "فرمٲوِیوٗکھ  توٚہۍ  یارسول  اللہؐ،  اے  لوٗکو  مےٚ  ؤنۍ  تو  ہرگاہ  یہِ  قرآنِ  مجید  واقعی  طورخداے  سٕندِ  طرفہٕ  ٲسِتھ  توٚہۍ  اَتھ  انکار  کٔرِو  بیٚیہِ  آسہِ  بنی  اسرٲیلو  اندرٕ  تہِ  کانٛہہ  معتبر  گواہ  گوٲہی  دِوان  یِژِھہ  کتابہِ  ہٕندِ  نٲزل  سپدنٕچ،  تتھ  پٮ۪ٹھ  بِنا  کٔرِتھ  آسہِ  سُہ  تتھ  ایمان  انان  تہٕ  پژھ  کران  مگر  توٚہۍ  روٗزِو  تکبر  تہٕ  غرور  سببہٕ  اَمہِ  کِس  انکارس  پٮ۪ٹھ،  تتھ  صورتس  اندر  کُس  اکھاہ  چھُ  تُہٕندِ  کھۅتہٕ  زیادٕہ  بے  انصاف  تہٕ  ظالم۔  بے  شک  اللہ  تعالیٰ  چھُنہٕ  بے  انصافن  تہٕ  ظلمن  و۔  تھ  ہاوان  بلکہ  چھِ  تِم  ہمیشہ  گمرٲہی  تہٕ  ضلالتس  اندر  روزان۔  گمرٲہی  ہُنٛد  انجام  چھُ  نارِ  جہنم۔"
  },
  {
    "verse_id": 11,
    "translation": "بیٚیہِ  چھِ  یِم  کٲفرونان  باایمانن  ہٕندِس  ایمان  اننس  نسبت  کہ  ہرگاہ  یہِ  قرآن  مجید  یتھ  یِمو  پژھ  کٔر  مٕژ  چھےٚ  رُت  آسِہا  تیٚلہِ  گژھہن  نہٕ  یِم  کم  درجِکۍ  لوٗکھ  اَتھ  دینس  کُن  اَسہِ  برونٹھ۔  یہِ  گوٚو  تِہُنٛد  کمال  درجُک  استکبار  تہٕ  غرور۔  ییٚلہِ  نہٕ  اَمہِ  غرور  تہٕ  استکبارٕ  سببہٕ  تِمن  اَمہِ  قرآن  مجید  سٍتۍ  دینِ  حقس  کُن  وَتھ  آسہِ،  لہٰذا  چھُ  یِمن  وَننُے  کہ  یہِ  چھےٚ  پرانیو  اَپزیو  کتھو  منٛزٕہ  اَکھ  اَپٕز  کتھاہ۔"
  },
  {
    "verse_id": 12,
    "translation": "حالانکہ  ییٚمہِ  قرآن  مجید  برونٹھ  ٲس  حضرت  موسیٰ  سٕنز  کتاب  نٲزل  آمٕژ  کرنہٕ  یۅسہٕ  اُمتِ  موسوی  خٲطرٕ  بالعموم  وَتھ  ہاوٕوُنۍ  ٲس،  اہلِ  ایمانن  ہٕندِ  خٲطرٕ  بالخصوص  بٔڈ  رحمت  ٲس،  یہِ  قرآن  مجید  ییٚمِچ  پیشن  گویی  توراۃس  منٛز  تہِ  چھےٚ،  تہِ  چھےٚ  کتاباہ  تمہِ  کتابہِ  ہٕنز  پیشن  گویی  تصدیق  کران  یۅسہٕ  عربی  زیٚوِہ  منٛز  چھےٚ،  یُتھ  بیٖم  کرِ  تِمن  لوٗکن  یِمِو  ظلم  کوٚر  یعنی  شرک  تہٕ  کفر  کرنہٕ  سٍتۍ۔  یہِ  چھےٚ  بٔڈ  بشارت  نیکو  کارن  ہٕندِ  خٲطرٕ۔"
  },
  {
    "verse_id": 13,
    "translation": "بے  شک  یِمو  لوٗکو  بصدقِ  دل  اقرار  کوٚر  زِ  سون  پروردگار  چھُ  اللہ  تعالیٰ،  توپتہٕ  روٗدۍ  اَتھ  اعتقادس  پیتھ  ٲخرس  تانۍ۔  یہِ  اعتقاد  ترووُکھ  نہٕ  زانٛہہ،  پس  چھُنہٕ  تِمن  ٲخرتس  اندر  کانٛہہ  خوفاہ  واقع  سپدٕوُن،  نہ  آسن  تِم  تَتہِ  غمگین۔"
  },
  {
    "verse_id": 14,
    "translation": "یِم  لوٗکھ  چھِ  جنتی،  یِم  ہمیشہ  روزن  تِمن  جنتن  اندر۔  یہِ  چھُ  تِمن  رُت  جزا  تِمن  رٕژن  عملن  ہُنٛدیِمہٕ  تِم  کران  ٲسۍ  دنیاہس  اندر  یعنی  ایمان  تہٕ  استقامت  بَر  ایمان  یِتھہٕ  پٲٹھۍ  اَسہِ  پنٕنۍ  حق  بندن  پٮ۪ٹھ  وٲجب  کٔرۍ  ییمُیک  ذکر  کرنہٕ  آو،  یِتھے  پٲٹھۍ  کوٚر  اَسہِ  حقوق  العباد  تہِ  وٲجب  چنانچہ  تِمَو  اندرٕ  گوٚو  سیٹھاہ  بوٚڈن  حق  مٲلِس  ماجہِ  ہُنٛد۔"
  },
  {
    "verse_id": 15,
    "translation": "تمی  مۅکھہٕ  کوٚر  اسہِ  انسانس  تٲکیدی  حکم  پننِس  مٲلِس  ماجہِ  نسبت  احسان  کرنُک،  بالخصوص  ماجہِ  نسبت  زیادٕھ  احسان  کرنُک  حکم۔  کیازِ  یہِ  موج  ٲس  نہایت  شفقت  سان  تُلان  أمِس  انسانس  پننہِ  یٔڈ  منٛز  توپتہٕ  ترووُن  یہِ  یٔڈ  منٛزٕ  نہایت  سختی  سان،  أمِس  انسانہٕ  سُنٛد  ماجہِ  ہٕنزِ  یٔڈ  منٛز  روزنُک  مدت  بیٚیہِ  دۅد  ژٹنُک  مُدت  چھُ  اکثر  تٕرٛہن  ریٚتن  یعنی  ڈاین  ؤرِیَن  پوٗرٕ  سپدان،  تمہِ  پتہٕ  چھُ  سُہ  نشونما  لبان۔  تااینکہ  ییٚلہِ  سُہ  نشونما  لبان  چھُ،  پننہِ  جوانی  ہٕندِس  قوتس  واتان  چھُ،  یعنی  جوان  چھُ  سپدان،  توپتہٕ  چھُ  واتان  ژتجہن  ہٕنزِ  عمرِ،  یُس  سعادت  منٛز  چھُ  آسان  سُہ  چھُ  دپان،  اے  میانہِ  پروردگارٕ  دِہ  یتھ  کتھہِ  پٮ۪ٹھ  مداومَت  کرنُک  توفیق  کہ  بٕہ  کیا  کرٕہ  شکرگزٲری  تَمہِ  نعمتٕچ  یۅسہٕ  ژےٚ  مےٚ  عطا  کٔرٕتھ  بیٚیہِ  میٲنِس  مٲلِس  ماجہِ  عطا  کٔرٕتھ،  بیٚیہِ  دِ  مےٚ  توفیق  ییمُیک  زِ  بہٕ  کیا  کرٕ  رٕژٕ  کامہِ  یِمہٕ  ژےٚ  پسند  آسنے،  یِمو  سٍتۍ  ژٕ  رٲضۍ  گژھکھ،  بیٚیہِ  کر  صلاحیت  پٲدٕ  میانہِ  نفع  خٲطرٕ  میانین  اولادن  منٛز۔  نفع  دنیوی  گوٚو  یۅہے  کہ  بہٕ  کیا  آسہٕ  تِم  وُچھِتھ  پھۅلان۔  نفع  دینی  گوٚو  یۅہے  کہ  میٚتہِ  آسہِ  اجروثواب  حاصل  سپدان،  بیٚیہِ  چھُس  توبہٕ  کران  تِمَو  کوتٲہِیو  نِشہِ  یِمہٕ  میانہِ  طرفہٕ  آیہِ  چانین  حقوقن  یا  چانین  بندن  ہٕندیٚن  حقوقن  اندر۔  بیٚیہِ  چھُس  بہٕ  چٲنِس  حکمس  گردن  داروُنیو  اندرٕ۔"
  },
  {
    "verse_id": 16,
    "translation": "یِمے  لوٗکھ  گٔے  تِم  یِمن  ہٕنزٕ  رٕژٕ  عملہٕ  أسۍ  قبول  کرو  بیٚیہِ  کرو  أسۍ  تِہِندۍ  خطا  معاف  ییٚمہِ  طریقہٕ  کہ  تِم  آسن  جنتیو  اندرٕ  تَمہِ  پَزِ  وعدٕہ  کہ  وجہ  یُس  تِمن  سٍتۍ  دنیاہس  اندر  کرنہٕ  اوس  یِوان۔"
  },
  {
    "verse_id": 17,
    "translation": "بیاکھ  گوٚو  سُہ  شخص  ییٚمۍ  حقوق  اللہ  تہٕ  حقوق  العباد  ضایع  کٔرۍ  یِتھہٕ  پٲٹھۍ  تس  شخصہٕ  سٕندِ  حالہٕ  سٍتۍ  معلوم  چھُ  سپدان  یِم  مٲلِس  ماجہ،  یُھپنٛد  حق  حقوق  العبادو  منٛزٕ  نہایت  مؤ  کد  اوس،  خصوصاً  ییٚلہِ  تِم  مسلمان  آسن،  خصوصاً  ییٚلہِ  تِم  أمِس  تہِ  اسلامُک  تبلیغ  کران  آسن،  أمِس  ٲسۍ  حقوق  ادا  کرنٕکۍ  واریاہ  ذرایع  حاصل  بیٚیہِ  ییٚلہِ  تِم  اسہِ  دینِ  حقس  کُن  دعوت  دِوان  ٲسۍ،  أمۍ  دوٚپنکھ  اُف،  تۅہیہِ  اوٚنوٗس  بہٕ  عٲجز  عجیب  کتھ  ؤنۍ  ؤنۍ،  کیا  توٚہۍ  چھِوٕ  مےٚ  ونان  قیامتُک  دۅہ  سپدکھ  ژٕ  بیٚیہِ  زندٕہ۔  زندٕہ  سپدِتھ  یِکھ  ژٕ  قبرو  اندرٕ  کڑنہٕ  حالانکہ  مےٚ  برونٹھ  گُزرییہِ  واریاہ  اُمتہٕ  یِمن  پرتھ  وقتہٕ  پنٕنۍ  پیغمبر  یِتھ  وعدٕہ  دِوان  ٲسۍ  مگر  ازتام  سپُد  نہٕ  کُنہِ  وعدُک  ظہوٗر،  اَمہِ  اندرٕ  چھُ  معلوم  سپدان  زِ  یِمہٕ  چھےٚ  کتھے  یاژٕہ۔  تِم  دۅشوے  یعنی  مول  موج  أمۍ  سُنٛد،  أمۍ  سٕندِ  انکارٕ  تہٕ  کفرِعظیم  سببہٕ  سخت  ووٗلِتھ  لٔگۍ  تِم  اللہ  تعالیٰ  ہس  فریاد  کرنہِ۔  أمِس  نیٚچوِس  لٔگۍ  وَننہِ  درمدمندی  سان۔  وٲل  بوینے  ژٕ  اَن  جلد  ایمان  بیٚیہِ  زان  قیامت  برحق۔  بے  شک  خداے  سُنٛد  وعدٕہ  چھُ  برحق  تہٕ  پوٚز،  مرنہٕ  پتہٕ  چھُ  ضرور  بیٚیہِ  زندٕہ  گژُھن  سارِنٕے۔  سُہ  چھُ  تورٕ  تِمن  ونان  کہ  یِمہٕ  کتھہٕ  چھےٚ  بالکل  بے  سَنَد  بروٗنٹھِمیٚن  لوٗکن  نِشہِ  نقل  یِوان  کرنہٕ۔"
  },
  {
    "verse_id": 18,
    "translation": "یِمے  گٔے  تِم  لوٗکھ  یِہٕندِ  حقہٕ  عذابُک  حکم  مقرر  سپُدمُت  چھُ  تِمن  اُمتن  سٍتۍ  یِمہٕ  تِمن  برونٹھ  آسہٕ  جِنو  تہٕ  اِنسانو  اندرٕ۔  بے  شک  یِم  ٲسۍ  اَزلے  تاوَن  زد۔"
  },
  {
    "verse_id": 19,
    "translation": "یِمن  دۅشوُنۍ  فریقن  ہٕندِ  خٲطرٕ  چھےٚ  تِہٕںزو  مختلف  عملن  ہٕندِ  اعتبارٕ  الگ  الگ  درجہِ  مقرر  کرنہٕ  آمٕتۍ۔  أک،  س  فریقس  جنتس  منٛز  بیٚیِس  فریقس  جہنمس  منٛز،  تِمو  کامیٲبیو  موجوب  یِمہٕ  کامہِ  تِمو  کرِ  مژٕ  آسن  دنیاہس  اندر،  یُتھ  اللہ  تعالیٰ  تِمن  سارِ  نٕے  تِہٕنزن  عملن  ہُنٛد  بدلہٕ  پوٗرٕ  عطا  کرِ،  بیٚیہِ  یِیہِ  نہٕ  کٲنسہِ  تِمو  اندرٕ  کُنہِ  طریقہٕ  ظلم  کرنہٕ۔"
  },
  {
    "verse_id": 20,
    "translation": "بیٚیہِ  ییٚمہِ  دۅہ  کافر  برونٹھ  کُن  اَننہٕ  یِن  نارِ  جہنمس  وَننہٕ  یِیَکھ،  اے  کافرو،  وُچھُو  پننہِ  دنیاچہ  زندگی  منٛز  رٕتین  نعمژن  ہُنٛد  پنُن  حصہ  حاصل  کوٚرمُت  بیٚیہِ  چھُو  تِمن  ہُنٛد  پوٗرٕ  تمتع  تہٕ  فایدٕہ  تۅہیہِ  تُلمُت،  ییٚتہِ  سپدِنہٕ  تۅہیہِ  کانٛہہ  نعمتاہ  حاصل۔  وۅنۍ  یِیہِ  تۅہیہِ  از  ییٚتہِ  بدلہٕ  دِنہٕ  خوٲری  ہُنٛد  عذاب  کیاز،  توٚہۍ  ٲسِو  نا  دنیاہس  منٛز  تکبر  تہٕ  غرور  کران  ناحق،  بیٚیہِ  ییٚمہِ  مۅکھہٕ  کہ  توٚہۍ  کیا  ٲسِو  سخت  نفرمٲنی  کران  ناحق،  اۅ  وَننہٕ  اَمی  مۅکھہٕ  کہ  مخلوقس  پَزِ  نہٕ  تکبر  کرُن۔  تس  چھُنہٕ  کُنہِ  وقتہٕ  حق  تکبر  کرنُک  خصوصاً  زمینس  پٮ۪ٹھ۔  یہِ  چھُ  انسان  سٕندِ  حقہٕ  زیادے  مذموم۔"
  },
  {
    "verse_id": 21,
    "translation": "بیٚیہِ  کوٚرُو  تۅہیہِ  یِن  کافرن  نِشہِ  قومِ  عادن  ہٕندِس  برادر  ہود  علیہ  السلام  سٕنز  ذکر  ییٚلہِ  تِمو  وپننِس  قومس  یِم  تِژِھہ  جایہِ  پٮ۪ٹھ  بسان  ٲسۍ  ییٚتہِ  خمدار  سکہٕ  بند  تودہ  ٲسۍ،  تتھ  جایہِ  چھِ  ونان  احقاف۔  یہِ  چھےٚ  اَکھ  وادیاہ  اَکھ  یمنس  منٛز  حضر  موتس  نزدیک۔  سُے  پنُن  قوم  کھۅژنووُکھ  خداے  سٕندِس  عذابس۔  فرماوان  ٲسِکھ  یُتھنہٕ  توٚہۍ  عبادت  کٔرِو  کٲنسہِ  ہٕنز  خدایس  ورٲے  وَرنہٕ  گٔژِھو  عذابس  گرفتار۔  یہِ  چھےٚ  تِژھ  کتھ  کہ  بے  شک  ہود  علیہ  السلامس  برونٹھ  تہِ،  تِمن  پتہٕ  تہِ  آے  امی  مضمونہٕ  خٲطرٕ  واریاہ  کھۅژناون  وٲلۍ  پیغمبر  ازتانۍ۔  ہود  علیہ  السلامن  فرموو  پننِس  قومس  کہ  عبادت  مہ  کٔرِو  کٲنسہِ  ہٕنز  معبود  برحقس  ورٲے۔  بہٕ  چھُس  کھۅژان  تُہٕندِ  حقہٕ  اکہِ  بڈِ  دۅہ  کِس  عذابس  یعنی  قیامت  کہ  دۅہ  کِس  عذابس۔"
  },
  {
    "verse_id": 22,
    "translation": "تِمَو  دوٚپُس  اے  ہود  ژٕ  چھُکھہٕ  آمُت  اَسہِ  نِشہِ  اَمی  خٲطرٕ  کہ  ژٕہ  کیا  پھِرکھ  اَسہِ  پننیو  معبودو  نِشہِ،  أسۍ  پھیرن  وٲلۍ  چھِنہٕ۔  وۅنۍ  ہرگاہ  ژٕ  پوٚز  وَنوُنیو  منٛزٕ  چھُکھ  تیٚلہِ  واتناو  سُہ  عذاب  ییٚمُیک  ژٕ  اَسہِ  بیٖم  کران  چھُکھ۔"
  },
  {
    "verse_id": 23,
    "translation": "ہود  علیہ  السلامن  فرمووُکھ  عذاب  کہ  یِنٕچ  خبر  ژھےٚ  خداے  سٕے  یٲژ،  بہٕ  چھُس  تۅہیہِ  واتناوان  سُہ  پیغام  یُس  ہیتھ  بہٕ  سوزنہٕ  آمُت  چھُس،  مگر  بہٕ  چھُسو  توٚہۍ  وُچھان  اَکھ  قوماہ  خالص  جہالت  چہ  کتھہٕ  کران،  ییٚلہِ  نہٕ  تِمَو  کُنہِ  طریقہٕ  حق  تسلیم  کوٚر،  أتی  ہیٚتِن  عذابٕکۍ  آثار  شروع  سپدٕنۍ  ۔  گۅڈنی  کھوٚت  اوٚبراہ  اَکھ۔"
  },
  {
    "verse_id": 24,
    "translation": "ادٕہ  ییٚلہِ  تِمو  سُہ  اوٚبُر  وُچھ  یُس  پکان  اوس  یِہِندِسٕے  زمینس  زراعتس  کُن،  دپنہِ  لٔگۍ  یہِ  اوٚبُر  تراوِ  روٗد  اَسہِ  پٮ۪ٹھ،  دپنہٕ  آکھ  یہِ  روٗد  تراوٕوُن  اوٚبُر  چھُنہٕ  بلکہ  چھُ  یہِ  سُے  عذاب  یُس  توٚہۍ  ؤلۍ  ؤلۍ  ژھانڈان  ٲسِو،  اَتھ  اوٚبرس  منٛز  چھُ  واواہ  یتھ  سٍتۍ  کُڈُر  عذاب  چھُ۔"
  },
  {
    "verse_id": 25,
    "translation": "یہِ  عذاب  گالہِ  پرتھ  چیزس  پننِس  خداے  سٕندِ  حکمہٕ  سٍتۍ۔  چنانچہ  سُہ  واو  ییٚلہِ  دراو  تٔمۍ  تھوونہٕ  کانٛہہ  چیزاہ  باقی  گالنہٕ  ورٲے۔  پس  سپٕدۍ  ختم،  کانٛہہ  چیزاہ  اوسنہٕ  درینٹھۍ  یِوان  تِہٕنزو  لریٚو  جایَو  ورٲے۔  یِتھے  پٲٹھۍ  کیا  چھِ  أسۍ  نافرمانن  سزادِوان۔"
  },
  {
    "verse_id": 26,
    "translation": "بے  شک  اَسہِ  اوس  تِمن  طاقت  دُیتمُت  تِمن  تِمن  کامین  ہُنٛد  یِمن  ہُنٛد  طاقت  تۅہیہِ  چھُنہٕ  دُیتمُت۔  تمہِ  اندرٕ  چھِ  مراد  تِم  تصرفات  یِم  جسمٲنی  قوتس  تہٕ  مٲلی  قوتس  پٮ۪ٹھ  موقوف  چھِ۔  بیٚیہِ  ٲسۍ  اسہِ  تِمن  کن،  أچھ  تہٕ  دل  دِتِمٕتۍ  یِمو  سٍتۍ  تِم  بڈین  بڈین  مشکلاتن  ہُنٛد  مقابلہٕ  ٲسۍ  کران  مگر  ییٚلہِ  تِمن  سون  عذاب  ووت  تتھ  مقابلہٕ  ہیوٚکُکھ  نہٕ  کینٛہہ  تہِ  کٔرِتھ۔  پس  دِیُت  نہٕ  تِمن  کانٛہہ  فٲیدٕہ  نہ  کنو  نہ  أچھو  نہ  دِلو  کُنہِ  چیزُک،  کیازِ  تِم  ٲسۍ  انکار  کران  خداے  سٕندین  آیاتن۔  توپتہٕ  آو  وَلنہٕ  تِمن  سُے  عذاب  یتھ  تِم  ٹھٹھہٕ  تہٕ  مخولہٕ  کران  ٲسۍ۔"
  },
  {
    "verse_id": 27,
    "translation": "اے  مکہ  کیو  لوٗکو  بتحقیق  گٲلۍ  اَسہِ  تِمن  شہرن  ہٕندۍ  لوٗکھ  یِم  تۅہیہِ  اندۍ  پٔکۍ  چھِ  کفروشرکہٕ  سببہٕ،  قومِ  ثمود  تہٕ  قومِ  لوط،  اَسہِ  واتناوییہِ  تِمن  نِشہِ  پننہِ  دلیلہٕ  پھِیرۍ  پھِیرۍ  دیٚو  تِم  کفرٕ  تہٕ  شرکہٕ  نِشہِ  پتھ  روزن  مگت  تِم  روٗدۍ  نہٕ  پتھ  کیںٛہہ  تہِ۔  تمہِ  مۅکھہٕ  گٔے  تِم  عذابس  گرفتار۔"
  },
  {
    "verse_id": 28,
    "translation": "پس  کونہٕ  سنا  کوٚر  تِمن  مدد  تِمو  معبودانِ  بٲطلو  یِم  معبودِ  برحق  ورٲے  معبود  بنٲوِمٕتۍ  ٲسۍ  خداے  سُند  قرب  حاصل  کرنہٕ  خٲطرٕ  کہ  یِم  یِن  اَسہِ  مصیبت  کہ  وقتہٕ  بکار۔  پس  کونہٕ  سنا  آے  تِم  تمن  بکار  ییڈمہِ  عذاب  تہٕ  ہلاک  گژھنہِ  کہ  وقتہٕ۔  مدد  کرنٕچ  کیا  چھےٚ  کتھےٕ  بلکہ  ژٔلۍ  تِم  یِمن  پٮ۪ٹھ  عذاب  وسنہٕ  وقتہٕ۔  یہِ  سورُے  تِہُنٛد  تِم  معبود  زانُن  یا  شفیع  زانُن  اوس  اَپُز  یُس  یِمَو  پانے  دلہ  ٹںڈا  اَکھ  ٹھہروومُت  اوس۔  بروٗنٹھمین  آیاتِ  کریمن  منٛز  آو  بیان  کرنہٕ  کہ  کافرن  یِیہِ  وَننہٕ  عذابس  گرفتار  سپدنہٕ  کہ  وقتہٕ  کہ  یہِ  ذلتُک  عذاب  چھُ  تۅہیہِ  ﴿۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ۔  ﴾  توٚہۍ  کیا  ٲسِو  دنیاہس  منٛز  ناحق  تکبر  کران  بیٚیہِ  کیا  ٲسِو  توٚہۍ  نافرمٲنی  کران۔  تکبر  و  نافرمٲنی  ہٕمنز  مذمت  بوزناونہٕ  خٲطرٕ  آو  کافرن  وننہٕ  کہ  وُچھِو  جِن  یِن  تکبرس  اندر  انسانن  ہٕدِ  کھۅتہٕ  زیادٕہ  چھِ،  تِمو  تروو  تکبر،  تہٕ  کفرٕ  نِشہِ  دست  بردار  سپدِتھ  کوٚر  تِمو  اسلام  قبول۔  مگر  توٚہۍ  انسان  ٲسِتھ  چھِو  نہٕ  توٚہۍ  تکبر  تہٕ  کفرٕ  نِشہِ  باز  یِوان۔  یِمن  جِنن  ہِندِ  مسلمان  سپدنٕچ  یَتھ  آیہ  کریمس  منٛز  ذکر  چھےٚ  تِہُنٛد  قصہٕ  چھُ  حدیث  شریفس  منٛز  یِتھہٕ  پٲٹھۍ  آمُت  کہ  ییٚلہِ  بعثت  نبویہ  کہ  وقتہٕ  جن  آے  آسمٲنی  خبرٕ  بوزنہٕ  نِشہِ  ستارن  ہٕندِ  شعلہٕ  سٍتۍ  پتھ  رٹنہٕ،  تِم  سپٕدۍ  حٲران  کہ  یہِ  کیا  سنا  سپُد،  اَمُیک  پَزِ  اَسہِ  تحقیقات  کرُن،  دریافت  گژِھہ  کرُن  کہ  دنیاہس  اندر  کس  سنا  واقع  سپُد  نمودار  ییٚمہِ  سببہٕ  أسۍ  آے  پتھ  رٹنہٕ۔  چنانچہ  جِنن  ہٕںزٕ  مختلف  جماعژٕ  درٛایہِ  مختلف  طرفن  کُن  اَمُیک  تحقیقات  کرنہِ،  تٕوٕے  اندرٕ  اَکھ  جماعتھاہ  وٲژ  مکہ  شریف۔  تمہِ  دوہ  ٲسۍ  نبی  کریم  صلی  اللہ  علیہ  و سلم  بعض  صحاب  صٲبن  سٍتۍ  أکِس  جایہِ  یتھ  بطن  نخلہ  ناو  اوس۔  اَتہِ  پٮ۪ٹھہٕ  اوسُکھ  سوق  عکاظس  کُن  بغرض  تبلیغ  دین  و  اشاعتِ  اسلام  تشریف  نِنُک  ارادٕہ۔  اَتھ  جایہِ  ٲسۍ  صبح  نٮ۪ماز  پران،  جِنن  ہٕںز  یہِ  جماعت  تہِ  وٲژ  اَتھ  جایہِ،  بوٗزُکھ  وارٕہ  تِہُنٛڈ  قرآن  مجید  پَرُن۔  دپنہِ  لٔگۍ  سۅ  نٔو  کتھ  ییٚمہِ  کہ  دریافت  کرنہٕ  خٲطرٕ  أسۍ  درامٕتۍ  چھِ،  سۅ  چھےٚ  یٔہے  ییٚمہِ  سببہٕ  نہٕ  آسمانی  خبرٕ  بوٗزِتھ  ہیکان  چھِ۔  بروایت  عبداللہ  ابنِ  عباس  رضۍ  اللہ  عنہ  چھُ  کہ  تِم  جنات  ییٚلہِ  اوٚٹ  وٲتۍ،  اَتہِ  بوٗزُکھ  قرآن  مجید۔  دپنہِ  لٔگۍ  ژھۅپہٕ  لٲگِو  وارٕ  بوٗزِو  یہِ  قرآن  مجید۔  تمہِ  پتہٕ  ییٚلہِ  نبی  کریم  صلی  اللہ  علیہ  وسلم  نٮ۪مازِ  نِشہِ  فارغ  سپٕدۍ،  یِم  جِن  سپٕدۍ  مسلمان،  توپتہٕ  گٔے  پننِس  قومس  واپس،  تِمن  تہِ  کٔرٕکھ  اَمِچ  خبر  بیٚیہِ  لٔگِکھ  دِنہِ  ترغیب  ایمان  اننس  کُن۔"
  },
  {
    "verse_id": 29,
    "translation": "بییہِ  کٔرِو  یِمن  لوکن  نِشہِ  ذکر  تمہِ  وقتُک  قصہٕ  ییلہِ  اَسہِ  تۅہیہِ  کُن  سوٗز  اَکھ  جماعتھاہ  جِنو  اندرٕہ۔  یوٚٹ  وٲتِتھ  لٔگۍ  تِم  بوزنہِ  قرآنِ  مجید،  ییٚمہِ  ساعتہٕ  توٚہۍ  صبح  نٮ۪مازِ  منٛز  قرآن  مجید  پران  ٲسِو۔  تِم  ییٚلہِ  سٲری  جمع  سپٕدۍ  تتھ  جایہِ  ییٚتہِ  قرآن  مجید  اوس  پرنہٕ  یِوان،  اَکھ  أکِس  لگۍ  وَننہِ  ژھۅپہٕ  کٔرِتھ  بوٗزِو  یہِ  کلام۔  تمہِ  پتہٕ  ییٚلہِ  قرآن  پرُن  ختم  سپُد،  تمہِ  پتہٕ  گٔے  تِم  واپس  پننِس  قومس  کُن  یہِ  سورُے  واقع  بیان  کرنہٕ  خٲطرٕ۔"
  },
  {
    "verse_id": 30,
    "translation": "چنانچہ  پننِس  قومس  لگۍ  دپنہِ،  اے  قوم  أسۍ  آے  بوٗزِتھ  اکہِ  عجیب  کتابہِ  ہُنٛد  اَکھ  مضموناہ  یوسہٕ  کتاب  نٲزل  چھےٚ  آمٕژ  کرنہٕ  موسیٰ  علیہ  السلامس  پتہٕ،  سۅے  کتاب  چھےٚ  تصدیق  کران  تِمن  کتابن  یِمہٕ  تمہِ  برونٹھ  نٲزل  کرنہٕ  آمژٕ  چھےٚ۔  سۅ  کتاب  چھےٚ  وَتھ  ہاوان  دینِ  حقس  کُن  بیٚیہِ  چھےٚ  رہنمٲیی  کران  سیزِ  وَتہِ  کُن۔"
  },
  {
    "verse_id": 31,
    "translation": "اے  میانیو  بایو  اجابت  کٔرِو  تہٕ  مٲنِو  خدایس  کُن  ناد  دِوُنِس  یعنی  قرآن  مجیدس  یا  نبی  کریمس  صلی  اللہ  علیہ  و سلم،  تِہِندِس  وَننس  اجابت  کرٕنۍ  گوٚو  کہ  ایمان  أنِس  تہٕ  پژھ  کٔرِو  خدایس،  تمہِ  کہ  برکتہٕ  کرِ  سُہ  تُہٕندین  گناہن  مغفرت،  بیٚیہِ  رَچھو  سُہ  تۅہیہِ  ٲخرت  کہ  کُڈرِ  عذاب  نِشہِ۔"
  },
  {
    "verse_id": 32,
    "translation": "یُس  اَکھاہ  اجابت  کرِ  نہٕ  خداے  سٕندِس  ناد  دِوُنِس  اَدٕ  سُہ  ہیٚکہِ  نہٕ  زمین  کِس  کُنہِ  حصس  منٛز  گٔژِھتھ  تہٕ  ژٔلِتھ۔  خدایس  رٹنہٕ  نِشہِ  عٲجز  کٔرِتھ  پنُں  پان  بچٲوِتھ۔  نہ  چھُ  تُہٕندِ  خٲطرٕ  خدایس  ورٲے  کانٛہہ  حمایت  کروُناہ  تہٕ  مددگاراہ،  اَمہِ  قسمٕکۍ  لوٗکھ  یِمن  پننہِ  جایہِ  خیال  آسہِ  کہ  اَسہِ  کیا  ہیٚکہِ  بچٲوِتھ  تہٕ  مۅکلٲوِتھ  کانٛہہ،  تِم  چھِ  نَنہِ  گمرٲہی  اندر۔"
  },
  {
    "verse_id": 33,
    "translation": "کیا  یہِ  کتھ  چھِنا  زانان  تِم  کہ  ییٚمۍ  پروردگارن  آسمان  تہٕ  زمین  پٲدٕ  کٔرۍ،  توپتہٕ  تھوٚک  نہٕ  سُہ  تِم  پٲدٕ  کرنہٕ  سٍتۍ،  تس  پروردگارس  چھےٚ  پوٗرٕ  قدرت  قیامت  کہ  دۅہ  مۅردٕہ  لوٗکھ  بیٚیہِ  زندٕہ  کرنس  پٮ۪ٹھ۔  گوٚژھ  نا  سُہ  تتھ  پٮ۪ٹھ  قدرت  وول  آسُن۔  سُہ  ہے  پرتھ  چیزس  پٮ۪ٹھ  قدرت  وول  چھُ۔"
  },
  {
    "verse_id": 34,
    "translation": "بیٚیہِ  ییٚمہِ  دۅہ  کافر  یِن  نارِ  جہنمس  برونٹھ  کُن  اَننہٕ،  دپنہٕ  یِیَکھ،  کیا  یہِ  دوزخ  چھُنا  پوٚز  تہٕ  اَمرِ  واقعی،  اَتھ  ٲسِو  دنیاہس  اندر  نفی  تہٕ  انکار  کران۔  دپن  خداے  سٕنز  دٕرٛے  واقعی  چھُ  پوٚز  تہٕ  برحق،  اللہ  تعالیٰ  فرماویکھ،  وۅنۍ  ژِہِو  توٚہۍ  اَمہِ  جہنم  کہ  عذابُک  مزٕہ،  کیازِ  توٚہۍ  ٲسِو  نا  اتھ  انکار  کران۔"
  },
  {
    "verse_id": 35,
    "translation": "ییٚلہِ  معلوم  سپُد  تِمن  یِیہِ  اَمہِ  کفرو  انکارُک  انتقام  ہیٚنہٕ،  لہٰذا  کٔرِو  توٚہۍ  صبر  یارسول  اللہؐ  کافرن  ہٕندِس  تکلیفس  پٮ۪ٹھ،  یِتھہٕ  پٲٹھۍ  صبر  کوٚر  ہمت  والیو  پیغمبرو،  توٚہۍ  مہ  ژھٲنڈِو  یِہٕندِ  خٲطرٕ  جلد  انتقام  تہٕ  تِہُند  عذابِ  الہٰی  یس  گرفتار  سپدُن،  ییٚمہِ  دۅہ  وُچھن  تِم  تتھ  عذابس  ییمُیک  تِمن  وعدٕہ  یِوان  چھُ  کرنہٕ،  تَمہِ  دۅہ  یِیہِ  بوزنہٕ  تِمن  زَن  تِم  دنیاہس  منٛز  روٗدِمٕتۍ  ٲسۍ  أکۍ  سٕے  گرِ۔  یہِ  ٲس  تِمن  کتھاہ  واتناوُنۍ،  سۅ  آیکھ  واتناونہٕ،  تباہ  تہٕ  ہلاک  چھِنہٕ  یِوان  کرنہٕ  مگر  نافرمان  تہٕ  کٲفر۔"
  }
]