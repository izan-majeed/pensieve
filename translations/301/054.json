[
  {
    "verse_id": 1,
    "translation": "قیامت  آیہِ  نزدیک،  زوٗنہِ  گٔے  زٕہ  اَڈٕہ۔  (شقِ  قمر  چھُ  نبی  کریمؐ  سٕندیو  معجزو  اندرٕہ  اَکھ  بوٚڈ  معجزَہ۔  اَمہِ  کِس  واقع  سپدنس  اندر  چُھنہٕ  کانٛہہ  شکَھہ۔  اَتھ  چھےٚ  صحاب  صٲبو  اندرٕہ  روایت  کٔرمٕژ  حضرت  علیؓ  مرتضیٰ  ہَن،  حضرت  عبد  اللہ  بن  مسعودنؓ،  حضرت  انس  بن  مالکن،ؓ   حضرت  عبد  اللہ  بن  عباسنؓ،  حضرت  حذیفہ  بن  الیَمانن،ؓ  حضرت  جبیر  ابن  مُطعمنؓ،  حضرت  عبد  اللہ  بن  عمرنؓ،  بیٚیہِ  تہِ  واریاہو  صحاب  صٲبو  روایت  کٔرمٕژ۔  اَتھ  واقعس  متعلق  چھِ  حدیث  شریف  بخاری  شریفس،  مسلم  شریفس  تہٕ  بیٚین  حدیث  شریف  چن  کتابن  اندر  موجود۔  بخاری  شریفس  اندر  چھُ  بَروایتِ  عبد  اللہ  ابن  مسعود  ییٚمہِ  کتھہِ  ہٕنز  صراحت  کہ  صحاب  صٲب  ٲسۍ  اَمہِ  واقعہ  وِزِ  نبی  کریم  صلی  اللہ  علیہ و سلمن  سٍتۍ  حٲضر۔  لفظِ  حدیث  چھُ  یِتھہٕ  پٲٹھۍ  کہ  ﴿کُنا  مَع  رَسولِ  اللہؐ﴾  یعنی  أسۍ  ٲسۍ  پیغمبرِ  خدایس  سٍتۍ  بازارِ  مِنیٰ ہس  اندر  تَمہِ  ساعتہٕ  ییٚلہِ  یہِ  واقعہ  سپُد۔  امامِ  بیہقی  سٕندِس  روایتس  اندر  چھُ  کہ  ژورو  طرفو  یِم  لوٗکھ  مکہ  شریف  وٲتۍ  تِمو  دوٚپ  کہ  اَسہِ  تہِ  وُچھ  وَتہِ  زوٗنہِ  زٕہ  حصہٕ  سپدان  پننیو  أچھو۔  لوٗکن  اوس  لٲزِم  یُتھ  معجزہ  وُچھِتھ  متٲثر  سپدُن  لیکن  تِہنز  حالت  چھےٚ  یہِ  کہ)"
  },
  {
    "verse_id": 2,
    "translation": "اگر  یِم  کٲفر  کانٛہہ  معجزٕہ  وُچھان  چھِ،  سُہ  وُچھِتھ  تہِ  چھِ  تِم  بُتھ  پھِران  بیٚیہِ  چھِ  دپان  یہِ  چھُ  جودَہ  یُس  نبوتُک  دعویٰ  کروُنیو  پتہٕ  وَتہٕ  پٮ۪ٹھ  پیش  کوٚرمُت  چھُ۔  (یِتھہٕ  پٲٹھۍ  برونٹھِمیٚن  مدعیانِ  نبوتن  ہٕندِس  جٲدِس  تہٕ  سِحرس  کینٛہہ  درٛاو  نہٕ  جلدٕے  گوٚو  سُہ  ختم  یِتھے  پٲٹھۍ  نیرِنہٕ  یتھ  تہِ  کینٛہہ  کال  یِتہِ  گژِھہ  جلدٕے  ختم۔)"
  },
  {
    "verse_id": 3,
    "translation": "بیٚیہِ  کوٚر  تِمو  کٲفرو  اَپزِس  پٮ۪ٹھ  اصرار  کٔرِتھ  پٔزِس  انکار،  بیٚیہِ  کوٚرُکھ  پننیٚن  نفسٲنی  خوٲہشن  ہٕنز  پیروی،  تمی  مۅکھہٕ  زونُکھ  پوٚز  اَپُز،  معجزن  ووٚنُکھ  سحر  تہٕ  جود،  یِمن  ہُنٛد  اثر  جلدٕے  ختم  گژٕھہ وُن  چھُ۔  پرٛتھ  کتَھہ  چھےٚ  پننیٚن  اصلی  حالاتن  پٮ۪ٹھ  قرار  کروُنۍ  یعنی  کینٛہہ  کالَہ  گٔژِھتھ  نَنہِ  پانے  پزِیُک  پوٚز  آسُن،  اَپزِیُک  اَپُز  آسُن۔  پانے  تگہِ  لوٗکن  زانُن  فٲنی  تہٕ  گلہٕ وُن  کیا  چھُ،  باقی  تہٕ  پوشوُن  کیا  چھُ۔"
  },
  {
    "verse_id": 4,
    "translation": "بَتحقیق  واژمژٕہ  چھےٚ  تِمن  نِشہِ  برونٹھِمیٚن  اُمّتن  ہٕنزٕ  تِمہٕ  خبرٕ  یِمن  منٛز  کٲفی  عبرت  ٲس۔"
  },
  {
    "verse_id": 5,
    "translation": "یعنی  تِمن  خبرن  منٛز  آسہٕ  پوٗرٕ  حکمت  چہِ  تہٕ  دانٲئی  ہٕنزٕ  کتھہٕ  مگر  تِمو  تُل نہٕ  کانٛہہ  فٲیدٕہ  تِمو  کتھو  سٍتۍ،  پَس  چھُنہٕ  تِمن  کانٛہہ  فٲیدٕہ  دِوان  بیم  کروُنیٚن  ہُنٛد  بیم  کرُن۔  (ییٚلہِ  تِہنز  حالت  یہِ  چھےٚ)"
  },
  {
    "verse_id": 6,
    "translation": "پَس  ترٲوِو  توٚہۍ  تِہُنٛد  خیال،  پنُن  توجہ  پھِرو  توٚہۍ  تِمن  نِشہِ۔  (یعنی  یتھ  قرآنِ  مجیدس  منٛز  چھےٚ  حکمت  چہِ  تہٕ  عقلہِ  ہٕنزٕ  کتھہٕ۔  کانٛہہ  شخصَہ  اگر  اَتھ  کُن  نیک  نیتی  سان  توجہ  کرِ،  تٔہندِس  دِلس  پٮ۪ٹھ  پیٚیہِ  ضرور  اثر۔  مگر  یِم  لوٗکھ  چھِ  تِتھۍ  سنگ  دل  تہٕ  بدبخت،  یِمن  چھُنہٕ  کانٛہہ  اثر  سپدان۔  لہٰذا  ترٲوِو  تُوٚہۍ  تہِ  تِہُنٛد  خیال،  ییٚمہِ  وقتہٕ  تِمن  امہِ  کہ  عقوبت و عذابُک  وقت  واتہِ  ییمُیک  تِمن  بیم  کرنہٕ  یِوان  چھُ،  تمہِ  ساعتہٕ  وُچھن  تِم  اَمُیک  مزٕہ  پانے۔)  ییٚمہِ  دۅہ  اَکھ  آلو  دِوُن  مَلک  اَکھ  آلو  دِیہِ  أکِس  بیم  ناک  ناگوار  چیزس  أکِس  کُن۔"
  },
  {
    "verse_id": 7,
    "translation": "تِہنزٕ  أچھ  آسن  خوفہٕ  تہٕ  ہیبت  سٍتۍ  بۅن  کُن۔  قبرو  منٛزٕ  نیرن  تِم  تِتھہٕ  پٲٹھۍ  زن  تِم  چھٔکرنہٕ  آمٕتۍ  ہالَو  آسن۔"
  },
  {
    "verse_id": 8,
    "translation": "قبرو  اندرٕہ  نِیرِتھ  ہیٚن  تِم  دورُن  آلو  دِوُنِس  کُن  یعنی  حساب  چہِ  جایہِ  جمع  سپدنہٕ  خٲطرٕ  ییٚلہِ  آلو  دِوُن  آلو  دِوان  آسہِ،  تَتہِ  چہِ  بے  شمار  سختِیہِ  وُچھِتھ،  کٲفر  آسن  ونان  یہِ  دۅہ  چھُ  سیٹھہٕے  سخت۔"
  },
  {
    "verse_id": 9,
    "translation": "یِمن  لوٗکن  برونٹھ  چھُ  کوٚرمُت  انکار  پننِس  پیغمبرس  نوحؑ  سٕندۍ  قومن،  پس  کوٚر  تِمو  انکار  سٲنِس  بندۂ  خاصس  نوح  علیہ  السلامس،  بیٚیہِ  ووٚنُکھ  تِمن  نسبت  کہ  یہِ  چھُ  موٚت  تہٕ  دیوانہٕ،  بیٚیہِ  آیہِ  تِمن  دھمکی  تہِ  دِنہٕ۔  (تِم  ٲسۍ  تِمن  ونان  کہ  اے  نوح  ہرگاہ  توٚہۍ  اَمہِ  تبلیغ  نِشہِ  پتھ  روٗزِو  نہٕ،  أسۍ  کرو  توٚہۍ  سنگسار۔)"
  },
  {
    "verse_id": 10,
    "translation": "ادٕہ  موٚنگ  نوح  علیہ  السلامن  پننِس  پروردِگارس  دعا  کہ  میانہِ  پروردگارٕ  بہٕ  آس  عٲجز  یِمن  لوٗکن  فہمٲیش  کران  تہٕ  وعظ  و  نصیحت  کران،  یِمن  چھُنہٕ  کینہہ  تہِ  بنان۔  وۅنۍ  ہیٚہ  ژٕہ  یِمن  نِشہِ  پننہِ  دینُک  تہٕ  پننِس  پیغمبر  سُنٛد  انتقام۔  (زمینس  پٮ۪ٹھ  مہٕ  تراوُن  تِمو  اندرٕہ  اَکھ  تہِ  زندٕہ۔  بہٕ  پۅشہِ  نہٕ  تِمن  ژٕے  پۅشہِ  ہکھ۔  پس  کٔر  اَسہِ  تٔہندِس  منگنس  اجابت۔)"
  },
  {
    "verse_id": 11,
    "translation": "پَس  مٕژرٲوۍ  اَسہِ  آسمانن  ہٕندۍ  دروازٕہ  یپٲرۍ  کِنۍ  روٗدٕہ  شرٛانہِ  وَژٕھہ۔"
  },
  {
    "verse_id": 12,
    "translation": "بیٚیہِ  کٔرۍ  اَسہِ  جٲری  زمینٕکۍ  سٲری  چشمہٕ  تہٕ  ناگہٕ  راد،  پَس  رلیوو  ﴿آسمانُک  تہٕ  زمینُک﴾  آب  سۅ  کٲم  پوٗرٕہ  کرنہٕ  خٲطرٕ  یۅسہٕ  نوحؑ  سُنٛد  قوم  ہلاک  تہٕ  تباہ  کرنہٕ  خٲطرٕ  مقرر  تہٕ  مقدّر  کرنہٕ  ٲس  آمٕژ۔  چنانچہ  تِم  سٲری  کٲفر  سپٕدۍ  ہلاک۔"
  },
  {
    "verse_id": 13,
    "translation": "نوح  علیہ  السلامس  اَمہِ  طوفانہٕ  نِشہِ  نجات  دِنہٕ  خٲطرٕ  کھور  اَسہِ  سُہ  تتھ  ناوِ  منٛز  یۅسہٕ  پَچو  تہٕ  میخو  سٍتۍ  تیار  کرنہٕ  ٲس  آمٕژ۔"
  },
  {
    "verse_id": 14,
    "translation": "یۅسہٕ  ناو  پکان  ٲس  سانیٚن  أچھن  تل  آبہٕ  پٮ۪ٹھۍ  امن  و  اطمینان  سان  تِم  سٲری  ہیٚتھ  یِمو  نوح  علیہ  السلامس  پژھ  کٔرمٕژ  ٲس۔  یہِ  سورُے  کوٚر  اَسہِ  تَس  شخصہٕ  سٕندٕ  بدلہٕ  ہیٚنہٕ  خٲطرٕ  یَس  بے  قدری  تہٕ  انکار  کرنہٕ  آو۔  (اَمہِ  اندرٕ  چھُ  مراد  نوحؑ،  کیازِ  خداے  سٕندِس  پیغمبرس  انکار  کرُن  گوٚو  خدایس  انکار  کرُن۔)"
  },
  {
    "verse_id": 15,
    "translation": "بے  شک  اَسہِ  تھٲو  سۅ  ناو  نوح  علیہ  السلامس  پتہٕ  واریاہس  کالس  باقی  پننہِ  قدرتُک  اکھ  نشانہٕ  یُتھ  لوٗکھ  نصیحت  تہٕ  عبرت  رٹن۔  پَس  چھا  سنا  کانٛہہ  اَمہِ  واقعہ  سٍتۍ  عبرت  تہٕ  نصیحت  رٹہٕ  وُنَہ؟  (یِم  فکر  کرن  کہ  خدایس  نافرمٲنی  سٍتۍ  کۅسہٕ  تباہی  تہٕ  بربٲدی  چھےٚ  گژھان  یا  گوٚو  معنی  کہ  یہِ  واقعہ  تھوو  اَسہِ  قصن  تہٕ  تذکرن  اندر  جٲری  یُتھ  لوٗکھ  یہِ  بوٗزِتھ  عبرت  رٹن۔  عبرت  رٔٹِتھ  زانن  تِم)"
  },
  {
    "verse_id": 16,
    "translation": "پس  کِیُتھ  اوس  میون  عذاب  بیٚیہِ  کِیُتھ  پوٚز  درٛاو  میون  بیم  کرُن۔"
  },
  {
    "verse_id": 17,
    "translation": "بے  شک  بیٚیہِ  کوٚر  اَسہِ  یہِ  قرآنِ  مجید  یتھ  منٛز  اَمی  قٕسمٕکۍ  قصہٕ  چھِ  سہل  تہٕ  آسان  نصیحت  رٹنہٕ  خٲطرٕ،  پَس  چھا  کانہہ  تیار  نصیحت  حٲصل  کرنہٕ  خاطرٕ؟"
  },
  {
    "verse_id": 18,
    "translation": "قومِ  عادن  تہِ  کوٚر  پننِس  پیغمبر  ھود  علیہ  السلامس  انکار،  پَس  بوٗزِو  توٚہۍ  تِہُنٛد  قصہٕ،  تِہِندِ  خاطرٕ  کیُتھ  اوس  میون  عذاب  تہٕ  میون  بیم  کرُن۔  (سُہ  قصہٕ  چھُ  یِتھہٕ  پٲٹھۍ)"
  },
  {
    "verse_id": 19,
    "translation": "کہ  اسہِ  سوٗز  تِمن  پٮ۪ٹھ  اَکھ  تیز  واوَہ  اَکھ  پوشہِ  وُنِس  پھیٚشِل  دۅہس  اندر  یعنی  سُہ  زمانہٕ  اوس  تِہندِ  حقہٕ  پھیٚشِل۔  چنانچہ  نحوست  ؤژھ  نہٕ  تِمن  نِشہِ  یوٚتت  تانۍ  نہٕ  تِم  سٲری  ہلاک  تہٕ  برباد  سپٕدۍ۔"
  },
  {
    "verse_id": 20,
    "translation": "(تمو  ٲسۍ  پنٕنۍ  پان  شِستٕرویٚن  کوٗٹیٚن  سٍتۍ  ہانکلو  سٍتۍ  بند  کٔرِمٕتۍ۔  تِم  کوٗٹۍ  ٲسِکھ  بند  کٔرِمٕتۍ  زمینس  اندر۔  باوجودِ  آں  اوسُکھ  سُہ  واو  زمینہٕ  منٛزٕ  کڑان  توپتہٕ  کوٗٹیو  سان  ہیوٚر  کھاران۔  ہیوٚر  کھٲرِتھ  زمینس  پٮ۪ٹھ  ٹھاسوان۔  کلہٕ  ہیرِ  آسکھ  ژھیٚنان  باقی  بدن  تِہُنٛد  اوس  زمینس  پٮ۪ٹھ  پیٚوان،)  زَن  سُہ  موٗلہٕ  کڑنہٕ  آمُت  کٔھزٕر  کُل  ہیوٗ  اوس  آسان۔  (اَتھ  اندر  چھُ  بیاکھ  تشبیہ  تِہِندِس  دراز  قد  آسنس  اندر۔  باوجودِ  تنومند  تہٕ  قد  بلند  آسنہٕ  کہ  ترٲوۍ  تٔمۍ  واوَن  پتھر  موٗلہٕ  کڑنہٕ  آمٕتۍ  کٔھزٕر  کُلۍ  ہِی)"
  },
  {
    "verse_id": 21,
    "translation": "پَس  چُھکھہٕ  وُچھان  ژٕہ  کہ  کِیُتھ  اوس  میون  عذاب،  میون  بیم  کرُن؟"
  },
  {
    "verse_id": 22,
    "translation": "بے  شک  کوٚر  اَسہِ  قرآنِ  مجید  نصیحت  حٲصل  کرنہ  خاطرٕ  سہل  تہٕ  آسان،  پَس  چھا  کانٛہہ  نصیحت  رٹہٕ  وُنَہ؟"
  },
  {
    "verse_id": 23,
    "translation": "قومِ  ثمودن  تہِ  کوٚر  بیم  کروُنیٚن  پیغمبرن  انکار  یعنی  صالح  علیہ  السلامس۔  (أکِس  پیغمبرس  انکار  کرُن  گوٚو  سارِنٕے  پیغمبرن  انکار  کرُن۔)"
  },
  {
    "verse_id": 24,
    "translation": "تِم  لٔگۍ  دپنہِ  کیا  أسۍ  کروٕہ  تِتھہِ  سٕے  أکِس  شخصہٕ  سٕنز  پیروی  تہٕ  متابعت  یُس  اَسی  منٛز  اَکھ  انسانَہ  چھُ۔  سٍتۍ  چُھس  نہٕ  کانٛہہ  تہِ،  نہ  چھِس  نوکر  چاکر،  نہ  چھِس  پیروکار،  أسۍ  ہرگاہ  أمۍ  سٕنز  پیروی  کرو،  یقیناً  چھِ  أسۍ  تیٚلہِ  بجہِ  غلطی  اندر  بلکہ  مَژرس  تہٕ  جنونس  اندر  واقع  سپدٕوُنۍ۔  (خیلِ  قصَہ  چھُ)"
  },
  {
    "verse_id": 25,
    "translation": "کیا  سَنا  اسہِ  منزٕ  ووٚتھَہ  وحی  خاص  أمسٕے  پٮ۪ٹھ؟  بلکہ  چھُ  یہِ  یہِ  دعویٰ  کرنس  اندر  بوٚڈ  اَپزِیور۔  (یہِ  چھُ  بوٚڈ  بنُن  یژھان۔  سردارِ  قوم  بنُن  یژھان،  اللہ  تعالیٰ  ہن  فرموو  صالح  علیہ  السلامس  یِمن  دِیِو  توٚہۍ  وورنہٕ،  غم  مَہ  بٔرِو  کینٛہہ۔)"
  },
  {
    "verse_id": 26,
    "translation": "یِمن  سپدِ  پگہٕے  معلوم  کہ  بوٚڈ  اپزِیور  شیخی  باز  کُس  اوس۔  (یِم  لوٗکھ  یُس  معجزٕہ  طلب  کران  چھِ  کہ  پلہٕ  منٛزٕہ  گژِھہ  ووٗنٹِنۍ  نیرٕنۍ۔)"
  },
  {
    "verse_id": 27,
    "translation": "أسۍ  چھِن  تِہنزی  فرمٲیشہِ  تہٕ  درخواست  موجوب  کَنہِ  منٛزٕ  ووٗنٹِنۍ  کڑان  تِمن  آزماونہٕ  خٲطرٕ۔  پَس  روٗزِو  توٚہۍ  تِہندیٚن  حرکات  و  سکناتن  ژرژان،  بیٚیہِ  بِہِو  توٚہۍ  صبرٕہ  سان  ییٚلہِ  یہِ  ووٗنٹِنۍ  پٲدٕہ  سپدِ۔"
  },
  {
    "verse_id": 28,
    "translation": "بیٚیہِ  ؤنِو  پننِس  قومس  کہ  کِیریُک  آب  آو  تقسیم  کرنہٕ  تہٕ  بٲگرنہٕ  تِمن  منٛز  تہٕ  أمِس  ووٗنٹنہِ  منٛز۔  (یعنی  تِہندیٚن  چارواین  منٛز  یِیہِ  وٲرۍ  مقرر  کرنہٕ۔  اکہِ  دۅہ  آسہِ  آب  چیٚوان  یہِ  ووٗنٹِنۍ،  بیٚیہِ  دۅہ  آسن  چیٚوان  تِہندۍ  چاروٲے۔)  پرٛتھ  دۅہ  آسہِ  پننہِ  وارِ  پٮ۪ٹھ  پرٛتھ  اکَھہ  حٲضر  سپدان۔  (چنانچہ  ووٗنٹِنۍ  سپٕز  پٲدٕہ  پلہٕ  منٛزٕ۔  صالح  علیہ  السلامن  فرموو  تِمن  تِتھے  پٲٹھۍ  یِتھہٕ  پٲٹھۍ  ارشادِ  خداوندی  اوس۔  مگر  تِم  آے  اَمہِ  نوبت  تہٕ  وٲرۍ  مقرر  کرنہٕ  سٍتۍ  سخت  عٲجز  تہٕ  تنگ،  تِمو  کوٚر  یہِ  ووٗنٹِنۍ  مارنہٕ  خٲطرٕ  پنُن  اَکھ  شخصَہ  مقرر۔)"
  },
  {
    "verse_id": 29,
    "translation": "توپتہٕ  دِیُت  ناد  تِمو  تس  شخصس  یُس  تِمو  امہِ  کامہِ  خٲطرٕ  مقرر  کوٚرمُت  اوس  یعنی  قیدارس۔  تٔمی  تُج  شمیرِ  ژٔنڈ،  سۅے  لٲیِن  أمِس  ووٗنٹِنہِ،  تمی  سٍتۍ  ژٔٹِنس  ٹکہٕ  نٲر۔"
  },
  {
    "verse_id": 30,
    "translation": "پس  وُچِھو  توٚہۍ  تہِ  میون  عذاب  تہٕ  کھۅژناوُن  کِیُتھ  اوس  تِہندِ  حقہٕ۔  (سُہ  گوٚو  یی  کہ)"
  },
  {
    "verse_id": 31,
    "translation": "اَسہِ  لایِنٲو  تِمن  جبریلِ  امینؑ  سٕنز  کُنی  کرٛیکھ  ییٚمہِ  سٍتۍ  تِم  ۂرِتھ  پے  کٔنڈۍ  موٗریٚن  ہٕندِ  دیوارٕکۍ  پٲٹھۍ  یُس  خۅشک  گٔژِھتھ  چھُ  تُجہِ  تُجہِ  پتھر  پیٚوان۔  جبریلِ  امینؑ  سٕنزِ  تَمہِ  کرٛیکہِ  سٍتۍ  پٔھٹۍ  تِمن  جگر۔"
  },
  {
    "verse_id": 32,
    "translation": "بے  شک  اسہِ  کوٚر  قرآنِ  مجید  سہل  تہٕ  آسان  نصیحت  رٹنہٕ  خٲطرٕ،  پَس  چھا  کانٛہہ  نصیحت  رٹہٕ  وُنَہ؟"
  },
  {
    "verse_id": 33,
    "translation": "لوطؑ  سٕندۍ  قومن  تہِ  کوٚر  بیم  کروُنیٚن  پیغمبرن  انکار۔"
  },
  {
    "verse_id": 34,
    "translation": "اَسہِ  کوٚر  تِمن  پتہٕ  کنہِ  روٗد  مگر  نہٕ  لوطؑ  سٕندِس  عیالس،  تِمن  دِیُت  اَسہِ  نجات  سحرٕہ  کہ  وقتہٕ  پاسِ  ٲخرس  تمہِ  شہرٕہ  منٛزٕ  نیٚبر  کڑنہٕ  سٍتۍ۔"
  },
  {
    "verse_id": 35,
    "translation": "محض  پننہِ  فضلہٕ  تہٕ  مہربٲنی  سٍتۍ،  یِتھے  پٲٹھۍ  چھِ  أسۍ  بدلہٕ  دِوان  باایمانن  تہٕ  شُکر  گزار  بندن،  تِم  چھِکھ  أسۍ  پننہِ  قہرٕ  نِشہِ  بچاوان۔"
  },
  {
    "verse_id": 36,
    "translation": "بے  شک  عذاب  یِنہٕ  برونٹھ  کھۅژنٲو  تِم  لوط  علیہ  السلامن  سانہِ  گرفتٲری  نِشہِ  مگر  تۅتہِ  لٔگۍ  تِم  تۅرٕہ  بحث  کرنس  سٍتۍ  تتھ  بیم  کرنس  انکار  کرنہِ۔  (ییٚلہِ  لوط  علیہ  السلامس  نِشہِ  سٲنۍ  مَلک  خوب  صورت  لۅکٹیٚن  ہٕنزِ  شکلہِ  مہمان  بٔنِتھ  آے،  توپتہٕ  بوٗز  تِمو  لوٗکو،  تِم  آے  دوران  دوارن  تِمن  نِشہِ۔)"
  },
  {
    "verse_id": 37,
    "translation": "بے  شک  کٔر  تِمو  لوٗط  علیہ  السلامس  آرفتٲری  تِہندیٚن  تِمن  پژھیٚن  ہٕندِ  خٲطرٕہ  کہ  کُنہِ  پٲٹھۍ  نِمہٕ  ہوکھ  تِم  تِمن  نِشہِ  یچھ  کامہِ  خٲطرٕہ۔  (گۅڈٕ  سپژٲے  لوطؑ  سخت  پریشان  مگر  تِم  مہمان  ٲسۍ  مَلک،  اَسہِ  کوٚر  تِمن  حکم،  توپتہٕ  ڈول  جبریلِ  امینن  پنُن  اَتھہٕ  تِہنزن  أچھن  پٮ۪ٹھ،  تِمن  پیوٚو  اَنیوٗ،)  پَس  نیوٗ  اَسہِ  تِہٕنزن  أچھن  ہُنٛد  گاش۔  وَننہٕ  آو  تِمن  وۅنۍ  ژٕہِو  گۅڈٕہ  توٚہۍ  میانہِ  عذابُک  تہٕ  میانہِ  کھۅژناونُک  مزٕہ۔"
  },
  {
    "verse_id": 38,
    "translation": "توپتہٕ  پیوکھ  وٲتِتھ  صُبحس  سُلی  پوشوُن  عذاب۔  (توپتہٕ  آکھ  بیٚیہِ  وَننہٕ  کہ)"
  },
  {
    "verse_id": 39,
    "translation": "ژٕہِو  مزٕہ  ہلاک  کروُنہِ  عذابُک۔"
  },
  {
    "verse_id": 40,
    "translation": "بے  شک  اسہِ  کوٚر  قرآنِ  مجید  نصیحت  رٹنہٕ  خٲطرٕ  سہل  تہٕ  آسان،  پَس  چھا  کانٛہہ  نصیحت  رٹہٕ  وُنَہ؟"
  },
  {
    "verse_id": 41,
    "translation": "بے  شک  بیٚیہِ  آے  فرعونس  تہٕ  تٔہندیٚن  لوٗکن  کُن  کھۅژناونٕکۍ  خٲطرٕ  تہٕ  بیم  کرنہٕ  خٲطرٕ  واریَہ  چیز  یعنی  موسیٰ  علیہ  السلام،  ہارون  علیہ  السلام،  بیٚیہِ  معجزات  وغیرٕہ۔"
  },
  {
    "verse_id": 42,
    "translation": "مگر  تِمو  تہِ  زٲنۍ  اپٕزۍ  سٲنۍ  سٲرۍ  آیات  تہٕ  نشانہٕ  یِم  تِمن  نِشہِ  وٲتِمٕتۍ  ٲسۍ،  پس  رٔٹۍ  تہٕ  گرفتار  کٔرۍ  اَسہِ  تِم  تِتھہٕ  پٲٹھۍ  یِتھہٕ  پٲٹھۍ  أکِس  زبردست  قدرت  وٲلِس  پزِہے۔  یتھ  گرفتار  کرنس  تہٕ  رٹنس  کانٛہہ  تہِ  ہیٚکہِ  نہٕ  یَلہٕ  ترٲوِتھ  تہٕ  چھورِتھ۔"
  },
  {
    "verse_id": 43,
    "translation": "تۅہیہِ  بوٗزوِہ  برونٹھِمیٚن  مُنکرن  تہٕ  کٲفرن  ہٕنٛدۍ  قصہٕ  تِمن  کیا  گُدریوو  کفر  و  نافرمٲنی  ہٕندِ  سببہٕ۔  کیاہ  تۅہیہِ  اندرٕہ  یِم  کٲفر  چھِ  تِم  چھا  برونٹھِمیٚن  یِمن  کٲفرن  ہٕندِ  کھۅتہٕ  جانے  تا ایں کہ  یِمن  کیا  یِیہِ  پاس  کرنہٕ۔  یِم  کیا  کرن  نافرمٲنی  تہٕ  کفر  أسی  کروکھ  نہٕ  کِہِنۍ۔  کِنہٕ  تِہندِ  خٲطرٕ  چُھ  آسمٲنی  کتابن  اندر  کُنہِ  قٕسمہٕ  معٲفی  تہٕ  آزٲدی  ہُنٛد  پروانہٕ  آمُت  لیٚکھنہٕ  کہ  توٚہۍ  کٔرِو  یہِ  خۅش  کروٕ،  تۅہیہِ  چُھںہٕ  کانٛہہ  باز  خواست۔"
  },
  {
    "verse_id": 44,
    "translation": "کِنہٕ  تِہُنٛد  گُفت  چھُ  کہ  اَسہِ  سٍتۍ  ہیٚکہِ  نہٕ  مقابلے  کانٛہہ  کٔرِتھ،  أسۍ  چھِ  بٔڈ  جماعتھَہ  اَکھ  لہٰذا  روزو  أسی  غٲلِب۔"
  },
  {
    "verse_id": 45,
    "translation": "عنقریب  کھیٚیہِ  یہِ  جماعت  سخت  شکست،  بیٚیہِ  ژلن  تِم  میدانِ  جنگ  نِشہِ  تھر  پھِرِتھ۔  (چنانچہ  اَمہِ  پیشن  گوئی  ہُنٛد  ظہور  سپُد  جنگِ  بدرس  تہٕ  جنگِ  احزابس  اندر،  یہِ  گوٚو  دنیاہس  اندر۔  یُتُے  یوت  چھُنہٕ  یُہُنٛد  سزا)"
  },
  {
    "verse_id": 46,
    "translation": "بلکہ  سپدن  یِم  بٔڈِس  عذابس  گرفتار  قیامتُک  دۅہ۔  اصلی  عذابُک  وعدٕہ  چھُ  تِمن  سٍتۍ  سُے  دۅہ،  قیامت  مہٕ  زانُن  ژٕہ  معمولی  چیزَہ  بلکہ  چھےٚ  قیامت  سٮ۪ٹھاہ  سخت  تہٕ  سٮ۪ٹھاہ  ٹِیٹھ  تہٕ  تلخ،  سۅے  قیامت  چھےٚ  ضرور  واقع  سپدٕوُنۍ۔"
  },
  {
    "verse_id": 47,
    "translation": "بے  شک  یِم  مجرم  یِم  اَمہِ  قیامت  کِس  وقوعس  انکار  کران  چھِ  تِم  چھِ  سخت  گمرٲہی  تہٕ  جنونس  اندر  پیمٕتۍ۔  (یہِ  گمرٲہی  تہٕ  جنون  سپدِ  تِمن  ظٲہر  تَمہِ  دۅہ)"
  },
  {
    "verse_id": 48,
    "translation": "ییٚمہِ  دۅہ  تِم  کھکھرِ  یِن  پکناونہٕ  بُتھہِ  کِنۍ  تہٕ  دٲرِتھ  یِن  دِنہٕ  نارِ  جہنمس  اندر۔  توپتہٕ  یِیکھ  وننہٕ،  ژٕہِو  توٚہۍ  اے  کٲفرو  نارچہِ  ژنجہِ  ہُنٛد  مزٕہ۔  (ہرگاہ  یِمن  شُبہ  چھُ  کہ  ادٕہ  کۅنہٕ  چھےٚ  سۅ  قیامت  یِوان  تمیُک  جواب  چھُ  کہ)"
  },
  {
    "verse_id": 49,
    "translation": "اسہِ  چھُ  پرٛتھ  چیزَہ  پٲدٕہ  کوٚرمُت  اکہِ  خاص  اندازٕہ  موجوب۔  (یتھ  منٛز  واریاہن  چیزن  ہُنٛد  خصوصاً  وقتُک  تہٕ  زمانُک  اعتبار  تھاونہٕ  آمُت  چھُ  یُس  اَسہِ  پننِس  علمس  منٛز  مقرر  تہٕ  مُعین  کوٚرمُت  چھُ۔  لہٰذا  یوٚت  تانۍ  نہٕ  سُہ  وقت  واتہِ  توٚت  تانۍ  کِتھہٕ  پٲٹھۍ  سپدِ  تمیُک  وقوع۔  ییٚلہِ  تمیُک  وقت  واتہِ)"
  },
  {
    "verse_id": 50,
    "translation": "سون  حکم  آسہِ  تمہِ  کِس  وقوعس  منز  کُنُے  حکمَہ۔  یُس  جٲری  سپدِ  أکِس  أچھ  ٹینٹھہِ  اندر۔  (اسہِ  چھُنہٕ  کانٛہہ  چیز  پٲدٕہ  کرنس  اندر  یا  تباہ  و  برباد  کرنس  اندر  زیادٕہ  کال  لگان۔)"
  },
  {
    "verse_id": 51,
    "translation": "بے  شک  اَسہِ  گٲلۍ  تۅہے  ہِی  واریاہ  کٲفر  تہٕ  نافرمان  لوٗکھ۔  پَس  چھا  تۅہیہِ  اندرٕ  کانٛہہ  نصیحت  رٹہٕ  وُنَہ؟"
  },
  {
    "verse_id": 52,
    "translation": "یُس  یُس  چیز  تِم  کران  ٲسۍ،  تہِ  سورُے  اوس  خدایس  معلوم،  باوجود  آں  آو  تہِ  سورُے  لیٚکھنہٕ  تِہندیٚن  نامۂ  اعمالن  اندر۔  (یہِ  کتھ  چھَنہٕ  کہ  کینٛہہ  آسہے  لیکھنہٕ  آمُت،  کینٛہہ  آسِہے  لیکھنے  روٗدمُت۔  نہ  بلکہ)"
  },
  {
    "verse_id": 53,
    "translation": "پرٛتھ  لۅکٕٹ  کتھ  تہٕ  بٔڈ  کتھ  چھےٚ  تتھ  اندر  وارٕہ  لیکھنہٕ  آمٕژ۔  (یہِ  گوٚو  کٲفرن  تہٕ  مجرمن  ہُنٛد  حال۔  امہِ  پتہٕ  چھُ  باایمانن  تہٕ  متقینَن  ہُنٛد  حال)"
  },
  {
    "verse_id": 54,
    "translation": "بے  شک  یِم  کفرٕ  نِشہِ  نافرمٲنی  نِشہِ  بچہِ  وُنۍ  چھِ  تِم  آسن  جنتہٕ  کیٚن  باغن  اندر  تہٕ  جویَن  پٮ۪ٹھ۔"
  },
  {
    "verse_id": 55,
    "translation": "حقیقی  عزت  چہِ  جایہِ  بٔڈِس  بادشاہس  نکھہٕ  یَس  کُل  کائناتس  پٮ۪ٹھ  اقتدار  چھُ۔  (یِم  پننہِ  پزِ  کہ  برکتہٕ  خدا  و  پیغمبرِ  خداے  سٕندِ  پَزِ  وعدٕہ  موجوب  آسن  أکِس  عمدٕہ  تہٕ  پسندیدٕہ  مقامس  اندر۔)"
  }
]