[
  {
    "verse_id": 1,
    "translation": "بے  شک  اَسہِ  کٔر  تۅہیہِ  عطا  یارسول  اللہؐ  نٔنۍ  فتح  یعنی  صلح  حدیبیہ۔  یُس  سبب  سپُد  سارِنٕےفتحن  ہُنٛد۔"
  },
  {
    "verse_id": 2,
    "translation": "یُتھ  اللہ  تعالیٰ  تۅہیہِ  مغفرت  کرِ  بروٗنٹھِمین  تہٕ  پٔتِمین  صوری  خطاہن،  بیٚیہِ  یِم  پنٕنۍ  احسانات  تۅہیہِ  نسبت  کران  روٗد،  مثلاً  نبوت،  قرآن  مجید،  بیٚیہِ  واریاہ  علوم،  واریاہن  اعمالن  ہُنٛد  ثواب  تِمن  احساناتن  اندر  کرِ  بیٚیہِ  زیادتی  تہٕ  تکمیل،  بیٚیہِ  کرِ  تۅہیہِ  یہِ  نعمت  تہِ  عطا  کہ  تُہٕندِ  واسطہ  سپدن  واریاہ  لوٗکھ  مسلمان  تَمہِ  سٍتۍ  سپدن  تُہٕندی  درجات  تھٔدۍ،  تۅہیہِ  سپدیو  اجروثواب  و  قرب  زیادٕہ  عطا،  بیٚیہِ  یُتھ  تۅہیہِ  پکناوِ  اللہ  تعالیٰ  ہمیشہ  راہِ  راستس  پٮ۪ٹھ  کٲنسہِ  ہٕندِ  مزاحمت  ورٲے۔"
  },
  {
    "verse_id": 3,
    "translation": "بیٚیہِ  یُتھ  اللہ  تعالیٰ  تۅہیہِ  دشمنن  پٮ۪ٹھ  یٲری  کرِ،  سۅے  یٲری  یتھ  منٛز  عزت  تہٕ  غلبہ  آسہِ۔"
  },
  {
    "verse_id": 4,
    "translation": "سُہ  معبودِ  برحق  گوٚو  سُے  ییٚمۍ  پٲدٕ  کوٚر  باایمانن  ہٕندین  دِلن  اندر  سکون  قرار  تہٕ  تحمل  یُتھ  تِمن  ایمانس  پٮ۪ٹھ  ایمان  ہُرِ  تہٕ  زیادٕہ  سپدِ،  پروردگار  سٕنزٕے  چھےٚ  آسمانن  تہٕ  زمینن  ہٕنز  لشکر،  ملٲیکہ  وغٲرٕہ  مخلوقات۔  ہرگاہ  سُہ  ییٚژِھہ  آناً  باناً  منٛز  ہیٚیہِ  سُہ  کٲفرن  زبردست  انتقام  مگر  اللہ  تعالیٰ  چھُ  سورُے  زانہٕ  وُن،  پوٗرٕ  حکمت  وول،  تس  چھےٚ  خبر  کمہِ  ساعتہٕ  چھےٚ  لڑٲے  کرٕنۍ  مفید  تہٕ  کمہِ  ساعتہٕ  چھُ  صلح  کرُن  مفید۔  ییٚمہِ  ساعتہٕ  جنگ  کرنس  منٛز  مصلحت  آسہِ  تمہِ  ساعتہٕ  چھُ  تمہِ  کُے  حکم  فرماوان۔  تُہُنڈ  گژِھہ  نہٕ  تتھ  اندر  رنج  و  افسوس  کرُن۔  تُہٕنز  گژِھہ  پرتھ  حالس  منٛز  اطاعت  کرٕنۍ۔"
  },
  {
    "verse_id": 5,
    "translation": "یُتھ  تمہِ  اطاعت  و  فرماں  بردٲری  سٍتۍ  واتناوِ  اللہ  تعالیٰ  باایمان  مردن  تہٕ  باایمان  زنانن  تِمن  جنتن  منٛز  یِمو  مٔنزۍ  کۅلہٕ  تہٕ  جویہِ  آسن  پکان،  تِمنٕے  جنتن  منٛز  روزن  تِم  ہمیشہ۔  بیٚیہِ  یُتھ  اللہ  تعالیٰ  اَمہِ  اطاعت  سٍتۍ  تِمن  باایمانن  ہٕندۍ  گناہ  دوٗر  کرِ۔یہِ  بیان  کرنہٕ  آو،  یی  چھےٚ  اللہ  تعالیٰ  ہس  نِشہِ  بٔڈ  کامیٲبی۔"
  },
  {
    "verse_id": 6,
    "translation": "بیٚیہِ  یُتھ  اللہ  تعالیٰ  منافق  مردن  تہٕ  منافق  زنانن  بۍفیہِ  مشرک  مردن  تہٕ  مشرک  زنانن  یِم  گُمانِ  بد  ٲسۍ  تھاوٕوُنۍ  خدایس  نشبت  کہ  خدا  کرِنہٕ  مدد  تہٕ  یٲری  حضرت  محمدس  تہٕ  مسلمانن،  یہِ  یچھ  مصیبت  پُنہِ  تِمن  پانس،  تِمن  چھُ  عنقریب  پوٚت  کھوریٚو  یُن۔  چنانچہ  مشرک  سپٕدۍ  تمہِ  پتہٕ  کینژھن  دۅہن  تانۍ  ختم،  منافقن  گٔیہِ  عمر  ڈٲکۍ  افسوس  و  حسرتس  اندر،  اسلام  روٗد  روبروز  ترقی  کران،  منافق  روٗدۍ  روزبروز  خوارو  ذلیل  گژھان،  یہِ  گوکھ  دنیاہس  اندر،  بیٚیہِ  چھُ  ٲخرتس  نادر  تِہِندِ  خٲطرٕ  یی  زِ  اللہ  تعالیٰ  آسہِ  تِمن  بے  زار  تہٕ  غضبناک  بیٚیہِ  کرِ  سُہ  تِمن  پننہِ  رحمت  نِشہِ  دوٗر،  بیٚیہِ  تھووُن  تِہِندِ  خٲطرٕ  تیار  نارِ  جہنم  یۅسہِ  سٮ۪ٹھاہ  یچھ  جاے  چھےٚ  تِہِندِ  واتنہٕ  خٲطرٕ۔"
  },
  {
    "verse_id": 7,
    "translation": "پروردگارسٕنزٕے  چھےٚ  آسمانن  تہٕ  زمینن  ہٕنز  لشکر۔  سُہ  چھُ  سیٹھاہ  حکمت  وول  تہِ،  لہٰذا  چھُ  سُہ  تُہٕندِس  عقوبتس  اندر  توقف  کران۔"
  },
  {
    "verse_id": 8,
    "translation": "بے  شک  اسہِ  سوٗزِو  توٚہۍ  یارسول  اللہ  اُمت  چن  عملن  ہٕندۍ  گواہ  قیامتُک  دۅہ  بشارت  فرماوۅوُنۍ  باایمانن  تہٕ  بیم  کروُنۍ  کافرن۔  اے  مسلمانو  اَسہِ  سوٗزۍ  تِم  پیغمبر۔"
  },
  {
    "verse_id": 9,
    "translation": "یُتھ  توٚہۍ  ایمان  أنِو  خدایس،  بیٚیہِ  تِہِندِس  پہغمبرس،  بیٚیہِ  یُتھ  توٚہۍ  تِہِندس  دینس  مدد  کٔرِو،  بیٚیہِ  یُتھ  توٚہۍ  تِہُنٛد  سیٹھاہ  تعظیم  کٔرِو۔  اعتقاد  تھٲوِو  کہ  سُہ  چھُ  موصوف  بہ  صفات  کمال۔  مُنزہ  تہٕ  پاک  نقٲیصو  نِشہِ،  بیٚیہِ  کٔرِ  و  تِہٕنز  اطاعت۔  بیٚیہِ  یُتھ  توٚہۍ  بپٲکی  تُہٕند  یاد  کران  ٲسِو  صبحس  تہٕ  شامس۔"
  },
  {
    "verse_id": 10,
    "translation": "پٔزِپٲٹھۍ  یِم  لوٗکھ  تۅہیہِ  سٍتۍ  یارسول  اللہ  حدیبیہ  کہ  دۅہ  جہادٕ  خٲطرٕ  بیعت  طسۍ  کران،  تِم  ٲسۍ  فی  الحقیقت  بیعت  کران  خدایس  سٍتۍ۔  گویا  خداے  سُنٛد  اَتھہٕ  چھُ  تِہٕندیٚن  اتھن  پٮ۪ٹھ،  پس  یُس  اَکھاہ  یہِ  معاہدٕہ  پُھٹراوِ  یعنی  بجاے  اطاعت  کرِ  مخالفت،  تمہِ  عہد  پھُٹراونُک  وبال  تہٕ  گناہ  چھُ  تس  پانس،  بیٚیہِ  یُس  اَکھاہ  پوٗرٕ  کرِ  تتھ  عہدس  یُس  تٔمۍ  خدایس  سٍتۍ  کوٚر  تس  دِیہِ  سُہ  عنقریب  بٔڑ  موٚزوٗرۍ۔"
  },
  {
    "verse_id": 11,
    "translation": "وۅنۍ  ییٚلہِ  توٚہۍ  مدینہ  شریف  وٲتِو،  تۅہیہِ  نِشہِ  حاضر  سپدِتھ  وَنن  تۅہیہِ  تِم  لوٗکھ  یِم  تۅہیہِ  سٍتۍ  سفر  حدیبیہ  ہس  شامل  سپٕدۍ  نہٕ  گامہٕ  کیو  لوٗکو  اندرٕ  نفاق  سببہٕ  اَپُز  عذر  کہ  أسۍ  حض  کٔرۍ  آوٕرۍ  مالن  تہٕ  عیالن۔  تِہِندِ  رٲچھ  خٲطرٕ  اوسنہٕ  اَسہِ  گرن  اندر  کانٛہہ  تہِ۔  وۅنۍ  مٔنگِو  خدایس  سانہِ  اَمہِ  کوتٲہی  خٲطرٕ  مغفرت  تہٕ  بخشٲیِش۔  تِم  لوٗکھ  وَنن  زیٚوِ  سٍتۍ  تِمے  کتھہٕ  یِمہٕ  نہٕ  تِہٕندیٚن  دِلن  منٛز  آسن۔  توٚہۍ  فرمٲوِیوکھ  یا  رسول  اللہؐ،  پس  کُس  شخص  چھُ  سُہ  یُس  خدایس  برونٹھہٕ  کنہِ  تِہِندِ  خٲطرٕ  کُنہِ  چیزس  پٮ۪ٹھ  اختیار  چھُ  تہاوان۔  ہرگاہ  اللہ  تعالیٰ  تِہٕندِ  خٲطرٕ  ییٚژِھہ  کانٛہہ  نقصاناہ  یا  کانٛہہ  فٲیداہ،  بلکہ  چھُ  اللہ  تعالیٰ  تِہٕنزن  سارِنٕے  کامین  پٮ۪ٹھ  مطلع  تٔمی  کٔر  مےٚ  خبر  بذریعہ  وحی  کہ  تُہٕندِ  پتھ  روزنُک  وجہ  اوس  نہٕ  تہِ  یہِ  توٚہۍ  بیان  کوٚرُو،  "
  },
  {
    "verse_id": 12,
    "translation": "بلکہ  اوس  تُہٕندِ  پتھ  روزنُک  اصلی  وجہ  کہ  تۅہیہِ  اوس  گمان  کہ  حضرت  پیغمبر  خدا  بیٚیہِ  باایمان  یِن  نہٕ  پننِس  عیالس  کُن  ہرگز  واپس  بلکہ  مشرک  کرن  تِمن  سارِنٕے  ختم  یہِ  کتھ  ٲس  تِہِندین  دِلن  منٛز  رٕژ  تہٕ  جان  بوزنہٕ  یِوان۔  نبی  کریم  صلی  اللہ  علیہ  وسلم  بیٚیہِ  باایمانن  ہٕندِ  عداوتہٕ  مۅکھہٕ  اوس  تۅہیہِ  اَمُیک  تمناہٕے۔  بیٚیہِ  ٲسِو  توٚہۍ  واریاہ  گُمانِ  بد  کران،  توٚہۍ  سپدِیو  یِمے  یچھ  گُمانن  ہٕندِ  سببہٕ  ہلاک  تہٕ  برباد  سپدٕوُنۍ  لوٗکھ۔  ہرگاہ  وۅنۍ  توٚہۍ  عذابُک  وعدٕہ  بوٗزِتھ  ایمان  أنِو  تہِ  گوٚو  جان  وَرنہ۔"
  },
  {
    "verse_id": 13,
    "translation": "یِم  نہٕ  وعید  بوٗزِتھ  تہ  پژھ  کرن  خدایس  تہٕ  تِہِندِس  رسولس،  اَدٕ  مَتہٕ  کٔرِتن۔  اَسہِ  چھُ  تِمن  پژھ  نہ  کروُنین  تہٕ  منکرن  خٲطرٕ  دزوُن  نار  تھوومُت۔  باایمانن  تہٕ  کافرن  ہٕندِ  خٲطرٕ  الگ  الگ  قانون  مقرر  کرنس  پٮ۪ٹھ  گژِھہ  نہٕ  تعجب  کرُن۔"
  },
  {
    "verse_id": 14,
    "translation": "اللہ  تعالیٰ  سٕے  چھےٚ  حکومت  تہٕ  سلطنت  آسامنن  تہٕ  زمینن  ہٕنز۔  سُہ  چھُ  اختیارٕ  وول  یَس  خۅش  کریس  تہٕ  کرِ  مغفرت،  یس  خۅش  کریس  تس  کرِ  عذابس  گرفتار۔  باایمانن  ہٕندِ  خٲطرٕ  چھُ  تٔمۍ  یوٚژھمُت  مغفرت  کرٕنۍ،  کافرن  ہٕندِ  خٲطرٕ  عذابس  گرفتار  کرُن۔  سُہ  چھُ  سیٹھاہ  مغفرت  کروُن،  سیٹھاہ  رحم  کروُن۔  ہرگاہ  کافر  تہِ  توبہٕ  کرن  تہٕ  ایمان  اَنن  تِمن  تہِ  کرِ  مغفرت۔"
  },
  {
    "verse_id": 15,
    "translation": "وۅنۍ  وَنن  تۅہیہِ  اے  مسلمانو،  تِم  یِم  سفرِ  حدیبیہ  ہس  نِشہِ  پتھ  روزوُنۍ  لوٗکھ  آسن  تمہِ  ساعتہٕ  توٚہۍ  ہیٚیِو  پَکُن  جنگِ  خیبرس  کُن  تَتِیُک  مالِ  غنیمت  حاصل  کرنہٕ  خٲطرٕ  کہ  اَسہِ  تہِ  دِیِو  نیٚبر  نیرنہٕ۔  أسۍ  پکو  تۅہی  سٍتۍ  خیبرس  کُن۔  یِم  چھِ  یژھان  اَمہِ  سٍتۍ  خداے  سٕندِ  سکلامس  بدل  کرُن۔  خداے  سُنٛد  حکم  اوس  کہ  یِم  لوٗکھ  سفر  حدیبیہ  ہس  شامل  ٲسۍ  تِمن  ورٲے  گژِھہ  نہٕ  جنگِ  خیبرس  کانٛہہ  تہِ  نیرُن۔  توٚہۍ  فرمٲوِیوٗکھ  اے  لوٗکو،  توٚہۍ  ہیٚکِو  نہٕ  ہرگز  اَسہِ  سٍتۍ  شامل  سپدِتھ،  تِتھے  پٲٹھۍ  چھُ  اللہ  تعالیٰ  ہن  برونٹھُے  فرموومُت،  تِم  دَپنو  تورٕہ،  تۅہیہِ  چھُو  سانہِ  فٲیدُک  اَزر  ووٚن  یِوان،  اَسہِ  سٍتۍ  چھِو  حسد  کران،  اَزرووٚن  تہٕ  حسد  چھُنہٕ  بلکہ  چھُنہٕ  تِمن  اصل  مطلب  فکری  تران،  یہِ  چھِنہٕ  تِم  زانان  کہ  ما  چھُ  تِمن  سفر  حدیبیہ  نِشہِ  بے  وجہ  پتھ  روزنُک  سزا۔  تمہِ  علاوٕہ  چھُنہٕ  تِمن  فلکرِ  تران  کہ  یہِ  حکم  سپُد  نٲزل  وحی  کہ  ذریعہ،  اَتھ  منٛز  چھُنہٕ  حسد  آسنس  تعلُقٕے۔"
  },
  {
    "verse_id": 16,
    "translation": "توٚہۍ  فرمٲوِو  یارسول  اللہ  یِمن  یِم  حدیبیہ  نِشہِ  پتھ  روزوُنین  بدوِیَن،  اے  لوٗکو  ہرگاہ  توٚہۍ  جنگ  خیبرس  منٛز  شامل  سپدِو  نہٕ،  تہٕ  کیا  کتھ  چھےٚ۔  ہرگاہ  تۅہیہِ  واقعی  پٔزِپٲٹھۍ  شوق  چھُ  جہاد  کرنُک  ثواب  حاصل  کرنہٕ  خٲطرٕہ  یِن  تۅہیہِ  واریاہ  موقع  چنانچہ  عنقریب  یِیہِ  تۅہیہِ  ناد  دِنہٕ  أکِس  قومس  سٍتۍ  جہاد  کرنہٕ  خٲطرٕ  یِم  سخت  جنگ  کروُنۍ  آسن،  مُراد  چھُ  اَمہِ  قومہٕ  اندرٕ  فارس  تہٕ  روم۔  توٚہۍ  کٔرِو  تِمن  سٍتۍ  جہاد  یوٚت  تانۍ  تِم  آن  مانن  اسلام  قبول  کرنہٕ  سٍتۍ  یا  جِزیہِ  دِنہٕ  سٍتۍ۔  پس  ہرگاہ  توٚہۍ  تمہِ  ساعتہٕ  خداے  سُند  حکم  مٲنِو،  جہادس  نِیٖرو،  اللہ  تعالیٰ  کرِ  رٕژ  موٚزوٗرۍ  عطا۔  ہرگاہ  تۅہیہِ  تمہِ  ساعتہٕ  تہِ  رۅے  گردٲنی  کٔرٕو،  یِتھہٕ  پٲٹھۍ  تۅہیہِ  برونٹھ  تہِ  رۅے  گردٲنی  کٔرمٕژ  چھَو،  اللہ  تعالیٰ  کرِ  تۅہیہِ  کُڑُر  عذاب،  البتہ  جہادٕ  نِشہِ  چھِ  بعض  لوٗکھ  مستثنےٰ  تہِ۔"
  },
  {
    "verse_id": 17,
    "translation": "چنانچہ  چھُنہٕ  أنِس  پٮ۪ٹھ  کانٛہہ  گناہ  بیٚیہِ  چھُنہٕ  لٔنگِس  پیتھ  بیمارس  پٮ۪ٹھ  کانٛہہ  گناہ  ہرگاہ  تِم  جہادس  شامل  سپدن  نہٕ۔  یُس  فرمانبردٲری  کرِ  خداے  سٕنز  بیٚیہِ  تِہِندِس  پیغمبرٕ  سٕنز  تس  واتناوِ  اللہ  تعالیٰ  تِمن  جنتن  منٛز  رنگا  رنگ  تہٕ  قسمہٕ  قسمہٕ  کۅلہٕ  پکان  آسن،  یُس  روگردٲنی  کرِ  احکامو  نِشہِ،  بُتھ  پھِرِ  تس  کرِ  اللہ  تعالیٰ  کُڈُر  عذاب۔"
  },
  {
    "verse_id": 18,
    "translation": "بہ  تحقیق  رٲضۍ  تہٕ  خۅش  سپُد  اللہ  تعالیٰ  باایمانن  پٮ۪ٹھ  ییٚلہِ  تِم  تۅہیہِ  سٍتۍ  یارسول  اللہ  صلی  اللہ  علیہ  وسلم  بیعت  ٲسۍ  کران  کِکر  کُلِس  تس،  کٲفرن  سٍتۍ  ثابت  قدمی  سان  جہاد  کرنس  پٮ۪ٹھ  پنُن  پان  اسلامس  پٮ۪ٹھ  فدا  کرنس  پٮ۪ٹھ،  اللہ  تعالیٰ  ہس  اوس  تہِ  معلوم  یہِ  تِہٕندین  دِلن  منٛز  اوس،  اخلاص  تہٕ  عزم  و  وفاداری  ہُنٛد۔  پس  تروو  اللہ  تعالیٰ  ہن  تمہِ  وقتہٕ  تِمن  پٮ۪ٹھ  اطمینان  تہٕ  سکون  ییٚمہِ  سٍتۍ  نہٕ  تِمو  حکمِ  خدا  مننس  اندر  کُنہِ  قسمہٕ  پس  و  پیش  کوٚر۔بیٚیہِ  دُیتُک  انعام  اَمہِ  پتے  بوٚڈ  فتح  یعنی  فتح  خیبر۔"
  },
  {
    "verse_id": 19,
    "translation": "بیٚیہِ  کوٚرنکھ  عطا  سیٹھاہ  مالِ  غنیمت  یتھ  پٮ۪ٹھ  تِمو  قبضہ  کوٚر۔  اللہ  تعالیٰ  چھُ  سیٹھاہ  غالب  تہٕ  قدر  ت  وول،  سیتھاہ  حکمت  وول۔  سُہ  چھُ  پننہِ  قدرت  سٍتۍ،  حکمت  سٍتۍ  یَس  یژھان  تس  مناسب  وقتس  پٮ۪ٹھ  فتح  عطا  کران۔  فتح  خیبر  سٕے  پٮ۪ٹھ  چہُنہٕ  معاملہٕ  ختم  بلکہ۔"
  },
  {
    "verse_id": 20,
    "translation": "اللہ  تعالیٰ  ہن  چھُ  وعدٕہ  کوٚرمُت  تۅہیہِ  سٍتۍ۔  اے  بایمانو  واریاہن  مالِ  غنیمتن  ہُنٛد  یِم  تۅہیہِ  حاصل  کٔرِو،  یِمو  منٛزٕ  جلد  پہن  سرِ  دست  یہِ  فتح  خیبر  عطا  کٔرنو،  بیٚیہِ  یُتھ  یہِ  واقعہ  بیٚیہِ  مال،  غنیمت  حاصل  سپدُن  اَکھ  بوٚڈ  نشانہٕ  تہٕ  نمونہٕ  بنہِ  باایمانن  ہٕندِ  خٲطرٕ،  پروردگارٕ  سٕندین  پزیٚن  وعدن  پٮ۪ٹھ  تہٕ  حضرت  رسول  کریم  سٕنزن  پزن  پیشن  گوییِین  پٮ۪ٹھ،  بیٚیہِ  یُتھ  اللہ  تعالیٰ  تھاوِ  تۅہیہِ  محکم  تہٕ  مضبوط  راہِ  راستس  پٮ۪ٹھ۔توٚہۍ  ٲسِو  ہمیشہ  اللہ  تعالیٰ  ہس  پٮ۪ٹھ  پوٗرٕ  اعتماد  کران۔"
  },
  {
    "verse_id": 21,
    "translation": "بیٚیہِ  یُتھ  کرِ  اللہ  تعالیٰ  تۅہیہِ  عطا  بیاکھ  فتح  یعنی  فتح  مکہ  یۅسہٕ  نہٕ  وُنہِ  تُہٕندِس  قابووَس  منٛز  آمٕژ  چھےٚ  مگر  اللہ  تعالیٰ  سٕندِس  علمس  تہٕ  تِہِندِس  احاطۂ  قدرتس  اندر  چھےٚ  آمٕژ۔  ییٚلہِ  سُہ  ییٚژِھہ  تَمہِ  ساعتہٕ  کرِ  سُھ  تۅہیہِ  عطا  سۅ  فتح۔  کیازِ  اللہ  تاعلیٰ  چھُ  ہمیشہ  پرتھ  چیزس  پٮ۪ٹھ  قدرت  وول۔"
  },
  {
    "verse_id": 22,
    "translation": "بیٚیہِ  ہرگاہ  کافر  تۅہیہِ  سٍتۍ  صلح  کرہن  نہٕ،  لڑٲے  کرہن،  ضرور  پھیرہن  تِم  پوٚت  شکست  کھیٚتھ  کیازِ  تُہٕندِ  مغلوب  سپدنُک  وجوہ  ٲسۍ  موجودٕے  یِمہٕ  برونٹھ  بیان  کرنہٕ  یِن۔توپتہٕ  لبہن  نہٕ  کٲنسہِ  أکِس  حمایت  تہٕ  مدد  کروُن۔"
  },
  {
    "verse_id": 23,
    "translation": "کٲفرن  شکست  تہٕ  باایمانن  فتح،  یہِ  چھُ  قانون  خداے  سُنٛد  برونٹھہٕ  پٮ۪ٹھہٕ  جٲری  کہ  مقابلہ  کہ  وقتہٕ  چھےٚ  اہلِ  حق  غالب  تہٕ  اہلِ  بٲطل  مغلوب  سپدان۔  توٚہۍ  لٔبِو  نہٕ  یارسول  اللہ  اَتھ  خداے  سٕندِس  قانونس  تہٕ  دستورس  منٛز  ہرگز  تغیر  و  تبدل  کُنہِ  وقتہٕ۔  اَمُیک  بدل  سپدُن  چھُ  مبنی  کُنہِ  حکمتس  پٮ۪ٹھ  آسان۔"
  },
  {
    "verse_id": 24,
    "translation": "سُہ  پروردگار  گوٚو  سُے  ییٚمۍ  کافرن  ہٕندۍ  اَتھہِ  پتھ  رٔٹۍ  تۅہیہِ  تکلیف  واتناونھ  نِشہِ  یعنی  تۅہیہِ  قتل  کرنہٕ  نِشہِ،  بیٚیہِ  ییٚمۍ  تِہِندۍ  اَتھہٕ  پتھ  رٔٹۍ  تِمن  تکلیف  واتناونہٕ  نِشہِ  یعنی  تِم  تِہِندِ  اَتھہٕ  مارٕ  گژھنہٕ  نِشہِ  عینِ  مکہ  شریفس  نزدیک  یعنی  حدیبیہ  ہس  منٛز  تۅہیہِ  تِمن  پٮ۪ٹھ  غلبہ  دِتھ،  تِم  ٲسۍ  تمہِ  وقتہٕ  تُہٕندِس  قابوس  منٛز  آمٕتۍ۔  ہرگاہ  اَمہِ  وقتہٕ  جنگ  سپدٕہا،  سُہ  روزِہا  واریاہس  کالس  جٲری۔  ییٚمہِ  حکمٔژ  نہ  سپدنس  منٛز  آسہٕ،  تِمہٕ  سپدہن  ضایع۔  اللہ  تعالیٰ  اوس  تُہٕنزٕ  کامہِ  وُچھان۔  تِمو  اندرٕ  کِتھہٕ  پٲٹھۍ  آییہِ  شیٖتھ  زٔنۍ  تۅہیہِ  تکلیف  واتناونہٕ  خٲطرٕ۔  تۅہیہِ  کٔرِیوٗکھ  تِم  گرفتار  تَمہِ  پتہٕ  أنِیوٗکھ  نبی  کریم  صلی  اللہ  علیہ  وسلمن  برونٹھ  کُن۔  تِمو  دِژہکھ  معٲفی،  اللہ  تعالیٰ  اوس  تمہِ  وقتہٕ  تِہٕنزٕ  سارے  کامہِ  وُچھان۔  تِمن  کامین  ہٕندیٚن  اثراتن  اوس  زانان،  تٔمی  دِژنَو  نہٕ  تِژھ  کٲم  کرنہٕ  ییٚمہِ  سٍتۍ  جنگ  وۅتھہِ  ہے۔"
  },
  {
    "verse_id": 25,
    "translation": "تِم  مکٕکۍ  لوٗکھ  گٔے  تِمے  یِمو  خدایس  نسبت  کفر  تہٕ  انکار  کوٚر،  بیٚیہِ  رٔٹِہَو  توٚہۍ  پتھ  عمرٕہ  کرنہٕ  نِشہِ۔  مسجدِ  حرامس  اندر  خانہ  کعبس  طواف  کرنہٕ  نِشہِ  بیٚیہِ  رٔٹِکھ  پتھ  تِہِندۍ  قربٲنی  ہٕندۍ  جانو،  یِم  مقام،  حدیبیہ  ہس  اندر  آے  بند  کرنہٕ۔  تِمن  دُیتُکھ  نہٕ  واتنہٕ  قربان  کرنہٕ  چن  جاین  اندر  یعنی  منیٰ  ہس  منٛز  یُس  مسجدِ  حرام  کیو  توابعو  اندرٕ  چھُ،  یِم  چیز  ٲسۍ  منگان  کہ  مسلامنن  یِیہِ  ہا  اجازت  دِنہٕ  جنگ  کرنُک  تا  اینکہ  یِم  کٲفر  سپدٕہن  مغلوب،  لیکن  بعض  حکمٔژ  سپزٕہ  مانع  اَمہِ  نِشہِ۔  بیٚیہِ  ہرگاہ  واریاہ  باایمان  مرد  تہٕ  واریاہ  باایمان  زنانہٕ  آسٕہن  نہ  مکہ  شریفس  منٛز  یِمن  ہٕنز  نہٕ  تۅہیہِ  خبرٕے  ٲس،  خطرٕ  اوس  کہ  تِم  کٔرِہوٗکھ  توٚہۍ  جنگ  کہ  وقتہٕ  لتہٕ  مۅنجہِ،  پس  واتہِ  ہا  تۅہیہِ  بے  خبری  منٛز  سیٹھاہ  ضریٚر،  تۅہیہِ  یِیہِ  ہا  ضرور  جنگ  کرنُک  اجازت  دِنہٕ  مگر  سُہ  اجازت  آو  نہٕ  دِنہٕ  کیازِ  یتھ  اللہ  تعالیٰ  داخل  کرِہا  پننِس  رحمتس  منٛز،  یس  ییٚژِھہ  ہا  تہ  تس  اسلامس  مشرف  سپدنہ  سٍتۍ،  ہرگاہ  تِم  باایمان  مرد  تہٕ  باایمان  زنانہٕ  یِم  مکہ  شریفس  منٛز  ٲسۍ  تَمہِ  شہرٕ  منٛزٕ  اورٕ  یورکُن  گٔمٕتۍ  آسٕہن  تیٚلہِ  کرہَو  أسۍ  تِمن  لوٗکن  یِمو  کفر  کوٚر  مکہ  کیو  لوٗکو  اندرٕ  مسلمانن  ہٕندیو  اَتھو  سٍتۍ  کُڈُر  عذاب۔"
  },
  {
    "verse_id": 26,
    "translation": "یہِ  واقعہ  گوٚو  تمہِ  ساعتہٕ  ییٚمہِ  ساعتہٕ  کٲفرو  تھوو  پننین  دِلن  اندر  سخت  تعصب  تہٕ  جٲہلانہٕ  جوش  ییٚمہِ  سببہٕ  اشتعال  انگیز  کتھ  ہیٚژکھ  کرنہِ،  سُتہِ  اوس  بٲعث  کہ  مسلمان  کرہن  مشتعل  سپدِتھ  جنگ  شروع۔  یہِ  گوٚو  تمہ  وقتہٕ  ییٚلہِ  صلح  حدیبیہ  ہُک  مسودٕہ  لیکھنہٕ  یِوان  اوس،  بسم  اللہ  تہٕ  رسول  اللہ  لیکھنس  پٮ۪ٹھ  کٔر  تِمو  کافرو  مسلمانن  سٍتۍ  ضد  تہٕ  ہٹ  دھرمی۔  پس  کوٚر  اللہ  تعالیٰ  ہن  پننہِ  طرفہٕ  صبر و تحمل  تہٕ  سکون  پننِس  پیغمبرس  بیٚیہِ  باایمانن  پٮ۪ٹھ  ییٚمہِ  سٍتۍ  تِمو  ضبط  کوٚر،  تِمن  کلماتن  ہٕندِس  لیکھنس  پٮ۪ٹھ  کوٚرُکھ  نہٕ  اصرار  تا  اینکہ  صلح  سپُد  مکمل،  کافر  بچییہِ  مارٕہ  گژھنہٕ  نِشہِ،  اللہ  تعالیٰ  ہن  تھٲوۍ  تِم  مضبوط  تہٕ  محکم  تقویٰ  کِس  کلمس  پٮ۪ٹھ۔  سُہ  گوٚو  کلمہ  طیبہ  ہس  پٮ۪ٹھ  یعنی  توحید  و  رسالتٕچ  پژِھہ  پٮ۪ٹھ  یۅسہٕ  مقتضی  چھےٚ  خدا  و  پیغمبر  سٕندِس  حکمس  اطاعت  کرنس۔  واقعی  ٲسۍ  تِم  تتھ  تقویٰ  کِس  کلمس  دنیاہس  اندر  مستحق  بیٚیہِ  ٲسۍ  اَمہِ  کِس  ثوابس  لایق  ٲخرتس  اندر۔  اللہ  تعالیٰ  چھُ  پرتھ  چیزاہ  پوٗرٕ  زانہٕ  وُن۔"
  },
  {
    "verse_id": 27,
    "translation": "اللہ  تعالیٰ  ہن  ہوو  پننِس  پیغمبرس  پوٚز  خواب  یُس  تِمو  سفرِ  حدیبیہ  برونٹھ  وُچھمُت  اوس  یُس  واقعس  سٍتۍ  مطابق  اوس  زِ  ضرور  أژِو  توٚہۍ  سٲری  مسجدِ  حرامس  منٛز،  بعض  آسن  مَس  کٲسِتھ  تہٕ  بعض  آسن  مَس  کٕرٛپِتھ  خوف  و  خطرٕ  ورٲے  امن  و  امان  سان۔  اَمہِ  اندرٕ  چھُ  مُراد  عمرٕہ  تتھ  منٛز  چھُ  آسان  حلق  وقصر  یعنی  مَس  کاسُن  تہِ  مَس  کٕرپُن  تہِ۔  پس  زٲنۍ  تٔمۍ  یِژھ  مصلحت  صلحس  اندر  یۅسہٕ  مصلحت  نہٕ  توٚہۍ  زٲنِہِو۔  پس  کٔر  اللہ  تعالیٰ  ہن  مکس  منٛز  فاتحانہ  اژنہٕ  برونٹھ  اَتھ  پٮ۪ٹھٕے  بیاکھ  فتحاہ  تۅہیہِ  عطا  یعنی  فتح  خیبر۔  دوٚیِمہِ  ؤرِیہِ  دراو  خوابُک  تعبیر  اللہ  تعالیٰ  ہن  کوٚر  تِمن  فتح  مکہ  عطا۔"
  },
  {
    "verse_id": 28,
    "translation": "سُہ  پروردگار  گوٚو  سُے  ییٚمۍ  سوٗز  پنُن  پیغمبر  بوٚڈ  ہدایتُک  سامان  ہیٚتھ  یعنی  قرآن  مجید  بیٚیہِ  پوٚز  دین  یعنی  اسلام  ہیٚتھ  یُتھ  تتھ  دینس  غٲلب  کرِ  سارنٕے  دیٖنن  پٮ۪ٹھ  باعتبارِ  حجت  و  دلیل  مگر  باعتبار  شوکت  و  سلطنت  اہلِ  اسلام  بشرطیکہ  تِمن  منٛز  آسہِ  تمِچ  صلٲحیت،  سۅ  صلاحیت  آسہِ  صحابہ  صٲبن  اندر  لبنہٕ  یِوان۔  بس  چھُ  اللہ  تعالیٰ  اَمُیک  گواہ،  سُہ  چھُ  تِہِندِ  رسالتُک  تصدیق  کران۔  اللہ  تعالیٰ  سٕنز  گوٲہی  دِنۍ  گٔیہِ  کہ  تمی  کٔر  دلیل  قٲیِم  تِہِندِس  رسالتس  پٮ۪ٹھ،  پس  سپُد  دلٲیلو  سٍتۍ  ثٲبت  کہ"
  },
  {
    "verse_id": 29,
    "translation": "حضرت  محمد  صلی  اللہ  علیہ و سلم  چھُ  خداے  سُنٛد  پیغمبر،  اَمہِ  سٍتۍ  سپُد  تسلیاہ  نبی  کریم  صلی  اللہ  علیہ  وسلم  سٕندِس  دلِ  مبارکس  کہ  ہرگاہ  صلح  حدیبیہ  ہس  منٛز  کٲفر  تِہِنِدس  نامِ  مبارکس  سٍتۍ  لفظ  رسول  اللہ  چھِنہٕ  دِوان  لیکھنہٕ،  توٚہۍ  مہ  حض  گٔژِھو  آزُردٕہ،  أسۍ  چھِ  قرآنِ  مجیدس  منٛز  تُہٕندِس  نامِ  مبارکس  سٍتۍ  یہِ  لفظ  لیکھان  یُس  قیامتس  تانۍ  باقی  روزِ۔  یِم  لوٗکھ  أمِس  پیغمبرس  سٍتۍ  چھِ  یعنی  صحاب  صٲب  سٲری  تِم  چھِ  کٲفرن  ہٕندِ  حقہٕ  سخت  تیز  تہٕ  زورآور،  پانہٕ  وٲنۍ  چھِ  یعنی  مسلمانن  سٍتۍ  سیٹھاہ  رحم  دِل  تہٕ  مہربان۔  وُچھہَکھ  ژٕ  اے  مخٲطب  تِم  رکوع  کران  تہٕ  سجدٕہ  دِوان  یعنی  نٮ۪ماز  پران،  ژھانڈان  چھِ  تِم  پننِس  پروردگار  سُنٛد  فضل  یعنی  ثواب  بیٚیہِ  یعنی  قرب  خدا،  علامت  تِہُنٛد  چھُ  تِہِندین  بُتھیٚن  پٮ۪ٹھ  سجدٕہ  کہ  اثرُک  یعنی  تِہِندۍ  بُتھۍ  چھِ  نوٗرٲنی،  یِم  صفت  تِہِندۍ  چھِ  توراۃس  اندر،  بیٚیہِ  چھُ  انجیلس  اندر  تِہُنٛد  یۅہے  صفت۔  تِہٕنز  مثال  چھےٚ  زراعتٕچ  مثال  یُس  کڑان  چھُ  گۅڈٕ  پنُں  لۅکُٹ  شاخ،  تتھ  چھُ  طاقت  دِوان  یوٚت  تانۍ  سُہ  ویٹھان  تہٕ  پوٹھان  چھُ،  اِیستادٕہ  چھُ  روزان  پننِس  دَنس  تہٕ  گۅڈس  پٮ۪ٹھ،  پننہِ  نشوونما  سٍتۍ  چھُ  حٲران  کران  زمیندارن۔  یۅہے  حال  چھُ  صحاب  صٲبن  ہُند۔  ابتداہس  اندر  ٲسۍ  تِم  کمٕے،  وارٕ  وارٕ  دِژٕکھ  اللہ  تعالیٰ  ہن  ترقی  یُتھ  بُتھہِ  بُتھہِ  دِیاوِہ  تِہِندِ  سٍتۍ  کٲفرن،  تِم  دزن  حسدٕ  کہ  نارٕ  سٍتۍ۔  وعدٕہ  تھوو  اللہ  تعالیٰ  ہن  تِمن  لوٗکن  یِمو  ایمان  اوٚن  بیٚیہِ  کریکھ  رٕژٕ  عملہٕ  صحاب  صٲبو  اندرٕ  بڈِ  مغفرتُک  بیٚیہِ  بجہِ  موٚزوٗرِ  ہُنٛد۔"
  }
]