[
  {
    "verse_id": 1,
    "translation": "یِم  چھِ  حروف  مقطعات  یِمن  ہُنٛد  معنی  چھُ  خداے  سٕے  معلوم۔"
  },
  {
    "verse_id": 2,
    "translation": "یہِ  چھےٚ  تُہٕندِس  پروردگارٕ  سٕندِ  تَمہِ  رحمتُک  ذکر  یۅسہٕ  رحمت  تٔمۍ  پننِس  بندس  حضرت  زکریاہس  عطا  کٔر۔"
  },
  {
    "verse_id": 3,
    "translation": "ییٚلہِ  تِمَو  کٔھٹِتھ  رٲژ  ہٕنزِ  اَنہِ  گٹہِ  منٛز  پننِس  پروردگارس  آلو  دُیت،  پست  آوازِ  سٍتۍ  یُتھنہٕ  بیٚیہِ  کانٛہہ  بوزِ،  کیازِ  بُجرس  اندر  اولاد  ژھانڈُن  زون  تِمَو  مَندچھ۔"
  },
  {
    "verse_id": 4,
    "translation": "دوٚپُن  میانہِ  پروردگارٕ،  میانہِ  أڈِجہِ،  اُستخوان  گٔے  کمزور  بُجرٕ  سببہٕ،  بیٚیہِ  چھۅ  تیوم  کلہٕ  سورُے،  یِتھِس  حالس  منٛز  اولاد  ژھانڈُن  اوسنہٕ  شایان  مگر  چٲنِس  قدرت  کٲملس  نِشہِ  چھُنہٕ  کینہہ  دوٗر۔  بیٚیہِ  چھُس  بہٕ  ہمیشہِ  چانہٕ  قدرتُک  تہٕ  ظہور  وُچھنُک  خوگر  تہٕ  عٲدی  سَپُدمُت  چنانچہ۔  بیٚیہِ  چھُس  نہٕ  بہٕ  اَزتانۍ  ژےٚ  منگنس  اندر  زانٛہہ  تہِ  ناکام  تہٕ  خٲلی  روٗدمُت،  أزِکہ  پتھ  کُن  تہِ  چھُس  امیدوار  چٲنِس  اجابتس۔"
  },
  {
    "verse_id": 5,
    "translation": "بہٕ  چھُس  کھۅژان  پننین  رشتہٕ  دارن،  تِم  ما  کرن  نہٕ  میانہِ  مرنہٕ  پتہٕ  میانہِ  مرضی  موٲفق  دینٕچ  تہٕ  شریعتٕچ  خدمت۔  یۅہے  وجہ  چھُ  کہ  بہٕ  چھُس  یتھ  بُجرس  اندر  اولاد  ژھانڈان،  بیٚیہِ  ٲس  آشیٚںۍ  میٲنۍ  ہانٹھ  گۅڈٕ  پٮ۪ٹھے،  لہٰذا  چھنہٕ  مےٚ  اولاد  بننٕچ  کانہہ  صورتھاہ۔"
  },
  {
    "verse_id": 6,
    "translation": "وۅنۍ  کرتہٕ  ژٕ  پننہِ  خاص  لطف  و  مہربٲنی  سٍتۍ  اسبابِ  عادین  ہٕندِ  وساطتہٕ  ورٲے  مےٚ  تُیتھ  فرزنداہ  عطا  یُس  اَکھ  میانین  خاص  علمن  ہُنٛد  وٲرث  بنہِ  ہا  بیٚیہِ  خاندانِ  یعقوب  علیہ  السلام  سٕندین  موروثی  علومن  ہُنٛد  وٲرث  بنہِ  ہا۔  میانہِ  پروردگارٕ  بیٚیہِ  کرتن  سُہ  فرزند  باعمل  آسنہٕ  مۅکھہٕ  مقبول  تہٕ  محبوب  پَنُن۔  چنانچہ  بواسطہ  ملٲیک  سَپُد  تِمن  ارشاد۔"
  },
  {
    "verse_id": 7,
    "translation": "اے  زکریا  بے  شک  أسۍ  چھی  ژےٚ  خبر  دِوان  أکِس  فرزند  سٕنز  یَسُند  ناو  چھُ  یحییٰ،  اَسہِ  چھُنہٕ  کوٚرمُت  پٲدٕ  أمِس  برونٹھ  أمۍ  سُند  ہمنام۔  از  تانۍ  چھُنہٕ  اَمہِ  ناوُک  کانٛہہ  انسان  پٲدٕہ  آمُت  کرنہٕ۔"
  },
  {
    "verse_id": 8,
    "translation": "حضرت  زکریا  علیہ  السلامن  ووٚن،  پروردگارٕ  اَسہِ  کِتھہٕ  پٲٹھۍ  بنہِ  نیچُو،  میٲنۍ  آشیٚنۍ  چھےٚ  ہانٹھ،  بہٕ  چھُس  پانہٕ  ووتمُت  بُجرٕ  کِس  نہایتس،  مےٚ  چھُنہٕ  معلوم  سپدان،  ژٕ  ہے  اَسہِ  فرزند  عطا  کرکھ  تہٕ  کِتھہٕ  پٲٹھۍ۔  أسۍ  سَپدَوٕہ  دۅشوے  بٲژ  جوان  کِنہٕ  مےٚ  آسہِ  نوٚو  نکاح  کرُن،  کِنہٕ  موجودٕہ  حساب  سٕے  اندر  کرکھ  ژٕ  اَسہِ  فرزند  عطا۔"
  },
  {
    "verse_id": 9,
    "translation": "اللہ  تعالیٰ  ہن  فرمووُس  موجودٕہ  حساب  سٕے  اندر۔  چون  پروردگار  چھُ  فرماوان  یہِ  چھُ  مےٚ  نِشہِ  آسان۔  اَمِچ  کیاچھےٚ  حقیقتھٕے،  اَمہِ  کھۅتہٕ  بجہِ  کامہِ  تہِ  چھےٚ  مےٚ  کرِمَژٕہ،  مثلاً  ژٕہ  چھُکھ  پٲدٕہ  کوٚرمُت  أزِکہ  برونٹھ،  ژٕ  اوسُکھ  نہٕ  کِہِنۍ،  یِتھے  پٲٹھۍ  چھِنہٕ  اسباب  عادِیہ  تہِ  کینٛہہ  چیز،  ییٚلہِ  بہٕ  پننہِ  قدرت  سٍتۍ  نیستس  چھُس  ہست  کران،  نابودس  چھُس  بوٗد  کران،  معدومس  چھُس  موجود  کران،  أکِس  موجودس  نِشہِ  بیاکھ  موجود  پٲدٕہ  کرُن،  یہِ  کیا  مشکل  چھُے  ژےٚ  میٲنِس  قدرتس  نِشہِ  بوزنہٕ  یِوان۔"
  },
  {
    "verse_id": 10,
    "translation": "حضرت  زکریا  ہن  دوٚپ  پروردگارا،  وعدٕہ  سٍتۍ  سَپدُم  اطمینان،  وۅنۍ  کرکھنا  میانہِ  مزید  اطمیناہٕ  خٲطرٕ  کانٛہہ  علاماتھاہ  مقرر  ییٚمہِ  سٍتۍ  مےٚ  ترِ  ہا  فکرِ  ژےٚ  کوٚرُتھ  مےٚ  عطا  فرزند۔  اللہ  تعالیٰ  ہن  فرمووُس،  چون  علامت  تہٕ  نشانہٕ  چھُ  ژٕہ  ہیٚککھ  نہٕ  تندرست  ٲسِتھ،  تریٚن  شَبن  تہٕ  تریٚن  دۅہن  لوٗکن  سٍتۍ  کتھ  کٔرِتھ۔"
  },
  {
    "verse_id": 11,
    "translation": "پس  درٛاو  کُٹھہِ  منٛزٕ  پننِس  قومس  نِشہِ۔  کتھ  ہیٚچِن  نہٕ  کٔرِتھ  کینٛہہ۔  پس  ہووُن  تِمن  اشارٕہ  کہ  توٚہۍ  کٔرِو  خداے  سٕنز  پٲکی  بیان  صبحس  تہٕ  شامس،  چنانچہ  کینہہ  کالاہ  گوٚو  تہٕ  حضرت  یحییٰ  سپٕدۍ  پٲدٕہ۔  توپتہٕ  ییٚلہِ  سُہ  ووت  سِنِ  شعورس۔  اللہ  تعالیٰ  فرماوان  اَسہِ  فرموو  تس۔"
  },
  {
    "verse_id": 12,
    "translation": "اے  یحییٰ  کتاب  یعنی  توراۃس  کرزورٕہ  تھپھ  یعنی  تتھ  پٮ۪ٹھ  کر  زورٕہ  عمل،  تَمہِ  ساعتہٕ  تہِ  اوس  توراۃھٕے  کربِ  شریعت،  انجیل  اوسنہٕ  وُنہِ  نٲزل  سَپُدمُت۔  بیٚیہِ  کٔر  اَسہِ  حضرت  یحییٰ  ہس  نبوت  عطا  لۅکچارسٕے  منٛز۔  "
  },
  {
    "verse_id": 13,
    "translation": "بیٚیہِ  کٔر  اَسہِ  عطا  تس  پننہِ  طرفہٕ  رقّتِ  قلب  بیٚیہِ  اخلاقن  ہٕنز  پٲکیزگی،  بیٚیہِ  اوس  سُہ  سٮ۪ٹھاہ  پرہیزگار۔"
  },
  {
    "verse_id": 14,
    "translation": "بیٚیہِ  اوس  سُہ  فرمانبردار،  خدمتگار  مٲلِس  ماجہِ  ہُنٛد،  بیٚیہِ  اوسنہٕ  سُہ  مخلوقن  نسبت  سرکش  تہٕ  خٲلقس  نسبت  نافرمان۔  پروردگارس  نِشہِ  ٲسۍ  تَمہِ  سٍتۍ  مکرم  تہٕ  محترم  کہ  اللہ  تعالیٰ  چھُ  فرماوان  تِہِندِ  حقہٕ۔"
  },
  {
    "verse_id": 15,
    "translation": "سلام  بوٚوِن  تِمن  پٮ۪ٹھ  ییٚمہِ  دۅہ  تِم  زاے  بیٚیہِ  ییٚمہِ  دۅہ  تِم  ییٚمہِ  عالمہٕ  فژھن،  بیٚیہِ  ییٚمہِ  دۅہ  تِم  مرنہٕ  پتہٕ  بیٚیہِ  تُلنہٕ  یِن  زندٕہ  سَپدِتھ۔"
  },
  {
    "verse_id": 16,
    "translation": "بیٚیہِ  پٲوِو  ژیٚتس  قرآن  مجید  کِس  أکِس  حصس  اندر  قصۂ  حضرت  مریم،  ییٚلہِ  الگ  روٗز  سۅ  پننین  گرِکین  لوٗکن  نِشہِ  الگ  أکِس  مکانس  اندر  یُس  بیت  المقدس  کہ  مشرق  کہ  طرفہٕ  اوس۔  ماہواری  عذرٕہ  نِشہِ  پٲکی  ہُنٛد  سران  کرنہٕ  خٲطرٕ۔"
  },
  {
    "verse_id": 17,
    "translation": "تراوُن  آویزان  تِمن  یپٲرۍ  کِنۍ  ٹھوٚر  تہٕ  پردہ  یُتھ  تتھ  ٹھٔرِس  تل  روٗزِتھ  سۅ  سران  کرِ۔  اَمہِ  پتہٕ  ییٚلہِ  سران  کٔرِتھ  مۅکلییہِ۔  پلو  لٲگِن  أتی  سوٗز  اَسہِ  تس  نِشہِ  پَنُن  روح  یعنی  جبریل  امین  علیہ  السلام۔  یۅہے  روٗد  أمِس  برونٹھہٕ  کنہِ  انسان  بٔنِتھ  درکمالِ  حسن  و  جمال۔"
  },
  {
    "verse_id": 18,
    "translation": "حضرت  مریمس  ییٚلہِ  نظر  پیٚیہِ  تس  پٮ۪ٹھ۔  دپنہِ  لٔج  پناہ  چھَس  بہٕ  منگان  حضرت  رحمانس  ژےٚ  نِشہِ۔  چھُکھ  ہے  ژٕہ  شریف  تہٕ  خدایس  کھۅژوُن  ییٚمہِ  جایہِ  نِشہِ  سَپد  دوٗر  فوراً۔  تِمن  گٔیہِ  راے  یہِ  ما  چھُ  انسانٕے۔"
  },
  {
    "verse_id": 19,
    "translation": "جبریلِ  امینن  دوٚپُس  بانبرمَہ،  بہٕ  چھُس  نہٕ  انسان  بلکہ  چھُس  بہٕ  چٲنِس  پروردگار سٕندِ  طرفہٕ  سوزنہٕ  آمُت  اَکھ  مَلکا  اَکھ  یُتھ  بہٕ  ژےٚ  عطا  کرے  خداے  سٕندِ  طرفہٕ  اَکھ  فرزنداہ  اَکھ  یُس  پاک  و  پٲکیزٕہ  تہٕ  نُندٕہ  بون  آسہِ۔  بہٕ  دِمے  ٲسَس  منٛز  یا  نلس  منٛز  پھۅکھ،  تَمہِ  اثرٕ  سٍتۍ  تہٕ  خداے  سٕندِ  حکمہٕ  سٍتۍ  روٗزی  ژےٚ  شِکمس  منٛز  حمل،  توپتہٕ  زیٚوی  ژےٚ  فرزند۔  "
  },
  {
    "verse_id": 20,
    "translation": "حضرتِ  مریمن  دوٚپُس  مےٚ  کِتھہٕ  پٲٹھۍ  بَنہِ  فرزند  حالانکہ  مےٚ  چھُنہٕ  باقٲعدہ  نکاح  کٔرِتھ  اَتھہٕ  تہِ  لوگمُت  کٲنسہِ  انسانن  وُنیکتانۍ۔  بیٚیہِ  چھَس  نہٕ  بہٕ  بدکار  تہِ  ٲسمٕژ  زانٛہہ۔"
  },
  {
    "verse_id": 21,
    "translation": "جبریلِ  امینن  دوٚپُس  یِتھے  پٲٹھۍ  کٲنسہِ  بشرٕ  سٕندِ  تھپھ  کرنہٕ  ورٲے  سپدِ  ژےٚ  نِشہِ  فرزند  پٲدٕہ،  بہٕ  چھُسے  نہٕ  یہِ  پانہٕ  ونان  بلکہ  چون  پروردگار  چھُ  فرماوان  مٲلِس  ماجہِ  ورٲے  ژےٚ  فرزند  عطا  کرُن  چھُ  مےٚ  نِشہِ  سہل  تہٕ  آسان،  بیٚیہِ  چھُ  چون  پروردگار  فرماوان  کہ  أسۍ  چھِن  یہِ  فرزند  بلا  اسباب  عادیہ  پٲدٕہ  کران  یُتھ  کرون  سُہ  پننہِ  قدرتُک  اکھ  نشاناہ  لوٗکن  ہٕندِ  خٲطرٕ،  بیٚیہِ  لوٗکن  ہٕندِ  خٲطرٕ  پننہِ  رحمتُک  ذریعاہ  دنیاہس  اندر۔  أمِس  فرزند  سُند  بے  پدر  پٲدٕہ  سَپدُن  چھُ  اَکھ  طے  کرنہٕ  آمُت  امراہ،  یُس  ضرور  عملہِ  اندر  یِیہِ،  یہِ  چھےٚ  کتھاہ  فٲصلہٕ  کرنہٕ  آمٕژ۔"
  },
  {
    "verse_id": 22,
    "translation": "پس  تُل  حضرت  مریمن  فرزند  سُند  بار  خۅدبخود،  وُچھان  وُچھان،  پس  گٔیہِ  سۅ  گرٕ  نِشہِ  دوٗر  سُہ  حمل  ہیتھ  الگ  أکِس  کۅہس  تہٕ  جنگلس  منٛز۔  "
  },
  {
    "verse_id": 23,
    "translation": "ییٚلہِ  وضع  حملُک  دود  شروع  سَپدُس،  تٔمۍ  دٲدۍ  واتنٲو  سۅ  أکِس  کھٔزٕر  کُلہِ  کِس  گۅڈس  تل  أکِس  تھزرس  پٮ۪ٹھ،  تتھ  سٍتۍ  ڈوٚکھ  دِتھ،  دَپنہِ  لٔج  اے  کاش  بہٕ  کونہٕ  مۅیے  یَس  اَمہِ  برونٹھُے،  تااینکہ  گٔمٕژ  آسہا  نہٕ  بوٗد،  ژیٚتہٕ  سٕے  آسِہا  نہٕ  کٲنسہِ،  ناوٕے  ہیٚہَم  نہٕ  کانٛہہ۔"
  },
  {
    "verse_id": 24,
    "translation": "پس  دُیتُس  آلو  جبریلِ  امینن  اَمہِ  تھزرٕ  بوٚنۍ  کِنۍ۔  غمگین  تہٕ  آزُردٕہ  مَہ  سَپد۔  پٔزِپٲٹھۍ  چٲنۍ  پروردگارن  کوٚر  ژےٚ  بوٚنۍ  کِنۍ  اَکھ  ناگہٕ  راداہ  جٲری  ییٚمُیک  آب  اوس  دوا  تِمن  سارِنٕے  عوارضن  ہُنٛد  یِم  پرسنہٕ  کہ  وقتہٕ  زنانن  لاحق  چھِ  سپدان،  بیٚیہِ  سپٕز  سۅ  خۅش  تَمہِ  ناگہٕ  رادُک  آب  وُچھتھ،  طبعیتس  منٛز  سَپدُس  فرحت  و  سرور  پٲدٕہ۔"
  },
  {
    "verse_id": 25,
    "translation": "بیٚیہِ  دِژٕ  دٕنن  پانس  کُن  کھٔزٕر  کُلہِ  کِس  گۅڈس،  یہِ  ترٲوی  ژےٚ  پٮ۪ٹھ  پٔپۍ  پٔپۍ  تازٕہ  کھٔزر۔"
  },
  {
    "verse_id": 26,
    "translation": "یِم  کھٔزٕر  کھےٚ  ژٕہ،  اَمہِ  ناگُک  آب  چےٚ  ژٕہ،  أمِس  نُندٕ  بٲنِس  فرزندس  کُن  وُچھِتھ  شیٚہلاو  پننہِ  أچھ،  بیٚیہِ  تُلُن  یہِ  فرزند  کۅچھہِ  کیتھ،  توپتہٕ  گژھ  پننِس  قومس  نِشہِ،  ہرگاہ  وَتہِ  پکان  کانٛہہ  انساناہ  وُچھہَن،  سُہ  ہیٚیہِ  ژےٚ  پٕرٛژُھن  گارُن۔  ژٕہ  دپھ  تس  اشارٕہ  پٲٹھۍ،  مےٚ  چھُ  خداے  رحمان  سٕندِ  خٲطرٕ  روزٕہ  دٲری  ہُنٛد  نذر  تھوومُت،  بہٕ  ہیٚکہٕ  نہٕ  کٲنسہِ  انسانس  سٍتۍ  اَز  کتھ  کٔرِتھ۔"
  },
  {
    "verse_id": 27,
    "translation": "چنانچہ  وٲژ  یہِ  فرزند  ہیتھ  پننِس  قومس  نِشہِ،  سُہ  اوسُس  کھۅنہِ  کیتھ۔  لوٗکو  دوٚپہَس  اے  مریم،  ژٕہ  آیکھ  اَکھ  عجیب  کتھاہ  ہیتھ،  بچاہ  مٲلِس  ورٲے۔"
  },
  {
    "verse_id": 28,
    "translation": "اے  ہمشیرہ  ہارون،  ژٕہے  شریف  زٲدۍ  چھَکھ،  نہ  اوس  چون  مول  یچھ  شخصاہ،  نہ  ٲس  موج  چٲنۍ  بدکار،  یہِ  کیا  کوٚرُتھ  ژےٚ  یہِ۔"
  },
  {
    "verse_id": 29,
    "translation": "توپتہٕ  ہووُکھ  حضرت  مریمن  اشارٕہ  سٍتۍ  أمِس  فرزندس  کُن  زِ  أمۍ  سٕے  پٕرٛژِھو۔  تِمَو  دوٚپُس  أسۍ  کِتھہٕ  پٲٹھۍ  کرو  کتھ  کھۅنہِ  منٛز  کِس  لۅکٹِس  سٍتۍ۔  یِم  چھِ  وُنہِ  یِمے  کتھہٕ  کران،  أمۍ  فرزندن  ہیٚژٕہ  کتھہٕ  کرنہِ۔  "
  },
  {
    "verse_id": 30,
    "translation": "دوٚپُن  اے  لوٗکب  بے  شک  بہٕ  چھُس  خداے  سُند  خاص  بندہ،  تٔمۍ  کٔرمےٚ  عطا  پنٕنۍ  کتاب  بیٚیہِ  کوٚرنس  بہٕ  پیغمبر۔"
  },
  {
    "verse_id": 31,
    "translation": "بیٚیہِ  کوٚرنس  بہٕ  برکتہٕ  وول،  کیازِ  میانہِ  سٍتۍ  واتہِ  لوٗکن  دینی  نفع،  ییٚتہِ  نس  بہٕ  روزٕ،  یوٚت  یوٚت  بہٕ  واتہٕ،  تَتہِ  کرٕ  بہٕ  اشاعتِ  دین۔  بیٚیہِ  کوٚر  مےٚ  خداین  تٲکیدی  حکم  نٮ۪ماز  پرنُک  تہٕ  زکوٰۃہ  دِنُک  یوٗت  کال  بہٕ  زندٕہ  چھُس  دنیاہس  اندر۔"
  },
  {
    "verse_id": 32,
    "translation": "بیٚیہِ  کوٚرنس  بہٕ  ماجہِ  ہُنٛد  فرماں بردار،  بیٚیہِ  کوٚرنس  نہٕ  بہٕ  زبردست  تہٕ  بدمخت  کہ  خٲلقہٕ  سٕندۍ  حقوق  کرہا  ترک  یا  والدۂ  ماجدہ  سٕندیو  حقوقو  نِشہِ  کرٕہا  سرکشی۔"
  },
  {
    "verse_id": 33,
    "translation": "خداے  سٕندِ  طرفہٕ  چھےٚ  مےٚ  پٮ۪ٹھ  سلام،  ییٚمہِ  دۅہ  بہٕ  زاس  بیٚیہِ  ییٚمہِ  دۅہ  بہٕ  مَرٕہ،  بیٚیہِ  ییٚمہِ  دۅہ  بہٕ  دوبارٕہ  زندٕہ  سپدِتھ  تھوٚد  یِمہٕ  تُلنہٕ۔"
  },
  {
    "verse_id": 34,
    "translation": "یۅہے  کیا  گوٚو  حضرت  عیسیٰ  حضرت  مریم  سُند  فرزند  یِمن  ہٕندۍ  احوال  تہٕ  اقوال  وَننہٕ  آے  ییٚمہِ  سٍتۍ  تُہُند  مقبول  بندٕہ  ثٲبت  سپدان  چھُ۔  نہ  چھےٚ  نصاریٰ  ہن  ہٕنز  کتھ  صحیح  کہ  بندگی  منٛزٕ  کٔڈِتھ  الوٗہیتس  منٛز  واتناوُن،  نہ  چھےٚ  یہوٗدین  ہٕنز  کتھ  صحیح  کہ  مقبول  بندہ  آسنہٕ  نِشہِ  کٔڈِتھ  تِمن  پٮ۪ٹھ  بےشمار  ہانژھ  لاگنہِ۔  یٔہے  چھےٚ  پٔز  کتھ  یتھ  منٛز  لوٗکھ  شک  کران  چھِ۔  نصاریٰ  چھِ  ونان  یہِ  عیسیٰ  چھُ  خداے  سُند  نیچُو،  حالانکہ۔  "
  },
  {
    "verse_id": 35,
    "translation": "خداے  سُند  شان  چھُنہٕ  کہ  سُہ  کیا  بناوِ  کٲنسہِ  پَنُں  نیچُو،  سُہ  چھُ  اولاد  آسنہٕ  نِشہِ  مُنزہ  تہٕ  پاک،  تٔمۍ  سُند  شان  چھُ  کہ  سُہ  ییٚلہِ  ارادہ  چھُ  کران  کُنہِ  چیزکہ  پٲدٕ  کرنُک  سُہ  چھُنہٕ  تتھ  چیزس  ونان  کینہہ  تہِ  مگر  لفظِ  کُن  یعنی  پٲدٕہ  سَپَد،  أتی  چھُ  سُہ  چیز  پٲدٕھ  سپدان،  از  عدم  بوجود  یِوان۔  حضرت  عیسیٰ  تہِ  کوٚرُن  یِتھے  پٲٹھۍ  بحکمِ  کُن  پٲدٕہ۔  یِتھِس  باکمال  خدایس  نیٚچُوآسُن  چھُ  عٲب  تہٕ  نقصان۔"
  },
  {
    "verse_id": 36,
    "translation": "بیٚیہِ  چھُ  بے  شک  میون  تہٕ  تُہُند  پروردگار  اللہ  تعالیٰ،  پس  کٔرِو  تِہِنزٕے  عبادت،  یٔہے  چھَو  سیٚز  وَتھ  توحیدس  پٮ۪ٹھ  یِژھ  دلیل  آسنہٕ  کہ  باوجود۔"
  },
  {
    "verse_id": 37,
    "translation": "پس  توحیدس  انکار  کٔرِتھ  کٔر  الگ  الگ  وَتھ  اختیار  مختلف  جمٲعژو  تِمَو  أندرٕہ۔  پس  افسوس  تِمن  لوٗکن  یِمَو  انکار  کوٚر،  یِمن  اَکہِ  بڈِ  دۅہ  ضرورحٲضر  سَپدُن  پیٚیہِ  ملک  الجبارس  برونٹھ  کُن  یعنی  قیامتُک  دۅہ۔"
  },
  {
    "verse_id": 38,
    "translation": "کوتاہ  آسن  تِم  پوٗرٕہ  بوزوُنۍ  تہٕ  پوٗرٕہ  وچھہِ  وُنۍ  تَمہِ  دۅہ،  مگر  اَز  چھِ  تِم  ظٲلم  دنیاہس  اندر  نَنہِ  گمرٲہی  اندر۔"
  },
  {
    "verse_id": 39,
    "translation": "بیٚیہِ  کٔرِو  تِمن  بیٖم  حسرت  و  افسوس  کہ  دۅہُک  ییٚمہِ  دۅہ  پٔتِم  فٲصلہٕ  یِیہِ  دِنہٕ  جنتِیَن  دوزخِیَن  برونٹھ  کنہِ  نیِیہِ  موتس  کھش  کرنہٕ۔  دۅشوے  یِن  بوزناونہٕ  حکم  خلود۔  وُنۍ  کیٚنس  دنیاہس  اندر  چھِ  تِم  لوٗکھ  غفلتس  اندر  بوٚڈِمٕتۍ،  تِم  چھِنہٕ  پژھ  کران،  ٲخرچھُ  تِمن  اَکہِ  دۅہ  مرُن۔"
  },
  {
    "verse_id": 40,
    "translation": "پٔزِپٲٹھۍ  أسۍ  چھِ  پتولاکہ  ساری  زمینٕکۍ  وٲرث  بیٚیہِ  تِمن  سارِنٕے  لوٗکن  ہٕندۍ  یِم  اَتھ  زمینس  پٮ۪ٹھ  چھِ،  بیٚیہِ  چھُ  سارِنٕے  پتولاکہ  اَسی  کُن  واتُن  تہٕ  رجوع  کرُن،  توپتہٕ  کھیٚن  تِم  سزا  شرکُک  تہٕ  کفرُک۔"
  },
  {
    "verse_id": 41,
    "translation": "بیٚیہِ  کٔرِو  لوٗکن  نِشہِ  ذکرقرآن  مجیدس  اندر  یُس  قصہٕ  حضرت  ابرہیم  سُند  چھُ  یُتھ  تِمن  توحید  و  رسالتُک  قصہ  پوٗرٕ  منکشف  سَپدِ۔  بے  شک  ٲسۍ  تِم  پرتھ  کتھہِ  منٛز  پوٚز  وَنہٕ  وُنۍ  بیٚیہِ  ٲسۍ  پیغمبر۔"
  },
  {
    "verse_id": 42,
    "translation": "ییٚلہِ  تِمَو  فرموو  مٲلِس  پننِس،  یُس  مشرک  اوس  اے  میانہِ  بابہٕ  ژٕہ  کیازِ  چھُکھ  پرستش  کران  تِمن  پۅتلین  ہٕنز  یِم  نہٕ  کینٛہہ  بوزان  چھِ،  بیٚیہِ  یِم  نہٕ  کینٛہہ  وُچھان  چھِ،  بیٚیہِ  یِم  نہٕ  کُنہِ  کامہِ  بکار  یِوان  چھِ،  کینہہ  کٔرِتھ  ہیکان  چھِ،  مُراد  چھُ  اَمہِ  منٛزٕ  پۅتٕلۍ۔  حالانکہ  ہرگاہ  تِم  پۅتٕلۍ  وُچھہن  تہِ  بوزہن  تہِ  تہٕ  کُنہِ  کامہِ  لگہَن،  توتہِ  ٲسۍ  نہٕ  تِم  قٲبلِ  پرستش  کیازِ  واجب  الوجود  ٲسۍ  نہٕ،  وۅنۍ  چہَنہٕ  کتھے  یتھ  حالس  اندر۔"
  },
  {
    "verse_id": 43,
    "translation": "اے  میانہِ  بابہٕ  مےٚ  نِش  چھُ  ووتمُت  داے  سٕندِ  طرفہٕ  اَکھ  علماہ  یُس  نہٕ  ژےٚ  نِش  ووت،  یَتھ  منٛز  نہٕ  غلطی  ہُنٛد  کُنہِ  قسمُک  احتمالٕے  چھُ۔  ژےٚ  چھے  نہٕ  تَمِچ  خبرٕے،  لہٰذا  پکھ  ژٕہ  میانہِ  وَتہِ،  میٲنۍ  مُتابَعَت  کرتہٕ  بہٕ  ہاوَے  سیٚز  وَتھ  یعنی  توحیدٕچ  وَتھ۔"
  },
  {
    "verse_id": 44,
    "translation": "اے  میانہِ  بابہٕ  مَتہٕ  کرتہٕ  شیطان  سٕنز  پرستش  یعنی  شیطان  سٕندِ  وَننہٕ  موجوب  پۅتلین  ہٕنز  پرستش۔  پٔزِپٲٹھۍ  یہِ  شیطان  چھُ  اوسمُت  گۅڈٕہ  پٮ۪ٹھے  خداے  سُند  نافرمان،  لہٰذا  شوٗبیا  أمۍ  سٕنز  پٲروی  کرٕنۍ۔"
  },
  {
    "verse_id": 45,
    "translation": "اے  میانہِ  بابہٕ  مےٚ  چھےٚ  نَتھ  ژےٚ  گوٚژُھے  نہٕ  حضرت  رحمان  سٕندِ  طرفہٕ  کانٛہہ  عذاباہ  وَلنہٕ  یُن،  پس  گژھکھ  نہٕ  ژٕہ  شیطان  سُند  رفیق  بَنُن  عذابس  اندر۔"
  },
  {
    "verse_id": 46,
    "translation": "تٔمۍ  مٲلۍ  ووٚننس  تورٕہ  اے  ابراہیم  ژٕہ  چہُکھ  میانین  معبودن  نِشہِ  بُتھ  پھِران،  ہرگاہ  نے  ژٕہ  اَمہِ  نِشہِ  پتھ  روزکھ،  کنہِ  لٲے  لٲے  کرتھ  بہٕ  ژٕہ  سنگسار۔  چھُے  ہے  پان  بچاوُن  تیٚلہِ  روز  کینٛہہ  کالاہ  مےٚ  نشہِ  دوٗر۔"
  },
  {
    "verse_id": 47,
    "translation": "حضرت  ابراہیمن  دوٚپُس  میانہِ  طرفہٕ  چھے  سلام،  توتہِ  منگہٕ  بہٕ  چانہِ  خٲطرٕ  پننِس  پروردگارس  مغفرت،  بے  شک  سُہ  چھُ  مےٚ  پٮ۪ٹھ  سٮ۪ٹھاہ  مہربان۔"
  },
  {
    "verse_id": 48,
    "translation": "بہٕ  روزٕھ  الگ  اَکھ  تۅہیہِ  نِشہِ  بیٚیہِ  یِمن  توٚہۍ  عبادت  کران  چھِو  معبودِ  برحقس  ورٲے۔  توپتہٕ  کرٕ  بہٕ  الگ  روٗزِتھ  اطمینانہٕ  سان  پننِس  پروردگار  سٕنز  عبادت۔  بیٚیہِ  چھےٚ  امید  کہ  بہٕ  روزنہٕ  پننِس  پروردگارس  عبادت  کٔرِتھ  محروم  تہٕ  نامُراد  یِتھہٕ  پٲٹھۍ  بُت  پرست  پننین  بٲطل  معبودن  پرستش  کٔرِتھ  محروم  تہٕ  نامراد  چھِ  روزان۔  یہِ  کتھ  باتہ  کٔرِتھ  سپٕدۍ  تِمن  نِشہِ  علیحدٕہ،  مُلکِ  شامس  کُن  کٔرٕکھ  ہجرت۔"
  },
  {
    "verse_id": 49,
    "translation": "ادٕہ  ییٚلہِ  حضرت  ابراہیمن  تِمن  نِشہِ  بیٚیہِ  تِہِندیٚن  معبودانِ  بٲطلن  نِشہِ،  یِہٕنز  تِم  معبودِ  برحق  ترٲوِتھ  پرستش  کران  ٲسۍ  جُدا  سپٕدۍ،  تَمہِ  شہرٕ  نِشہِ  ہجرت  کٔر۔  عطا  کوٚر  اَسہِ  حضرت  ابراہیمس  دوٚیُم  فرزند  اسحاق  بیٚیہِ  فرزند  سُند  فرزند  یعقوب  علیہ  السلام،  بیٚیہِ  کٔرۍ  اَسہِ  تِم  دۅشوے  صاحبِ  پیغمبر  یِم  رفاقت  خٲطرٕ  بُت  پرست  برادری  کھۅتہٕ  بہترٲسۍ۔"
  },
  {
    "verse_id": 50,
    "translation": "بیٚیہِ  کٔرۍ  اَسہِ  تِمن  واریاہہِ  قسمٕکۍ  کمالات  عطا  کٔرِتھ  پننہِ  رحمتُک  اَکھ  حصہٕ  عطا۔  بیٚیہِ  کوٚر  اَسہِ  آیندٕہ  نسلن  اندر  تِہُند  ناو  نیک  تہٕ  بلند۔  سٲری  آسن  تعظیم  سان  تِہُند  ذکرِ  خیر  کران۔  اسحاق  علیہ  السلامس  برونٹھ  اوس  اَسہِ  تِمن  گۅڈنُیک  فرزند  اسماعیل  علیہ  السلام  عطا  کوٚرمُت۔  تِمن  اندر  تہِ  ٲسۍ  یِمے  صفات۔  تِہُند  ذکر  یِیہِ  برونٹھ  پہن۔"
  },
  {
    "verse_id": 51,
    "translation": "بیٚیہِ  کٔرِو  ذکر  قرآن  مجیدس  منٛز  حضرت  موسیٰ  سُند  قصہٕ  یعنی  سُہ  کٔرِو  لوٗکن  نِشہِ  بیان۔  تِم  تہِ  ٲسۍ  پٔزِپٲٹھۍ  خاص  کرنہٕ  آمٕتۍ  بندٕہ،  بیٚیہِ  ٲسۍ  تِم  رسول  تہِ  تہٕ  نبی  تہِ،  تِمن  ٲسۍ  یِم  دۅشوے  شان۔"
  },
  {
    "verse_id": 52,
    "translation": "بیٚیہِ  دُیت  اَسہِ  تِمن  ناد  کوہِ  طورکہ  دٔچھِنہِ  طرفہٕ  کِنۍ،  بیٚیہِ  کٔراَسہِ  تِمن  سٍتۍسیٚز  کتھ  پانس  نکھہٕ  أنِتھ۔"
  },
  {
    "verse_id": 53,
    "translation": "بیٚیہِ  کوٚر  اَسہِ  تِمن  پننہِ  مہربٲنی  سٍتۍ  تِہُند  برادر  ہارون  علیہ  السلام  پیغمبر  بنٲوِتھ  عطا  تِہِندِ  درخواست  کرنہٕ  موجوب  تِہِندِ  مددٕ  خٲطرٕ۔"
  },
  {
    "verse_id": 54,
    "translation": "بیٚیہِ  کٔرِو  لوٗکن  نِشہِ  ذکر  قرآن  مجیدس  اندر  اسماعیل  علیہ  السلام  سُند  حال۔  بے  شک  تِم  ٲسۍ  وعدٕہ  پٔزِۍ  کروُنۍ،  بیٚیہِ  ٲسۍ  تِم  رسول  تہٕ  نبی،  تِمن  تہِ  ٲسۍ  دۅشوَے  شان۔"
  },
  {
    "verse_id": 55,
    "translation": "بیٚیہِ  ٲسۍ  تِم  پننِس  عیالس  حکم  کران  نٮ۪ماز  پرنُک  بیٚیہِ  زکوٗتہ  دِنُک،  بیٚیہِ  ٲسۍ  تِم  پننِس  پروردگار  سٕندۍ  مقبول  بندٕہ۔"
  },
  {
    "verse_id": 56,
    "translation": "بیٚیہِ  کٔرِو  قرآن  مجیدس  اندر  حضرت  ادریس  سُند  حال  لوٗکن  نِشہِ  بیان۔  بے  شک  تِم  ٲسۍ  سٮ۪ٹھاہ  پٔزِیٲرۍ  پیغمبر۔"
  },
  {
    "verse_id": 57,
    "translation": "بیٚیہِ  واتنٲوِاَسہِ  تِم  کمالاتن  اندر  تھٔدِس  مرتبس  تھَزِ  جایہِ۔"
  },
  {
    "verse_id": 58,
    "translation": "یِمے  پیغمبر  گٔے  تِم  یِمن  اللہ  تعالیٰ  ہن  پَنُن  انعام  کوٚر  عطا  پیغمبرو  أندرٕہ۔  یِم  سٲری  پیغمبر  چھِ  حضرت  آدم  سٕندِ  ذُریتہٕ  أندرٕہ،  بیٚیہِ  تِمَو  اندرٕہ  یِم  اَسہِ  کھٲرۍ  ناوِ  اندر  حضرت  نوحس  سٍتۍ،  بیٚیہِ  حضرت  ابراہیم  سٕندِ  ذُریتہٕ  أندرٕہ،  بیٚیہِ  حضرت  یعقوب  سٕندِ  ذُریتہٕ  اندرٕہ،  بیٚیہِ  تِمَو  اندرٕہ  یِمن  اَسہِ  وَتھ  ہٲو،  بیٚیہِ  یِم  اَسہِ  مقبول  تہٕ  برگزیدہ  کٔرۍ۔  باوجود  اَمہِ  مقبولیتہٕ  ٲسۍ  تِم  بندگی  اندر  تِتھۍ  منہمک  کہ  ییٚلہِ  تِمن  پٮ۪ٹھ  حضرت  رحمان  سٕندۍ  آیات  پرنہٕ  ٲسۍ  یِوان،  تانۍ  ٲسۍ  تِم  بکمالِ  عٲجزی  و  انکسٲری  سجدٕہ  دِوان،  وَدان  وَدان  زمینس  پٮ۪ٹھ  کلہٕ  تراوان،  پَنُں  پان  بٔرِتھ  دِوان۔  "
  },
  {
    "verse_id": 59,
    "translation": "توپتہٕ  آے  تِمن  پتہٕ  تِہِندۍ  بعض  خلف  یِمَو  نٮ۪ماز  برباد  تہٕ  ضایع  کٔر،  خواہ  اعتقاداً  انکار  کرنہٕ  سٍتۍ،  خواہ  عملاً  سۅ  ادا  کرنس  نادر  کوتٲہی  کرنہٕ  سٍتۍ  یا  تَمہِ  کیٚن  ضروری  حقوقن  تہٕ  آدابن  اندر  کوتٲہی  کرنہٕ  سٍتۍ۔  بیٚیہِ  کٔرٕکھ  ناجٲیز  نفسہٕ  چن  خوٲہشن  ہٕنزپٲروی۔  پس  وُچھن  تِم  عنقریب  ٲخرتس  منٛز  تَمچ  خرٲبی،  خواہ  اَبدی  خواہ  غٲر اَبدی۔"
  },
  {
    "verse_id": 60,
    "translation": "مگر  یِمَو  کفر و معصیت  نِشہِ  توبہٕ  کٔرِتھ  ایمان  اوٚن  تہٕ  رٕژٕ  عملہٕ  کریکھ،  پس  تِم  لوٗکھ  واتن  جنتس  اندر  کُنہِ  قسمٕچ  خرٲبی  وُچھنہٕ  ورٲے،  بیٚیہِ  یِیَکھ  نہٕ  ظلم  کرنہٕ  کُنہِ  قسمہٕ۔"
  },
  {
    "verse_id": 61,
    "translation": "تِمن  جنتن  منٛز  واتن  یِمن  منٛز  ہمیشہ  روزُن  آسیکھ  یِمن  جنتن  ہُنٛد  حضرت  رحمانن  پننین  سٍتۍ  وعدٕہ  کوٚرمُت  چھُ  غٲیبانہٕ۔  پٔزِپٲٹھۍ  تِہُند  وعدٕہ  چھُ  پوٗرٕ  کرنہٕ  آمُت  یعنی  تَمہِ  کِس  پوٗرٕ  سپدںس  اندر  چھُنہٕ  شکھٕے  کانٛہہ۔  "
  },
  {
    "verse_id": 62,
    "translation": "تِمن  جنتن  منٛز  بوزن  نہٕ  تِم  کانٛہہ  بے  ہوٗدٕ  کتھاہ  مگر  پرتھ  طرفہٕ  آسن  سلامے  سلامہٕ،  پانہٕ  وٲنۍ  تہِ  سلامہٕ  تہٕ  ملٲیکن  ہٕندِ  طرفہٕ  تہِ  سلامَے،  تِہِندِ  خٲطرٕ  چھُ  تِمن  جنتن  اندر  کھیٚن  تِہُنٛد،  صُبحس  تہِ  شامس  تہِ۔"
  },
  {
    "verse_id": 63,
    "translation": "یِمے  جنت  یِمن  ہُنٛد  ذکر  کرنہٕ  آو  کروأسۍ  عطا  وِرثہٕ  پٲٹھۍ  پننیو  بندو  أندرٕ  تِمن  یِم  شانت  تہٕ  پرہیزگار  آسن۔"
  },
  {
    "verse_id": 64,
    "translation": "جبریلِ  امین  سٕندِس  یِنَس  منٛز  سَپُد  کینٛہہ  کالاہ  تٲخیر  تہٕ  کٲفرو  ہیٚتۍ  طعنہٕ  دِنۍ۔  نبی  کریم  صلی  اللہ  علیہ  و سلمن  ہُنٛد  دِلِ  مبارک  سَپُد  آزُردٕہ۔  تَمہِ  پتہٕ  ییٚلہِ  جبریلِ  امین  آو،  تِمَو  پُرٛژُھس  تٲخیرُک  سبب،  اللہ  تعالیٰ  ہن  فرموو  جبریلِ  امینس  ژٕہ  وَن  اَمُۍک  جواب  کہ،  أسۍ  نہ  حض  چھِنہٕ  زمینس  پٮ۪ٹھ  وَسان  مگر  تُہٕندِس  پروردگار  سٕندی  حکمہٕ،  تہِ  سورُے  یہِ  اَسہِ  برونٹھہٕ  نہِ  چھُ  آیندٕہ،  بیٚیہِ  یہِ  اَسہِ  پتہٕ  کنہِ  چھُ  گزشتہٕ  وقتس  اندر،  بیٚیہِ  یہِ  اَتھ  درمیان  چھُ  موجود  وقتس  اندر،  سارِکُے  چھُ  خدایس  پوٗرٕ  علم۔  بیٚیہِ  چھُنہٕ  پروردگار  تُہُند  کانٛہہ  چیز  مٔشراوٕوُن۔"
  },
  {
    "verse_id": 65,
    "translation": "سُے  چھُ  مٲلک  آسمانن  تہٕ  زمینن  ہُنٛد،  بیٚیہِ  یہِ  یِمن  منٛزباگ  چھُ۔  پس  کٔرِو  تِہٕنزٕے  عبادت  تہٕ  پرستش۔  تِہٕنز  عبادت  کرنس  اندر  یِم  تکلیف  واتنو،  تِمن  پٮ۪ٹھ  کٔرِو  صبر۔  کیا  ژٕ  چھَہن  حض  زانان  تَسُند  کانٛہہ  ہم  صِفتھاہ،  سُہ  چھُ  سُے،  تس  ہیوٗ  چھُنہٕ  کانٛہہ  تہِ،  تٔسۍ  یٲژ  عبادت  کرٕنۍ  چھےٚ  لٲزِم۔"
  },
  {
    "verse_id": 66,
    "translation": "بیٚیہِ  چھُ  یہِ  انسان  یَس  نہٕ  قیامتٕچ  پژھ  چھےٚ۔  ونان  کیا  ییٚلہِ  بہٕ  مَرٕہ،  توپتہٕ  یِما  بہٕ  بیٚیہِ  زندٕہ  کٔرِتھ  قبرِ  منٛزٕ  نیٚبر  کڈنہٕ۔"
  },
  {
    "verse_id": 67,
    "translation": "کیا  یہِ  انسان  چھُنا  پاوان  ژیٚتس  کہ  اَسہِ  کوٚر  یہِ  پٲدٕہ  برونٹھ،  حالانکہ  یہِ  اوسنہٕ  کِہِنۍ  عدم  محضہ  منٛزٕ،  ییٚلہِ  اَسہِ  توٚگ  سُہ  وجودس  اندر  اَنُن  مرنہٕ  پتہٕ  بیٚیہِ  دوبارٕہ  زندٕہ  کرُن  کیا  عجٲیب  چھُ۔"
  },
  {
    "verse_id": 68,
    "translation": "تُہٕندِس  پروردگار  سُند  قسم،  أسۍ  کروکھ  تِم  قیامتُک  دۅہ  بیٚیہِ  پٲدٕہ،  توپتہٕ  سۅمبراووکھ  تِم  سٲری  انسان  بیٚیہِ  سٲری  شیطان،  توپتہٕ  انوکھ  أسۍ  تِم  سٲری  تھاووکھ  حٲضر  جہنمس  أندۍ  أندۍ،  ہٲبتہٕ  سٍتۍ  آسن  تِم  کۅٹھیٚن  پٮ۪ٹھ  روٗزِتھ،  روٗزِتھ  گٔمٕتۍ۔"
  },
  {
    "verse_id": 69,
    "translation": "توپتہٕ  کڈوکھ  الگ  پرتھ  جماعتہٕ  منٛزٕ  تِم  تِم  اشخاص  یِم  تِمَو  اندرٕہ  اآسن  حضرت  رحمان  سٕندۍ  زیادٕہ  نافرمان  تہٕ  سرکش  یُتھ  تِم  گۅدنی  یِن  نارس  منٛز  دٲرِتھ  دِنہٕ۔  اَسہِ  چھَنہٕ  ضرورت  تِمن  متعلق  تحقیقات  کرنٕچ۔"
  },
  {
    "verse_id": 70,
    "translation": "کیازِ  اَسہِ  چھُ  پوٗرٕ  علم  تِمن  لوٗکن  ہُنٛد  یِم  جہنمس  واتنس  زیادٕہ  سزاوار  چھِ۔"
  },
  {
    "verse_id": 71,
    "translation": "بیٚیہِ  چھُنہٕ  کانٛہہ  اَکھاہ  تۅہیہِ  اندرٕہ  یُسنہٕ  پکہِ  اَمہِ  جہنم  کِنۍ۔  یہِ  چھُ  تُہٕندِس  پروردگار  سٕندِ  وعدٕہ  موجوب  اَکھ  لٲزم  مؤکد،  اَکھ  معاملاہ  یُس  ضرور  پوٗرٕ  سَپدِ۔"
  },
  {
    "verse_id": 72,
    "translation": "توپتہٕ  دِمَو  أسۍ  نجات  تِمن  لوٗکن  یِم  پتھ  روٗدۍ  کفرٕ  نِشہِ  شِرکہٕ  نِشہِ،  باقی  تراووکھ  أسۍ  تتھ  جہنمس  اندر  ظٲلم  یعنی  کٲفر  ہمیشہ  روزنہٕ  خٲطرٕ  ژُپیٚندُل  کٔرِتھ۔"
  },
  {
    "verse_id": 73,
    "translation": "بیٚیہِ  ییٚلہِ  پرنہٕ  یِوان  چھےٚ  تِمن  منکرن  برونٹھہٕ  کنہِ  سانہِ  نَنہِ  دلیلہٕ  تہٕ  واضح  آیات،  ونان  چھِ  کٲفرتہٕ  منکر  باایمانن  تہٕ  پژِھہ  والین،  اَسہِ  تہٕ  تۅہیہِ  منزٕہ  کۅسہٕ  جماعت  چھےٚ  بہتر  جایہِ  کِنۍ  بٚیہِ  کۅسہِ  جماعت  چھےٚ  رٕژ  مجلسہِ  کِنۍ۔  یہِ  کتھ  چھےٚ  ظٲہر  کہ  خانہٕ  گی  تہٕ  مجلسی  سازو  سامان  وغٲرٕہ  چیزن  اندر  چھِ  أسۍ  تھٔدۍ  تُہُندِ  کھۅتہٕ۔  دوٚیُٕ  کتھ  چھےٚ  یہِ  کہ  محبوبٕے  چھُ  کھیاونہٕ  تہٕ  چاونہٕ  یِوان۔  اَمہِ  منٛزٕ  چھُ  ثٲبت  سپدان  کہ  أسی  چھِ  محبوب  خدایس  نِشہِ  تہٕ  توٚہۍ  چھِو  مردوٗد۔  اللہ  تعالیٰ  چھُ  یِہِندِس  وَننس  رَد  کران،  فرماوان  چھُ۔"
  },
  {
    "verse_id": 74,
    "translation": "اَسہِ  چھےٚ  کٲژاہ  جماعژ  ہلاک  تہٕ  تباہ  کرِمَژٕ  یِمہٕ  تِمن  برونٹھ  آسہٕ،  تِمہٕ  تہِ  آسہِ  سازو  سامان  کِنۍ  تہٕ  ظٲہری  صورتہٕ  کِنۍ  أہٕندِ  کھۅتہٕ  تہِ  رٕژٕہ۔  دوٚیُم  جواب  گوٚو۔"
  },
  {
    "verse_id": 75,
    "translation": "فرمٲوِیوٗکھ  توٚہۍ  یِم  لوٗکھ  گمرٲہی  منٛز  چھِ  یعنی  توٚہۍ  اے  کٲفرو،  پس  تراوان  چھُ  تِمن  ییٚلہِ  حضرت  رحمان  پوٗرٕ  پٲٹھۍ  یعنی  مہلت  چھُکھ  دِوان  یُتھ  تِمن  ناو  برنہٕ  یِیہِ،  تااینکہ  ییٚلہِ  وُچھن  تِم  تہِ  سورُے  ییٚمیُک  تِمن  وعدٕہ  یِوان  چھُ  تھاونہٕ۔  ادٕہ  سُہ  دنیاہُک  عذاب  آسہِ  یاقیامت  آسہِ۔  پس  تگہِ  تِمن  زانُن  کُس  چھُ  خراب  تہٕ  یچھ  جایہِ  کِنۍ  بیٚیہِ  کُس  چھُ  بالکل  کمزور  لشکرٕھ  کِنۍ  تہٕ  مددگارو  کِنۍ۔"
  },
  {
    "verse_id": 76,
    "translation": "بیٚیہِ  چھُ  ہُرراوان  اللہ  تعالیٰ  سیزِ  وتہِ  پٮ۪ٹھ  پکہٕ  وُنین  ہدایت  یُس  سرمایہ  نجات  چھُ۔۔  بیٚیہِ  چھےٚ  تِمہٕ  رٕژٕ  کامہِ  یِمہٕ  روزوُنہِ  چھےٚ  بہتر  تُہٕندِس  پروردگارس  نِشہِ  ثواب  کِنۍ  بیٚیہِ  چھےٚ  تِمے  بہتر  انجامہٕ  کِنۍ۔"
  },
  {
    "verse_id": 77,
    "translation": "کیا  تۅہیہِ  وُچھوٕہ  تس  شخصہٕ  سُند  حال  ییٚمۍ  سانین  آیاتن  انکار  کوٚر۔  ونان  چھُ  سُہ  ٹھٹھہٕ  پٲٹھۍ،  مےٚ  یِیہِ  ٲخرتس  منٛز  تہِ  مال  تہٕ  اولاد  عطا  کرنہٕ۔  غرض  أمۍ  سٕنز  حالت  تہِ  چھےٚ  قٲبل  تعجب۔"
  },
  {
    "verse_id": 78,
    "translation": "کیا  سنا  یہِ  چھا  غٲبس  پٮ۪ٹھ  مطلع  سَپُدمُت  کِنہٕ  أمۍ  چھُ  حضرت  رحمانس  نِشہِ  کانٛہہ  عہداہ  حٲصل  کوٚرمُت  اَتھ  کتھہِ  پٮ۪ٹھ۔"
  },
  {
    "verse_id": 79,
    "translation": "ہرگز  نہٕ،  یہِ  چھُ  محض  غلط  ونان،  أسۍ  چھِ  لیکھِتھ  تھاوان  أمۍ  سٕنزٕ  کتھہٕ،  تِمن  کتھن  پٮ۪ٹھ  تہِ  یِیَس  سزا  دِنہٕ۔  أسۍ  دِمَو  سٮ۪ٹھاہ  زیچھر  أمۍ  سٕندِس  عذابس  اندر۔  "
  },
  {
    "verse_id": 80,
    "translation": "بیٚیہِ  چھِ  أسۍ  وٲرث  تہٕ  مٲلک  تَمہِ  سارِکی  ییٚمُیک  یہِ  ونان  چھُ  یعنی  مال  تہٕ  اولاد۔  سُہ  واتہِ  اَسہِ  نِشہِ  کُنُے  زوٚن،  نہ  آسیٚس  مالٕے  سٍتۍ  نہ  آسنس  اولادٕے  سٍتۍ۔"
  },
  {
    "verse_id": 81,
    "translation": "بیٚیہِ  چھِ  یِمَو  مشرکو  خدایس  ورٲے  معبود  مقرر  کٔرِمٕتۍ  یُتھ  تِم  بنن  تِہِندۍ  حٲمی  تہٕ  مددگار۔"
  },
  {
    "verse_id": 82,
    "translation": "تہِ  ہرگز  بَنہِ  نہٕ  بلکہ  کرن  تِم  ضرور  انکار  تِہٕنزِ  پرستشہِ،  بیٚیہِ  آسن  تِم  تِہِندۍ  مخٲلف  تہٕ  دشمن،  توٚہۍ  چھِو  کٲفرن  ہٕنزِ  گمرٲہی  پٮ۪ٹھ  غمگین  سپدان۔"
  },
  {
    "verse_id": 83,
    "translation": "کیا  تۅہیہِ  چھُنا  معلوم  کہ  اَسہِ  چھُ  ہُروومُت  شیطان  کٲفرن  پٮ۪ٹھ  یِم  تِمن  کفرو  گمرٲہی  تہٕ  نافرمٲنی  پٮ۪ٹھ  آمادٕہ  کران  چھِ،  تُلان  چھِ،  یُس  پانے  دشمن  بدخواہ  سٕندِ  وَننہٕ  موجوب  پکہِ  تَسُند  شوٗبیاہ  غم  کھیوٚن۔"
  },
  {
    "verse_id": 84,
    "translation": "پس  مَہ  کٔرِو  توٚہۍ  درخواست  تِہِندِ  بجلدی  عذابس  گرفتار  سپدنہٕ  خٲطرٕ،  أسۍ  چھِ  تِہٕنزٕ  کتھہٕ  یِمن  پٮ۪ٹھ  تِمن  عذاب  یِیہِ  کرنہٕ  پانہٕ  گٕنزراوان۔  سُہ  عذاب  یِیہِ  تِمن  کرنہٕ  تَمہِ  دۅہہ۔"
  },
  {
    "verse_id": 85,
    "translation": "ییٚمہِ  دۅہ  أسۍ  متقی  تہٕ  پرہیزگار  مہمانن  ہٕندۍ  پٲٹھۍ  جمع  کروکھ  عزت  سان  حضرت  رحمان  سٕندِس  مہمان  خانس  اندر  جمٲعژو  جمٲعژو۔"
  },
  {
    "verse_id": 86,
    "translation": "بیٚیہِ  ییٚمہِ  دۅہ  پکناووکھ  بکمالِ  خوٲری  أسۍ  نافرمان  جہنمس  کُن  تریشہِ  تریشہِ  کران۔"
  },
  {
    "verse_id": 87,
    "translation": "اختیار  آسہِ  نہٕ  کٲنسہِ  أکِس  شفاعت  تہٕ  سفٲرش  کرنُک  مگر  تٔسۍ  ییٚمۍ  حضرت  رحمانس  نِشہِ  کانٛہہ  عُہداہ  تہٕ  اجازت  آسہِ  حاصل  کوٚرمُت۔"
  },
  {
    "verse_id": 88,
    "translation": "بیٚیہِ  چھِ  یِم  کٲفرونان  حضرت  رحمانس  چھِ  اولاد،  نصاریٰ  چھِ  ونان  عیسیٰ  علیہ  السلامس،  یہود  چھِ  ونان  عُزیرعلیہ  السلامس،  مشرکینِ  عرب  چھِ  ونان  ملٲیکن  یِم  خداے  سٕندۍ  نیچِو  تہٕ  کورِ۔"
  },
  {
    "verse_id": 89,
    "translation": "پٔزِپٲٹھۍ  توٚہۍ  کتھاہ  ہیتھ  سٮ۪ٹھاہ  مشکل۔"
  },
  {
    "verse_id": 90,
    "translation": "یہِ  چھےٚ  تِژھ  مشکل  کتھاہ  کہ  قریب  چھُ  آسمانن  ماگژھن  اَمہِ  کتھہِ  سٍتۍ  چھَلہٕ،  بیٚیہِ  ما  پھَٹہِ  زمین،  بیٚیہِ  ما  پیٚن  ؤسِتھ  کۅہ  سوٗر  گٔژِھتھ۔"
  },
  {
    "verse_id": 91,
    "translation": "اَتھ  کتھہِ  پٮ۪ٹھ  کہ  لوٗکو  ٹھٔہرٲوۍ  حضرت  رحمانس  اولاد۔"
  },
  {
    "verse_id": 92,
    "translation": "ہرگز  چھُنہٕ  سزاوار  حضرتِ  رحمانس  تس  کیا  آسن  اولاد۔"
  },
  {
    "verse_id": 93,
    "translation": "کیازِ  چھُنہٕ  کانٛہہ  آسمانن  تہٕ  زمینن  اندر  یُس  نہٕ  حضرتِ  رحمانس  برونٹھ  کُن  غلام  بٔنِتھ  حٲضر  سپدان  چھُ۔"
  },
  {
    "verse_id": 94,
    "translation": "بے  شک  تٔمۍ  چھُ  سارِنٕے  بندن  پننہِ  قدرت  سٍتۍ  احاطہ  کوٚرمُت،  بیٚیہِ  چھِن  سٲری  گٕنزرِتھ  تھٲوِمٕتۍ،  یہِ  گوٚو  دنیاہس  اندر۔"
  },
  {
    "verse_id": 95,
    "translation": "بیٚیہِ  واتن  تِم  سٲری  قیامتُک  دۅہ  تس  برونٹھ  کُن  اَکہِ  اَکہِ  کُنُے  زوٚن،  کانٛہہ  تہِ  سٍتۍ  آسیٚس  نہٕ۔"
  },
  {
    "verse_id": 96,
    "translation": "پٔزِپٲٹھۍ  یِمَو  ایمان  اوٚن  بیٚیہِ  کریکھ  رٕژٕ  عملہٕ،  ضرور  کرِ  اللہ  تعالیٰ  ضروری  نعمتو  علاوٕہ  دنیاہس  اندر  تِہُند  محبت  پٲدٕہ  لوٗکن  ہٕندین  دِلن  اندر،  توٚہۍ  فرمٲوِو  تِمن  بشارت  اَمِچ۔"
  },
  {
    "verse_id": 97,
    "translation": "اَسہِ  کوٚڑ  نہٕ  سہل  تہٕ  آسان  یہِ  قرآن  مجید  تِہٕنزِ  زیٚوِہ  یعنی  عربی  پٲٹھۍ  مگر  کوٚر  ییٚمی  مۅکھہٕ  یُتھ  توٚہۍ  بشارت  فرمٲوِو  شانتین  تہٕ  پرہیزگارن،  بیٚیہِ  یُتھ  توٚہۍ  بیٖم  کٔرِو  کھۅژنٲوِیوٗن  اَمہِ ﴿قرآن  مجید﴾  سٍتۍ  ہَرل  قوم۔"
  },
  {
    "verse_id": 98,
    "translation": "بیٚیہِ  کٲژاہ  جمٲعژ  نافرمانن  ہٕنزٕ  کرِ  اَسہِ  ہلاک  تہٕ  تباہ  أزِکین  نافرمانن  برونٹھ،  توٚہۍ  چھِو  نہٕ  لبان  تِمَو  اندرٕہ  کانژھاہ  یا  چھِوٕہ  بوزان  تِہِندِ  لۅتہِ  لۅتہِ  پکنٕچ  آوازاہ،  تِہُند  نام  و  نشان  تھوو  نہٕ  اَسہِ  کُنہِ۔  یِتھے  پٲٹھۍ  یِم  تُہٕنز  مخالفت  کرن،  یِمن  تہِ  بَنہِ  تِہٕنزٕے  بٲش،  خۅش  روٗزِو۔"
  }
]